<CHAPTER ID="022">
Přerušení jednacího kola WTO z Dohá (rozprava) 
<SPEAKER ID="191" NAME="Předsedající">
Dalším bodem programu je prohlášení Komise o přerušení jednacího kola WTO z Dohá.
<SPEAKER ID="192" NAME="Mariann Fischer Boel">
členka Komise. - Paní předsedající, předpokládám, že jste zde dnes večer čekala komisaře, ale jak pravděpodobně víte, pan komisař Komisi opustil a já jsem byla vybrána, abych pana Mandelsona dnes nahradila. Protože jsem se přímo účastnila jednání v Ženevě ve WTO s odpovědností za sektor zemědělství, jsem ráda, že tu dnes s vámi mohu být.
<P>
Ačkoli jednání v Ženevě v červenci nebyla úspěšná, kolo z Dohá nebylo přerušeno. Naopak bylo i v posledních několika týdnech vlastně stále aktivní, a naším záměrem je konstruktivně přispět k této činnosti, a usnadnit tak úplné obnovení jednání na úrovni ministrů, jakmile budou dokončeny nezbytné technické analýzy, které nyní klíčové země provádějí ohledně zbývajících problematických otázek.
<P>
Jednání, která se konala v červenci, dosáhla reálného pokroku. Vznikající balíček nastínil možný vyvážený výsledek, který respektoval klíčové požadavky Evropské unie v oblasti zemědělství a současně zajišťoval cenné přínosy pro naše průmyslové výrobce.
<P>
V oblasti různých klíčových otázek vznikl širší nástin dohody, včetně celkového omezení vnitrostátní podpory narušující obchod v sektoru zemědělství, rozsahu, který by si rozvinuté a rozvojové země ponechaly pro ochranu omezeného počtu citlivých a zvláštních produktů před snížením celních sazeb, švýcarského vzorce používaného pro určení snížení celních sazeb pro průmyslové výrobky a pružnosti ponechané rozvojovým zemím k ochraně řady průmyslových výrobků před snížením těchto sazeb. Podle hodnocení Komise tento balíček obsahuje skutečnou hodnotu pro evropské podniky i spotřebitele a zajistil by mezinárodní právní rámec pro zemědělství plně v souladu s reformou z roku 2003. Dle našeho názoru nový balíček rovněž obsahuje skutečnou rozvojovou hodnotu pro nejchudší země světa.
<P>
Kolo jednání uzavřené na tomto základě by snížilo světová cla o polovinu a přestože by rozvojové země k úsporám přispěly jednou třetinou, získaly by prospěch ze dvou třetin zvýšeného přístupu na trh. Rovněž by tak bylo zajištěno, že se ekonomiky zemí OECD připojí k iniciativě Evropy a budou nejméně rozvinutým zemím poskytovat přístup na své trhy bez cel a kvót - této naší iniciativě obvykle říkáme "vše kromě zbraní".
<P>
Také bychom zaznamenali úspěch při omezení rozsahu zemědělské reformy ve Spojených státech amerických. S dohodou by Spojené státy americké musely snížit svou vnitrostátní podporu či dotace narušující obchod na 14,5 miliard USD. Bez dohody mohou nyní dotace podle nového návrhu zemědělského zákona dosáhnout až 48 miliard USD. Našim zájmům by rovněž posloužilo získání trvalé mezinárodní právní ochrany naší reformované společné zemědělské politiky.
<P>
Dohoda na tomto základě by z rozvíjejících se zemí učinila strážce mnohostranného obchodního systému, který je nutno zachovat, ale také posílit. Pevněji bychom je ukotvili do systému globálního obchodu založeného na pravidlech, který je pro budoucnost nezbytný.
<P>
Proto bylo zklamáním, že se ukázalo jako nemožné uzavřít jednání o možnostech z Dohá v červenci v důsledku trvající neshody na velmi konkrétní otázce v oblasti zemědělství. Problémy vznikly ohledně otázky zvláštních zemědělských ochranných opatření pro rozvojové země, tzv. SSM, zejména v rámci skupiny G7. Indie a Čína se nebyly schopny shodnout se Spojenými státy americkými na spouštěcích prvcích a nápravných opatřeních, která mají být v rámci této ochrany zavedena, pokud by byla využita k porušení sazeb dohodnutých v přípravných jednáních před kolem z Dohá.
<P>
Od počátku září probíhaly kontakty na úrovni vysokých úředníků v rámci snah o řešení této trvající neshody názorů, dosud jsme však v této věci nedosáhli úspěchu. Ačkoli rozhodné úsilí a angažovanost Evropské unie trvají, je vlastně nejasné, jak daleko jednání v nadcházejících měsících dojdou.
<P>
Jako obvykle budeme udržovat intenzivní dialog s Parlamentem a samozřejmě budeme doufat ve vaši trvalou podporu v této věci.
<SPEAKER ID="193" NAME="Georgios Papastamkos" LANGUAGE="EL">
Paní předsedající, náklady na selhání kola jednání z Dohá nelze počítat jen z hlediska ztracených příležitostí, ušlých zisků a zvýšení ekonomické nejistoty. Stejný zásadní význam mají systémové a institucionální náklady. Mám na mysli ránu uštědřenou důvěryhodnosti WTO.
<P>
Samozřejmě chceme všichni dosáhnout dohody, ale ne tehdy, pokud jí má být dosaženo bez ohledu to, co to bude Evropskou unii stát. Úspěšné uzavření nynějšího kola jednání vyžaduje komplexní, ambiciózní a vyváženou dohodu. Proto požadujeme podstatné ústupky od našich rozvinutých obchodních partnerů i od dynamicky se rozvíjejících zemí.
<P>
Proto vyzýváme Komisi, aby v budoucnosti při vyjednávání zaujala rozhodný postoj. Došlo k reformě SZP. Ptám se vás: bylo to využito jako nástroj k vyjednávání? Zdaleka ne: Komise jednostranně předložila sérii dodatečných a neužitečných nabídek pro odvětví zemědělství.
<P>
Paní komisařce pro zemědělství bych mohl položit mnoho otázek. Omezím se na jedinou: je otázka zeměpisných označení zásadní součástí jednání o zemědělství?
<P>
Náš závazek k mnohostrannému systému obchodování lze považovat za zaručený. Těšíme se na správu obchodu, která se bude snažit o efektivní řešení globalizace a spravedlivější přerozdělování jejích přínosů.
<P>
Závěrem bych chtěl říci, že jsem osobně přesvědčen, že negativní uzavření, tzn. odstranění překážek v rámci WTO, nebylo dostatečně podpořeno nutnou pozitivní integrací z hlediska sbližování regulačních systémů.
<SPEAKER ID="194" NAME="Erika Mann" LANGUAGE="DE">
Paní předsedající, jak ze zkušenosti víme, světová obchodní jednání jsou velice obtížná. Chtěla bych poděkovat Komisi, protože jak jsme při posledním kole jednání v Ženevě jako poslanci Evropského parlamentu mnohokrát zažili, vedla si Komise až do konce velmi vyváženě, a protože paní komisařka v oblasti své působnosti prokázala nejen nutnou pružnost, ale i velké sympatie vůči chudším rozvojovým zemím, na což jsme byli v jednáních trvale upozorňováni. Proto tentokrát nebyla terčem veřejného posměchu Evropská unie, ale ostatní země, které byly v jednáních daleko obtížnějšími partnery.
<P>
Vyjadřuji politování nad tím, že tváří v tvář současné finanční krizi zjišťujeme, že potřebujeme více mezinárodních a mnohostranných pravidel, protože tato pravidla tvoří korzet, který na jedné straně chudším zemím usnadní se začlenit, zatímco i bohatší země budou schopny zajistit, aby z toho měli prospěch i jejich obyvatelé, a na druhé straně to umožní stanovit normy. Své skutečné politování vyjadřujeme proto, že to je zdánlivě onen důvod, proč toto kolo světových obchodních jednání nelze dokončit do konce roku. Měli bychom se této mylné představy zbavit.
<P>
Možná je to tak lepší, protože to vše budeme řešit s novým Parlamentem a novou Komisí, a po volbách ve Spojených státech amerických, namísto abychom se snažili toho dosáhnout jakoukoli cestou. Naše skupina chce doporučit obezřetnost spíše než snahu dovést toto kolo jednání k závěru jakýmkoli způsobem.
<P>
Paní komisařko, mám jednu prosbu: ať budete jednat jakkoli a ať se stane cokoli, informujte prosím Parlament včas a buďte ujištěna, že bez ohledu na to, zda budeme mít Lisabonskou smlouvu či ne, budeme se znovu zabývat tím, zda by bylo možné předem vytvořit určitou "kvazilisabonskou smlouvu" pro oblast obchodu.
<SPEAKER ID="195" NAME="Ignasi Guardans Cambó" LANGUAGE="ES">
Paní předsedající, někteří z nás byli svědky skutečného úsilí všech účastníků na červencovém summitu ministrů jednacího kola z Dohá, a zvláště snahy Evropské unie, kterou velmi úspěšně zastupoval pan komisař Mandelson. Oceňována byla i přítomnost paní komisařky, která je tu dnes s námi, na jednáních v Ženevě. Proto jsme na vlastní kůži mohli zažít pocit zklamání z toho, že veškeré toto úsilí a energie nepřinesly žádné hmatatelné výsledky, přestože dosáhly určité míry sblížení, která vypadala jako příslib možného výsledku.
<P>
V usnesení, které dnes předkládáme a o němž budeme v Parlamentu hlasovat, vyjadřujeme jakožto Parlament svou podporu tomu, čeho bylo na jednáních dosaženo. Žádáme, aby se dosažené výsledky, ačkoli se nejednalo o skutečnou konečnou dohodu, staly základem práce, která nyní začíná, aby toto úsilí nebylo promarněno. Žádáme, s jistou naivitou, aby bylo jednací kolo z Dohá dokončeno co nejdříve.
<P>
Je možné, dokonce pravděpodobné, že toto prohlášení je naivní; navíc vzhledem k tomu, že hlavní evropský vyjednavač v jednání sám dostatečně nevěřil, vrátil se do své země a ponechal veškeré jednání jménem Evropy v rukou někoho, kdo vlastně vůbec neví, o co vlastně jde, bez ohledu na veškeré případné budoucí schopnosti této osoby.
<P>
Proto je pravda, že naše usnesení obsahuje velkou dávku naivity, musíme však vystupovat jasně a odhodlaně. Jestliže nebude jednací kolo z Dohá dokončeno, bude to pro rozvojové země ztráta. Jestliže nebude jednací kolo z Dohá dokončeno, bude vážně ohrožen mnohostranný přístup, zvláště v situaci celosvětové nejistoty, jakou nyní zažíváme. Dokud nebude kolo z Dohá dovršeno, nebude možné řešit další celosvětové problémy, jako je změna klimatu a rostoucí ceny potravin.
<P>
Je třeba vyšetřit i další věci, a pokud se nepokusíme toto kolo jednání uzavřít, nelze řešit žádnou z nich. Parlament o to bude nadále usilovat.
<SPEAKER ID="196" NAME="Caroline Lucas">
jménem skupiny Verts/ALE. - Paní předsedající, jsem velice ráda, že tento Parlament se v posledních letech začal ke kolu jednání z Dohá vyjadřovat kritičtěji. Společné ustanovení, které před námi leží, vlastně velice věrně odráží prohlášení globálního parlamentního shromáždění ze září, které vyjadřuje velmi vážné obavy ohledně malého rozvojového obsahu, který v jednáních z Dohá zbývá, a velmi kritizuje stále výlučnější vyjednávací postupy.
<P>
Dovolte mi dodat, že v duchu prohlášení uvedeného globálního parlamentního shromáždění doufám, že pozměňovací návrh, který předložily skupina PPE-DE a skupina UEN a který požaduje dvoustranné dohody o volném obchodu (WTO-plus), do zítřejšího hlasování neprojde. Dvoustranné dohody o volném obchodu jsou pravý opak fungující mnohostrannosti a Zelení nebudou moci usnesení podpořit, pokud bude tento pozměňovací návrh schválen.
<P>
V dnešní rozpravě, a vlastně i v tomto usnesení, mě zaráží nedostatek odvahy vyjádřit prostou pravdu - že jednání kola z Dohá, jak je známe, jsou minulostí. Toto přerušení by mohlo být i dlouhodobé, až do jara 2010. Je téměř jisté, že noví vyjednavači za Spojené státy americké, Komisi a Indii se nevrátí ke stejným starým rychlým řešením z července 2008, která nefungovala ani tehdy. Je to tedy vlastně příležitost. Teď je ten pravý čas vyhodnotit selhání posledních sedmi let jednání z Dohá a znovu nastolit společný a spravedlivější program jednání spolu s otevřenějším a demokratičtějším procesem, který budou moci plně podpořit všichni členové WTO, a zvláště ti nejméně rozvinutí.
<SPEAKER ID="197" NAME="Seán Ó Neachtain">
jménem skupiny UEN. - (GA) Paní předsedající, je čas změnit způsob, jakým se účastníme světových obchodních jednání. Nyní je jasné, že systém a naše účast v něm již nefungují. Selhali jsme v Cancúnu, v Hong Kongu a znovu v Ženevě. Vždy bylo důvodem toto: pokoušíme se v Evropě vytvořit balíček, který bude obsahovat prodej našeho zdroje potravin - ty potraviny, které dodáváme. Bývalý komisař Mandelson se všemožně snažil změnit zemědělskou politiku tak, aby prosadil systém celosvětového obchodu. To není odpověď. Odkud budou naše potraviny, až je budeme muset dovážet? Evropa se musí starat, musíme chránit naše současné dodávky potravin. Změnili jsme svou zemědělskou politiku, ale nebude-li zemědělství vyňato z programu celosvětového obchodu, nikdy nedosáhneme žádného pokroku či úspěchu. Je čas něco udělat, jak již bylo mnohokrát řečeno.
<SPEAKER ID="198" NAME="Helmuth Markov">
jménem skupiny GUE/NGL. (DE) Paní předsedající, paní komisařko, dámy a pánové, když sedm let jednáte, aniž byste došli k závěru, je třeba připustit si trochu sebekritiky a ptát se, jaké chyby jste mohli udělat, bez ohledu na chyby jiných zemí či jiných účastníků jednání.
<P>
Jsem přesvědčen, že je možné sestavit seznam, nemusí nutně platit pro všechny, ale možná není výzva k odstranění cel a otevření trhů pro rozvojové země tím správným nástrojem, protože tyto země by ztratily příjmy, které potřebují pro své vlastní rozpočty a které nejsou schopny získat odjinud. Tyto země by pak nemohly poskytovat a rozvíjet zdravotní péči, vzdělávání nebo rozvoj infrastruktury.
<P>
Pro některé z těchto zemí není dohoda o volném obchodu jakéhokoli druhu tím správným vzorem a tyto země mají zájem o uzavření dohody o obchodu, avšak na základě systému GSP+. Možná je pravda, že na této úrovni rozvoje mnoho zemí potřebuje nejdříve rozvíjet nezávislé hospodářství. vždyť i Evropská unie, či některé evropské země, rozvíjely své ekonomiky na uzavřených trzích.
<P>
Není-li dosaženo výsledku, je třeba se ptát proč. Kolo jednání z Dohá bylo původně vázáno na rozvojové cíle tisíciletí. Nesdílím názor pana Ó Neachtaina. Chápu, proč mnoho zemí říká, že mají pocit, že současná jednání slouží výhradně k tomu, aby mohly být podniky činné v celosvětovém měřítku a stát se ještě více celosvětové, to říká i globální evropská strategie. Má to škodlivý dopad na drobné regionální výrobce. Mimochodem, má to škodlivý dopad i na evropské drobné místní výrobce.
<P>
Je součástí raison d'être Evropské unie, součástí jejího naléhavého požadavku, abychom šli kupředu. Proto možná musíme zvážit jinou vyjednávací taktiku. Doufám, že se paní komisařka této příležitosti chopí. Přichází zvenčí, má zkušenosti s vyjednáváním. Ačkoli možná sama nemá nezbytné znalosti obchodních záležitostí, má dobře informovaný tým a možná využije příležitosti v rámci mandátu jinak, než předešlý komisař - a máme k tomu příležitost!
<SPEAKER ID="199" NAME="Derek Roland Clark">
jménem skupiny IND/DEM. - Když dojde na obchod, Evropská unie se ráda ohání svou mocí. Pamatujete na šest let trvající banánovou válku se Spojenými státy ? Došlo k ní poté, co Evropská unie poskytla zvláštní přístup na trh svým bývalým koloniím v Karibiku. Generálním ředitelem WTO je bývalý komisař pro obchod Pascal Lamy. Není to snad konflikt zájmů? Koneckonců, jeho důchod z Evropské unie by mohl záviset na tom, zda nenapadne politiku Evropské unie. Mohlo to ovlivnit jeho uvažování, když se pokusil o jednání mezi obchodními bloky?
<P>
Peter Mandelson připisoval neúspěch jednacího kola z Dohá zemědělským dotacím Spojených států. Jeden za osmnáct, druhý bez dvou za dvacet! Po desetiletí cpala společná zemědělská politika kapsy zemědělců v Evropské unii obrovskými dotacemi. To může za neúspěch jednání o obchodu víc, než cokoli jiného. V každém případě poslední věc, kterou by Evropská unie měla dělat, je získávat body na úkor jiných regionů v obchodních válkách v době celosvětového hladu a finanční krize.
<SPEAKER ID="200" NAME="Jean-Claude Martinez" AFFILIATION="NI">
(FR) Paní předsedající, paní komisařko, současná finanční krize je důkazem toho, že je-li problém globální, potřebujeme i globální opatření. Zvláště to platí pro potraviny a zemědělství. Především k tomuto účelu byla Světová obchodní organizace zřízena, a na tom se všichni shodneme. WTO se pokouší o pravidla v celosvětovém měřítku.
<P>
Zdá se však, že to nefunguje přesně tak, jak bychom chtěli, protože stojíme před následujícím problémem: musíme sladit dvě věci, volný obchod, na kterém se všichni shodneme, a ochranu, která je také nutná. Ochrana našich ekonomik nebo vnitrostátního zemědělství nepředstavuje protekcionismus.
<P>
Cesta, po které jsme k tomuto stavu za posledních 60 let od dohody GATT došli, byla trnitá, cla se postupně snižovala s cílem zcela je zrušit. Technicky vzato se snižování cel jeví složité. Důkazem nám může být množství matematických vzorců existujících k tomuto účelu: jihokorejský vzorec, evropský vzorec a samozřejmě i vzorec švýcarský. Vlastně to nefunguje, protože výsledek není jednotný. Skládá se z řady prvků s velmi odlišnými pravidly původu, a tudíž není z technického hlediska snižování cel tak jednoduché, jak bychom si mohli myslet. Proto jsme se ocitli v určité technické rutině a cestu z ní se pokoušíme politicky nalézt prostřednictvím jednání.
<P>
Vědci však zjevně přišli s novou celní technologií: cla jsou pro vývozce odečitatelná vůči ekonomice dovozního státu. Toto odečitatelné clo konkrétně znamená celní dobropis ve výši částky cla, které vývozci vzniklo v dovozní zemi.
<P>
Tento celní dobropis má tři stránky: je vratný, obchodovatelný a převoditelný. Především je vratný: jestliže si vývozce chce něco koupit od dovozce, může si odečíst částku zaplaceného cla. Zadruhé je obchodovatelný, protože jestliže si vývozní společnost, která clo zaplatila, nemůže od dovozce nic koupit, může svůj celní dobropis prodat na trhu cenných papírů nebo bance. A konečně je převoditelný: na pomoc rozvojovým zemím může dovozce darovat přebytečný celní dobropis přesahující částku cla.
<P>
Touto technikou tedy můžeme vytvořit obchodní měnu, v níž se dodávka peněz rovná částce stávajících cel. Evropská unie by například v obchodní měně poskytovala 13 miliard EUR.
<SPEAKER ID="201" NAME="Mairead McGuinness" AFFILIATION="PPE-DE">
Paní předsedající, stejně jako ostatní zde jsem i já byla v Ženevě a byla jsem ohromena a někdy i pobavena tím, jak WTO funguje. V tomto případě nefungovala.
<P>
Projednou nebyla přímo v palebné linii společná zemědělská politika, což je podle mě třeba uvítat. Ale zemědělství na globálnější úrovni bylo rozhodně vrcholným bodem programu. Rozhovory selhaly, protože se Indie a Čína obávaly o ochranu svých zemědělců před návalem zemědělských dovozů. Myslím, že stojí za to zopakovat slova indického komisaře pro obchod. Kamal Nath řekl: "Toto je poslední míle, kterou nemůžeme uběhnout kvůli problému zabezpečení živobytí." Indie považovala ochranu svého početného a poměrně chudého venkovského a zemědělského obyvatelstva za zásadní a byla přesvědčena, že dohoda WTO není v jeho nejlepším zájmu.
<P>
Nyní nám celý proces trvá již sedm let. Peter Mandelson po čtyřech letech u kormidla odešel. Jsem přesvědčena, že nenaslouchal obavám zemědělců, zvláště zemědělců z Evropské unie, a potravinářského průmyslu, a jejich hlasy odmítal s tvrzením, že přední je rozvojová část programu jednání. Jeho návrhy by zdecimovaly sektor živočišné výroby Evropské unie, nikoli ku prospěchu rozvojového světa, ale spíše ku prospěchu nových ekonomik s nízkými náklady a jejich velkých rančů a rančerů. Jak jsem řekla, nyní odešel a já se ptám, zda viděl nějaké zlé znamení. Pokud měl skutečně obavy o rozvojový program, proč nezůstal a nedokončil práci?
<P>
Bezpečnost dodávek potravin je nyní velkou politickou prioritou. Vidíme obrovské výkyvy cen komodit. Jak jsem vyrozuměla, dnes se zhroutil trh obilovin. Musíme se sami sebe ptát, zda to je nejlepší způsob, jak zajistit dodávku potravin pro všechny spotřebitele za přiměřené ceny. Měli bychom se především zaměřit na svou rozvojovou politiku a zamyslet se, zda jsme neselhali v investicích do zemědělství v rozvojovém světě. Usilujme o dohodu, ale spravedlivou a vyváženou.
<SPEAKER ID="202" NAME="Kader Arif" AFFILIATION="PSE">
(FR) Paní předsedající, dámy a pánové, od roku 2001 jednají rozvojové země v rámci kola jednání WTO, kterému se říká kolo rozvojové. Nyní, tváří v tvář náhlé a devastující potravinové krizi, která naléhavě vyzývá svět k nalezení dlouhodobého globálního a vyváženého řešení, od nás tyto země očekávají jasnou odpověď, která zaručí jejich potravinovou bezpečnost.
<P>
Chci potvrdit, že pokud by se kolo jednání nadále zaměřovalo na přístup na trh za jakoukoli cenu, svého cíle bychom nedosáhli. Také víme, že čím déle budeme odkládat podpis rozvojové dohody, tím více se vzdálí vyhlídky na dosažení rozvojových cílů tisíciletí, a bohužel jsme již ve zpoždění.
<P>
Tváří v tvář této krizové situaci žádáme, aby bylo co nejdříve nalezeno politické řešení zvláštního ochranného mechanismu s cílem poskytnout efektivní nástroj ochrany pro drobné výrobce v chudých zemích. Je to zásadní krok před pokračováním jednání o jiných aspektech a já doufám, že nedávné obnovení rozhovorů o zemědělství a přístupu na nezemědělský trh (NAMA) umožní pokrok v tomto ohledu.
<P>
Než skončím, rád bych popsal pozměňovací návrhy předložené ke společnému usnesení. Skupina sociálních demokratů v Evropském parlamentu nás bude samozřejmě žádat, abychom hlasovali pro pozměňovací návrh číslo 2, který je naprosto nezbytný pro zvýšení práv Parlamentu v mezinárodním obchodě.
<P>
Podporujeme i pozměňovací návrhy Skupiny Zelených / Evropské svobodné aliance, nemůžeme však přistoupit na pozměňovací návrh, který předložila Skupina Evropské lidové strany (Křesťanských demokratů) a Evropských demokratů, protože jsme přesvědčeni, že není vhodné v tomto usnesení o mnohostranných vztazích požadovat podpis nových regionálních dvoustranných dohod, protože víme, že tyto dohody jsou obvykle sjednávány na úkor těch nejslabších.
<SPEAKER ID="203" NAME="Jorgo Chatzimarkakis" AFFILIATION="ALDE">
(DE) Paní předsedající, paní komisařko, ještě jednou a znovu - kolo jednání v Dohá selhalo. Cožpak WTO teď svět prostě nezajímá? Jistěže ne! Byli jsme krůček od dohody. Nezbývalo mnoho, ale v poslední chvíli Indie a Čína, jediné ze všech zemí, způsobily pád jednání. To jasně ukazuje, že jednání neselhala kvůli technickým důvodům, ale že tato událost měla politickou povahu, protože je zjevné, že nové centrum světového obchodního kola je v Asii, a ne již v Evropě.
<P>
Úloha Číny je významná, protože Čína dosud vždy usilovala o volný obchod, najednou má však zjevně jiný program.
<P>
Nicméně bych chtěl vyjádřit upřímné poděkování Komisi - vám, paní komisařko, i panu komisaři Mandelsonovi, za kladnou úlohu, kterou Evropská unie sehrála. Na rozdíl od Hong Kongu jsme se jednání účastnili, byli jsme aktivní a připravení ke kompromisům. Je trochu ostuda, že pan Mandelson v této chvíli odešel, znamená to, že musíme přepřahat koně uprostřed řeky. Byl dobrým vyjednavačem. Častokrát nám v Parlamentu působil potíže a lady Ashtonové zanechává náročné úkoly. Držím vám pěsti!
<SPEAKER ID="204" NAME="Nils Lundgren" AFFILIATION="IND/DEM">
(SV) Paní předsedající, jsem zarytý euroskeptik, jsou však dvě oblasti, v nichž musí EU hrát ústřední úlohu na mezinárodním poli - obchodní politika a politika životního prostředí. Teď mluvíme o obchodní politice.
<P>
Volný globální obchod je klíčem k hospodářské prosperitě pro všechny země světa, zejména ty nejchudší. Překážka v postupu jednání z Dohá byla proto velmi závažná a nyní je na Evropské unii, největší světové obchodní organizaci, aby převzala novou iniciativu. Proto je velmi nešťastné, že Peter Mandelson, náš nejschopnější člen Komise, opouští svou funkci komisaře odpovědného za obchodní politiku Evropské unie. Současně světovému hospodářství hrozí ničivá finanční krize.
<P>
Za těchto okolností navrhuje vláda Spojeného království náhradníka, který jasně tomuto úkolu nestačí. Nyní je povinností Evropského parlamentu zajistit, abychom v této nebezpečné chvíli získali silného a kompetentního komisaře pro obchod. Ujměme se té odpovědnosti!
<SPEAKER ID="205" NAME="Robert Sturdy" AFFILIATION="PPE-DE">
Paní předsedající, rád bych především s paní komisařkou jednal o problému spojeném se situací po demisi Petera Mandelsona. Podle mě svým odchodem Evropskou unii zklamal. Jsme v závažné situaci. Vy sama jste právě řekla, že existuje reálná možnost znovuzahájení kola z Dohá. Obávám se, že bez Petera Mandelsona u kormidla (a já jsem ho při mnoha příležitostech kritizoval, přinejmenším však měl intelekt a jako bývalý ministr obchodu i znalosti nutné pro vedení této bitvy) jsme v úzkých.
<P>
Budete například vy, paní komisařko, příští týden při podpisu smlouvy týkající se dohod o hospodářském partnerství? Se vší úctou, jaké máte o dohodách o hospodářském partnerství znalosti? Neúčastnila jste se jednání nebo přípravy dohod o hospodářském partnerství. Určitě jsem s vámi nemluvil, když jsem o nich připravoval zprávu.
<P>
A zaručí dnes Komise Parlamentu, že budeme mít řádné slyšení, až baronka Ashtonová předstoupí před Výbor pro mezinárodní obchod? Protože pokud se to pokusíte prosadit na den, kdy nikdo nebude přítomen, pokud se to pokusíte prosadit v příštím týdnu nebo například v pondělí, které je pro poslance velice problematické, velmi poslance Parlamentu rozhněváte! Pamatujte, co se stalo Santerově Komisi! Věřím, že by se paní baronce mělo dostat spravedlivého a řádného slyšení, a jak již bylo řečeno, je mimořádně důležité mít u kormidla dobrého komisaře.
<P>
S ohledem na to si nejsem jist, paní komisařko, jestli oba posloucháme stejný druh diskusí. Řekla jste, že americký zemědělský zákon je přepracováván. Myslím, že nemáte pravdu. Obama právě včera řekl, že hodlá být ještě víc protekcionistický než kdy předtím, stejně jako republikánský kandidát. Zjistíte, že z Ameriky přijde obrovský protekcionismus. Skončím jednou myšlenkou: někdo říkal, že je potravinová krize. Chci tomuto Parlamentu naprosto jasně říci: žádná potravinová krize není. Pšenice nyní stojí o 40 EUR za tunu méně, než činí náklady na produkci.
<P>
Paní předsedající, jednu poznámku o pořádku, jen velmi stručně. Máme před Parlamentem cirkus? Nemá to nic společného s dnešním jednáním. Máme tu cirkus? Máme tu restauraci? Máme klub? Člověk si musí cestu ven probojovat. Myslím, že byste to měla předložit konferenci předsedů a zastavit ten cirkus, který před Parlamentem nyní probíhá.
<SPEAKER ID="206" NAME="Předsedající">
Beru vaše připomínky na vědomí, pane Sturdy.
<SPEAKER ID="207" NAME="Harlem Désir" AFFILIATION="PSE">
(FR) Paní předsedající, paní komisařko, dámy a pánové, co je nyní v rámci těchto jednání WTO v sázce? Nemyslím si, že bez ohledu na to, jak jsou ti lidé vznešení, by to měl být osud pana Mandelsona nebo baronky Ashtonové. Nejsem si ani jist, že tou nejdůležitější věcí je otázka průmyslových cel, zemědělských cel a přístupu na trh. Chceme prostě dohodu, která bude jasná a pro Evropu spravedlivá, podle mě jsou tu ale dvě hlavní věci.
<P>
První je zachování mnohostranného rámce obchodu. Vidíme, kolik neexistence takového rámce v jiné oblasti globalizace - na finančních trzích - stojí z hlediska rizika pro hospodářství, občany a naši společnost. To je v sázce, protože pokud těchto šest let jednání skončí neúspěchem, víme, jaký druh dvoustranných dohod je postupně ve WTO nahradí. To je chybný rámec. Chceme WTO reformovat - to jsme řekli ve svém návrhu usnesení - chceme také, aby byly zohledněny ostatní s obchodem související aspekty, zejména environmentální rozměry, aby byl řešen dopad na změnu klimatu a sociální pravidla. To je naprosto zásadní. Úspěchu v lepší organizaci tohoto aspektu globalizace však nedosáhneme rozpuštěním mnohostranného rámce, ale jeho posílením.
<P>
Druhá věc, kterou nebudu dále rozebírat, protože se jí věnoval kolega pan Arif, je znovunastolení rovnováhy pravidel stanovených v rámci uruguayského kola, při vzniku WTO, aby odrážela rozdíly v podmínkách rozvoje, situaci nejméně rozvinutých zemí, situaci rozvojových zemí. I vy jste to zmínila, paní komisařko, v rámci požadavku na styl jednání "vše kromě zbraní" s ochrannou doložkou pro citlivé produkty. V tomto ohledu musíme zavést pravidla, nikoli nezbytně pravidla volného obchodu, která budou vyhovovat každé situaci. Chceme spravedlivý obchod, pokud to nebude jen právní džungle.
<P>
To jsou podle mě dvě hlavní otázky, na které se evropští vyjednavači musí zaměřit. Je jen přirozené, že by se měli soustředit na jiná opatření, jako je zemědělství, služby (ačkoli nikoli formou zpochybnění práva rozvojových zemí na regulaci veřejných služeb) a průmyslových cel, ne však na úkor úspěšného výsledku tohoto rozvojového kola.
<SPEAKER ID="208" NAME="Daniel Varela Suanzes-Carpegna" AFFILIATION="PPE-DE">
(ES) Paní předsedající, raději bychom viděli pana Mandelsona stále na jeho místě než na útěku, který byl zřejmě ze strany Evropské unie pro kolo jednání z Dohá ranou z milosti.
<P>
Celosvětová finanční krize není předzvěstí slibné budoucnosti pro Dohá. Tento neúspěch naopak zhoršuje globální ekonomickou situaci a nejvíc za to zaplatí nejméně rozvinuté země. WTO je nezbytná, regulace mezinárodního obchodu je nepostradatelná. Regulace je nyní klíčovým aktivem globalizace, jak zjišťujeme. Je proto nezbytné, abychom v kole jednání z Dohá dosáhli dohody.
<P>
Budeme muset uvažovat o zlepšení metody činnosti WTO a její legitimity a o úloze "nových" zemí v tomto kole jednání, protože tyto země si volí status rozvojových nebo rozvinutých podle toho, co se jim hodí. Jak usnesení uvádí, dialog by neměl být veden pouze ve směru sever - jih, ale i ve směru jih - jih.
<P>
Evropská unie učinila v těchto jednáních velice významné kroky, větší než ostatní. Také jsme předložili iniciativy, jako je "vše kromě zbraní". Ostatní se musí tímto směrem vydat a my mezitím uzavřeme rozpracované dohody o přidružení, například se zeměmi Mercosur, které jsou v této nové situaci nezbytné.
<SPEAKER ID="209" NAME="Carlos Carnero González" AFFILIATION="PSE">
(ES) Paní předsedající, dnešní rozprava rozhodně odhaluje některé významné body, na kterých se shodneme. Jedním z nich je to, že v reakci na krizi, kterou zažíváme, potřebujeme více regulace a mnohostranné regulace.
<P>
Zaměříme-li se na finance, je skutečně nežádoucí, aby hlavní úlohu hrál Mezinárodní měnový fond či Světová banka, i pro ty nejhorší nepřátele. Vydávají jen katastrofické předpovědi a prokazují, že mají stále méně co říci k tomu, co se děje, a že jejich vliv a moc prakticky nelze předvídat.
<P>
Za této situace, máme-li nástroj, jako je Světová obchodní organizace, jej musíme použít. Nyní více než kdy dříve potřebujeme regulaci, ale více než kdy dříve potřebujeme reálnou ekonomiku, na rozdíl od spekulativní ekonomiky finanční. Reálnou ekonomikou je obchod se zbožím a službami a hospodářský růst pro zaměstnanost z reálné ekonomiky vychází.
<P>
Proto nesouhlasím s tím, že krize znamená, že uzavřené kola jednání z Dohá bude obtížnější, právě naopak: každá odpovědná vláda by měla vyvinout skutečné úsilí k uzavření tohoto kola, ať patří k severu či jihu, ať se jedná o zaostalejší či rozvinutou zemi.
<P>
Myslím, že máme globální trh a potřebujeme viditelnou činnost. V tomto případě potřebujeme činnost Světové obchodní organizace. Musíme zlepšit způsob, jakým funguje, musíme mít model více rozvojový a méně zaměřený na volný obchod, to nepochybně, a samozřejmě musíme mít politickou vůli. Předpokládám, že v případě Unie s novou paní komisařkou tomu tak nadále bude.
<SPEAKER ID="210" NAME="Béla Glattfelder" AFFILIATION="PPE-DE">
(HU) Peter Mandelson opouští potápějící se loď a odchází z kapitánského můstku. Opouští loď, kterou sám navedl na ledovec. Bylo chybou na samém začátku jednání dovolit tak marnotratné ústupky. Tyto ústupky nijak nemotivovaly naše partnery, aby i oni nějaké nabídli. Začali jsme být pro smích, protože zatímco se zbavujeme společné zemědělské politiky, ostatní partneři v jednáních svou vlastní zemědělskou politiku chrání a posilují postavení zemědělství v Americe.
<P>
V jednání WTO nelze navázat tam, kde jsme přestali. Jednání lze nadále vést pouze za předpokladu, že zahrnou i otázky ochrany životního prostředí. Jinak povede další liberalizace světového obchodu k ještě intenzivnějšímu ničení životního prostředí a urychlení změny klimatu. Je správné, když se nyní nacházíme uprostřed finanční a potravinové krize, abychom obětovali potravinovou bezpečnost a zemědělství Evropy jen proto, aby naše zkrachovalé banky mohly lépe vyvážet své špatně zacílené služby?
<SPEAKER ID="211" NAME="Czesław Adam Siekierski" AFFILIATION="PPE-DE">
(PL) Paní předsedající, Evropská unie provedla významné změny společné zemědělské politiky. Výsledkem reformy bylo omezení zemědělské produkce. Zjevné je to zejména na trhu v odvětví cukru, avšak nejen zde. Omezili jsme podporu našich zemědělců. Do jaké míry to vedlo k zvýšené přidané hodnotě, ve kterých zemích a u kterých sociálních a profesních skupin?
<P>
Chtěl bych se paní komisařky zeptat, co za to Evropská unie dostala. Další otázkou je, jaký dopad měly známky světové potravinové krize na jednání? Bude mít současná finanční krize, která jistě ovlivní stav našeho hospodářství, dopad na jednání na úrovni WTO?
<SPEAKER ID="212" NAME="Mariann Fischer Boel">
členka Komise. - Paní předsedající, chtěla bych nejprve popsat naše hluboké zklamání po deseti dnech intenzivního jednání v Ženevě. Měli jsme pocit, že jsme tak blízko dosažení dohody o zemědělství a přístupu na nezemědělský trh, a velmi dobře jsme věděli, že to nakonec bude jediný závazek, který určí, zda bude Evropská unie moci celý balíček považovat za přijatelný.
<P>
Jako osoba odpovědná za zemědělství musím říci, že bylo mimořádně povzbudivé, že poprvé v historii nebylo evropské zemědělství obviňováno z odpovědnosti za neúspěch jednání. Důvodem bylo to, že jsme splnili svůj domácí úkol v odvětví zemědělství a reformovali jsme svou společnou zemědělskou politiku, nejprve velkou reformou v roce 2003 a následně všemi dalšími reformami. Byli jsme tak schopni dosáhnout omezení podpory narušující obchod o 80 %, aniž bychom naše zemědělské odvětví vlastně poškodili. Měli jsme také možnost začlenit reformy do mnohostranného obchodního rámce. Nebyla to dohoda za jakoukoli cenu. Byla to vyvážená dohoda v rámci uvedených dvou oblastí. Mohli jsme Radě odůvodnit, že jednáme v rámci mandátu, který Rada vyjednavačům dala. Pokud jde o zemědělství, tento mandát zněl prostě tak, abychom se nenechali dotlačit do nové reformy zemědělství.
<P>
Souhlasím s vámi, kteří jste uvedli, že mnohostranný systém je důležitý a potřebný, protože právě jen v rámci mnohostranného systému můžeme usměrňovat například vnitrostátní podporu narušující obchod a všechny ostatní neobchodní záležitosti. Toho nelze ve dvoustranných jednáních nikdy dosáhnout, musíme tedy ctít hodnoty mnohostranného systému.
<P>
Rovněž musím říci, že v těchto jednáních jsme se nikdy nezaměřovali na trh rozvojových zemí. Právě naopak, a proto byly zvláštní ochranné mechanismy tak důležité pro ochranu zvláštních produktů rozvojových zemí, jak jsem řekla ve svém prvním vystoupení. Chtěla bych dodat, že již v roce 2002 jsme zavedli dohodu ve smyslu "vše kromě zbraní", což znamená, že Evropská unie je dnes zdaleka největším dovozcem zemědělských komodit na celém světě. Jsme většími dovozci než Kanada, Spojené státy americké, Austrálie a Japonsko dohromady. Skutečně jsme tedy těmto zemím otevřeli své trhy v zemědělském odvětví.
<P>
Byla zde dnes zmíněna i potravinová bezpečnost. Musíme si uvědomit, že potravinová bezpečnost zahrnuje domácí vnitřní produkci a dovozy. Podíváme-li se na zemědělství Evropské unie, nikdy bychom nemohli být tak silní jako teď, pokud bychom měli uzavřený zemědělský trh. Pokud mohu zmínit předsednickou zemi, máme dnes 7 miliard EUR přebytku zemědělských komodit. Představíme-li si, že bychom své trhy uzavřeli, nemohli bychom nikdy prodávat všechny své vysoce kvalitní produkty na vnitřním trhu, protože bychom byli trestáni, pokud bychom se chránili Ostatní by udělali totéž, což by nám zabránilo využít pro naše vysoce kvalitní produkty nové a stále otevřenější tržní příležitosti. Potřebujeme tedy samozřejmě vyvážený přístup.
<P>
Byla zmíněna zeměpisná označení, ve svém prvním vystoupení jsem se jich však v důsledku časové tísně a přísného vyžadování časových limitů ze strany paní předsedající nedotkla. Zeměpisná označení jsou pro Evropskou unii zásadní otázkou a my jsme všem ostatním partnerům v jednáních jasně řekli, že dohodu nebudeme nikdy moci podepsat, pokud u zeměpisných označení nedosáhneme kladného výsledku, protože tato otázka má mimořádný význam, zejména pro vysoce kvalitní produkty ze Středomoří.
<P>
Stručně odpovím paní McGuinnessové. Souhlasím s vámi, že jsme po desetiletí přikládali malou prioritu své rozvojové pomoci v odvětví zemědělství. Teď vidíme, že ceny (nikoli ceny komodit, protože je pravda, že ty dnes klesly, ale ceny osiva a hnojiv) letí vzhůru, a navrhli jsme možnost určenou na pomoc nejméně rozvinutým zemím, nejchudším zemím světa, která by jim měla umožnit nakupovat osivo a hnojiva. Tato podpora ve výši 1 miliardy EUR je nyní projednávána zde v Parlamentu a já doufám v kladný přístup k této možnosti, jak pomoci rozvojovým zemím nakrmit své vlastní obyvatelstvo a zabránit migraci z venkova do měst. Mějte to prosím na paměti. Je to velice důležité.
<SPEAKER ID="213" NAME="Předsedající">
Obdržela jsem šest návrhů usnesení předložených v souladu s čl. 103 odst. 2 jednacího řádu.
<P>
Rozprava je ukončena.
<P>
Hlasování se bude konat zítra.
<P>
Písemná prohlášení (článek 142 jednacího řádu)
<SPEAKER ID="214" NAME="Daniel Dăianu  " AFFILIATION="ALDE">
písemně. - Neúspěch kola jednání v Dohá by mohl být předzvěstí nadcházejících událostí v době, kdy prohlubující se finanční krize klade obrovský tlak na schopnost vlád hrát svou úlohu. Výhody volného obchodu byly na pozadí stále globálnějších trhů velmi chváleny. Volný obchod však musí být spravedlivý a musí být doplněn mezinárodním režimem, který chudým zemím pomůže v rozvoji. Stále nerovnější příjmy v bohatých ekonomikách a jejich obavy z rostoucí síly některých nových ekonomik spouštějí vlny protekcionismu. Podobně i úsilí o kontrolu vyčerpatelných zdrojů a získávání základních komodit za přijatelné ceny zvyšuje v mnoha zemích sklony k omezování obchodu.
<P>
Je třeba zmínit složitější povahu geopolitiky. Evropská unie musí zaujmout vedoucí postavení při zmírňování dopadů současných krizí, aby de facto zabránila zhroucení mnohostranného obchodu a finančního systému. Toto vedoucí postavení zahrnuje mimo jiné reformu mezinárodních finančních institucí, zapojení rozvíjejících se globálních sil (země BRICS) do řešení globálních ekonomických problémů a reformu mezinárodní struktury regulace toku financí. Na konci 19. století se mezinárodní systém, který podporoval volný pohyb zboží a kapitálu, zhroutil a v Evropě následovala ničivá válka. Měli bychom na to pamatovat.
