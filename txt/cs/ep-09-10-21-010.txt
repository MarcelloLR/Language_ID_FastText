<CHAPTER ID="010">
Doba vyhrazená pro otázky (otázky na Radu) 
<SPEAKER ID="262" NAME="Předsedající">
Dalším bodem programu je doba vyhrazená pro otázky (B7-0212/2009).
<P>
Následující otázky jsou určeny Radě.
<P>

<P>
Předmět: Lidská práva na Kubě
<P>
Jak hodnotí Rada současný stav lidských práv na Kubě, zejména pokud jde o politické vězně? Má Rada informace o situaci vězněného kubánského lékaře dr. Darsi Ferrera a jeho spoluvězně Alfreda Dominqueze, kteří jsou podle všeho vězněni v nelidských podmínkách?
<SPEAKER ID="264" NAME="Cecilia Malmström">
úřadující předsedkyně Rady. - Jsem samozřejmě připravena přejít od USA ke Kubě a k panu Posseltovi ve velmi závažné věci, proto vám děkuji za vaši otázku, pane Posselte.
<P>
Rada má stále vážné obavy ohledně stavu lidských práv na Kubě, zejména pokud jde o malý pokrok v oblasti občanských a politických práv. Kubánský lid nemá svobodu projevu a sdružování. Neexistuje svobodný tisk. Přístup k informacím včetně internetu je nadále omezený. Omezení svobody pohybu občanů směrem na Kubu a v rámci Kuby se nezměnila. V současné době je na Kubě 208 politických vězňů. Toto číslo kleslo z 2 034 v roce 2007, většina vězňů však byla propuštěna z toho důvodu, že jejich trest byl u konce. Mise členských států v Havaně pozorně sledují seznam politických vězňů a mají zvláštní pracovní skupinu pro lidská práva, v níž jsou projednávány důležité případy.
<P>
Podmínky ve věznicích jsou podle obránců lidských práv a podle svědectví politických vězňů a jejich rodin hluboko pod standardními minimálními pravidly Organizace spojených národů pro zacházení s vězni. Někteří vězni jsou podle svých rodin ve velmi špatném zdravotním stavu a nemají přístup k přiměřené lékařské péči. Existují četné zprávy o krutém a degradujícím zacházení včetně bití vězňů, upírání vhodné zdravotní péče a psychologického nátlaku. Přesto však neexistují zprávy o tom, že by příslušníci vězeňské stráže nebo policie byli trestně stíháni pro zneužití pravomoci.
<P>
Kubánská vláda existenci politických vězňů popírá a nadále odmítá mezinárodní kontrolu lidských práv ze strany nezávislých organizací pro lidská práva. Přístup Rady ke Kubě byl uveden ve společném postoji z roku 1996, který od té doby Rada každoročně vyhodnocuje. V říjnu 2008 se EU a Kuba dohodly na obnovení komplexního politického dialogu. Tento dialog v souladu s politikami EU zahrnuje nejen kubánské orgány, ale i občanskou společnost a demokratickou opozici. V ročním zhodnocení společného postoje z roku 2009 Rada věnuje zvláštní pozornost zásadám demokracie, lidských práv a základních svobod.
<P>
V závěrech z června tohoto roku jsme jasně uvedli, že tyto otázky zůstanou jednou z klíčových priorit EU ve vztazích s Kubou. Rada zejména naléhala na kubánskou vládu, aby bezpodmínečně propustila všechny politické vězně včetně těch, kteří byli zadrženi v roce 2003, a vyjádřili jsme své obavy o vězně a jejich zdravotní stav.
<P>
Dále Rada vyzvala kubánské orgány, aby umožnily okamžitý přístup mezinárodních humanitárních organizací do kubánských věznic. Od zahájení politického dialogu s Kubou v loňském roce nastolovala EU otázku politických vězňů skutečně na každém setkání. Jak bylo řečeno v posledních závěrech Rady, na těchto setkáních na vysoké úrovni by měla být vždy řešena lidská práva a pokud to bude vhodné, budou součástí těchto návštěv i setkání s pokojnou prodemokratickou opozicí.
<P>
Rada rozhodla o vedení dialogu s Kubou, protože představuje příležitost k jednání o otevřených otázkách oboustranného zájmu a potřeb, včetně stavu lidských práv, máme však o situaci na Kubě stále velké obavy a budeme nadále sledovat jednotlivé případy, zejména případy vězňů, jejichž zdravotní stav je vážný.
<P>
Pokud jde o konkrétní situaci jednoho z vězňů, kterého pan poslanec zmínil, Evropská unie v srpnu v Havaně na podnět švédského předsednictví s ní vyjádřila solidaritu. Tento projev solidarity měl rodině uvězněného dr. Darsi Ferrera ukázat, že Unie je znepokojena tím, že kubánské orgány nedodržují vnitrostátní trestní procesní právo. Stejně tak předsednictví sleduje a v dialozích s Kubou zmiňuje i případ dalšího vězně, pana Alfreda Domíngueze, a jsme i ve styku s jeho rodinou.
<SPEAKER ID="265" NAME="Bernd Posselt" AFFILIATION="PPE">
(DE) Paní předsedající, chtěl bych poděkovat paní Malmströmové za její vynikající a podrobnou odpověď.
<P>
Pan Brechtmann z Mezinárodní komise pro lidská práva mě rozsáhle informoval o podmínkách ve věznicích. Chtěl bych se jen zeptat, zda se Rada může pokusit vyšetřit podmínky, v nichž jsou jednotliví vězni drženi, a jak hodnotí vývoj na Kubě, pokud jde o vztahy s Evropskou unií?
<SPEAKER ID="266" NAME="Cecilia Malmström">
úřadující předsedkyně Rady. - Formálně k těmto informacím nemáme přístup, ale prostřednictvím mezinárodních organizací, nevládních organizací, kontaktů, politických stran atd. získáváme (poněkud roztříštěné) informace o situaci politických vězňů. Víme, že v některých případech je jejich zdravotní stav velice vážný. Pokoušíme se spolupracovat s jejich rodinami a s příslušnými nevládními organizacemi, abychom situaci usnadnili, jedním z problémů je ale samozřejmě to, že máme málo konkrétních a potvrzených informací.
<P>
Dalším problémem je to, že velmi mnoho těchto vězňů je drženo ve věznicích bez řádného procesu a aniž by z čehokoli obviněni. To je v rozporu s kubánskými právními předpisy. Vězni mají právo vědět, proč jsou ve věznici a z čeho jsou obviněni - to je základní lidské právo ve všech společnostech, které však na Kubě neexistuje, jak víme.
<P>
Kubánský dialog je samozřejmě poznamenán obtížemi, v současné době si ale myslíme, že je důležité tento dialog vést v souladu s naším rozhodnutím, protože nám dává možnost pokusit se o spolupráci s úřady, velmi striktně a pevně vyjadřovat svou kritiku, ale také spolupracovat s občanskou společností a pokojnými disidenty. Pokoušíme se o to a prozatím to považujeme za přístup, který by mohl fungovat. Nemyslím, že v blízké budoucnosti dojde k jakékoli dramatické změně.
<SPEAKER ID="267" NAME="Nikolaos Chountis" AFFILIATION="GUE/NGL">
(EL) Paní předsedající, paní ministryně, protože jsem přesvědčen, že v oblasti lidských práv, protože té se problémy uvedené v otázce pana Posselta týkají, můžeme lépe spolupracovat se zeměmi, s nimiž máme politické a diplomatické vztahy i finanční transakce, je překvapivé, že Evropská unie a její členské státy stále zastávají pasivní až negativní postoj vůči logickému a trvalému požadavku Kubánské republiky o zrušení embarga, které vůči ní uplatňují Spojené státy americké.
<P>
Proto se táži, jak se na tuto věc dívá předsednictví a jak by podle vás mohly tuto věci řešit členské státy s ohledem na skutečnost, že, jak všichni víme, dne 28. října Kuba předložila Valnému shromáždění OSN návrh na zrušení embarga ze strany USA?
<SPEAKER ID="268" NAME="Krisztina Morvai" AFFILIATION="NI">
Zde stojím, pokojná disidentka z jednoho z členských států Evropské unie, Maďarska. Chtěla bych požádat o radu. Jak bychom mohli dosáhnout stejného zájmu o stav lidských práv v Maďarsku, jaký máte o stav lidských práv na Kubě?
<P>
V Maďarsku již od podzimu 2006 dochází k masovému policejnímu násilí proti pokojným demonstrantům a mnoho politických vězňů je ve věznicích mučeno.
<P>
Chtěla bych požádat kubánské politiky, aby naším jménem jednali na základě všech ...
<P>
(Předsedající řečníka přerušila.)
<SPEAKER ID="269" NAME="Předsedající">
Je mi líto, ale doba vyhrazená pro vystoupení činí 30 vteřin a otázka se týká lidských práv na Kubě.
<SPEAKER ID="270" NAME="Cecilia Malmström">
úřadující předsedkyně Rady. - Celá Evropská unie při několika příležitostech prohlásila, že jsme proti americkému embargu a myslíme si, že toto embargo neusnadňuje budoucí řešení na Kubě.
<P>
Evropská unie rovněž řekla, že hodláme zahájit užší spolupráci s Kubou zahrnující i obchod, v závislosti na jejím pokroku v oblasti lidských práv.
<P>
Prozatím však s ohledem na nedostatečný pokrok v oblasti lidských práv a dodržování demokracie a na počet politických vězňů není možné, abychom se v této situaci dostali kamkoli dále. Je na kubánských úřadech, aby ukázaly, zda chtějí, aby tento vztah s námi vykázal konkrétní pokrok. Bohužel jsme zatím příliš nepokročili.
<SPEAKER ID="271" NAME="Předsedající">
Byla bych ráda, kdyby poslanci dodržovali pravidla pro dobu vyhrazenou pro otázky, která mimo jiné stanoví, že doplňující otázka nesmí překročit dobu 30 vteřin a musí se týkat předmětu uvedené otázky.
<P>

<P>
Předmět: Špatné zacházení se seniory
<P>
Podle odhadů je více než 10 % seniorů obětí nějaké podoby fyzického, psychického, finančního či duševního zneužívání či týrání, a to jak v domácím prostředí, tak ve zdravotnických zařízeních, a v důsledku stárnutí populace se toto procento bude pravděpodobně zvyšovat. Jaké kroky hodlá švédské předsednictví podniknout, aby splnilo svůj závazek zlepšit spolupráci a činnosti na evropské úrovni, jejichž cílem je zkvalitnit pečovatelské služby pro seniory a předcházet špatnému zacházení s nimi?
<SPEAKER ID="273" NAME="Cecilia Malmström" LANGUAGE="SV">
Paní Harkinová vznáší otázku, která je dnes vzhledem k rostoucímu podílu stárnoucích obyvatel velmi příhodná. Opatření v této oblasti spadají především do vnitrostátní pravomoci a Společenství může práci členských států pouze podpořit a doplnit.
<P>
Švédské předsednictví by však chtělo této záležitosti věnovat jistou pozornost a činíme vše, co je v našich silách, abychom zvýšili kvalitu péče o seniory a bojovali s problémy spojenými se zneužíváním seniorů. V této souvislosti bych vám chtěla připomenout konferenci, která se před měsícem konala ve Stockholmu a jejímž tématem bylo zdravé a důstojné stárnutí. Konference spojila 160 lidí z 27 zemí. Míra účasti byla vysoká. Byla přítomna Komise i členské státy, úředníci z ministerstev zdravotnictví a sociálních věcí a mnoho dobrovolných organizací.
<P>
Cílem bylo upozornit právě na problémy, které zmínila paní poslankyně: jak se můžeme vyrovnat s potřebou zvýšené spolupráce mezi sektory zdravotnictví a péče pro naplnění potřeb našich starších občanů? Záměrem předsednictví je, aby Rada přijala závěry v této věci na zasedání Rady ve složení pro zaměstnanost, sociální politiku, zdraví a ochranu spotřebitele, které se bude konat 30. listopadu. V návrhu závěrů se snažíme o hlubší a užší spolupráci v oblasti zdravého a důstojného stárnutí, včetně výměny informací mezi členskými státy. Rovněž naléhavě žádáme Komisi, aby vypracovala akční plán pro důstojnost, zdraví a kvalitu života seniorů.
<P>
Ráda bych také poukázala na to, že Rada v červnu tohoto roku přijala závěry nazvané "Rovné příležitosti pro ženy a muže: aktivní a důstojné stárnutí" právě proto, aby usnadnila poskytování služeb kvalitní péče v souvislosti s domácí péčí o seniory, s ohledem na zvláštní potřeby starších mužů a žen.
<P>
Pokud jde konkrétně o problém zneužívání seniorů, směrnice Rady 2000/78/ES již zakazuje diskriminaci na pracovišti na základě věku. Komise navrhla, aby ochrana zajišťovaná touto směrnicí byla rozšířena na řadu dalších oblastí, jako je sociální zabezpečení, zdravotní péče, sociální dávky, vzdělávání, přístup ke zboží a službám, bydlení atd.
<P>
Tento návrh obsahuje mnoho prvků týkajících se zneužívání seniorů. Zahrnuje péči v domácím prostředí, institucionální péči a služby zdravotní péče. Zakazuje obtěžování, které je formou diskriminace definovanou jako nežádoucí chování, které má za následek "narušení důstojnosti osoby a vytvoření zastrašující, nepřátelské, ponižující, pokořující nebo urážlivé atmosféry".
<P>
Tento návrh je nyní projednáván v Radě a Evropský parlament již k němu vydal své stanovisko. Schválení návrhu vyžaduje jednomyslnost v Radě. Samozřejmě nemůžeme předjímat výsledek rozpravy v Radě, chtěla bych však říci, že děláme vše, co je v našich silách, pro zavedení právní úpravy, která pomůže odstranit všechny formy zneužívání a nesprávného zacházení se seniory, což je plně v souladu se stanoviskem Evropského parlamentu.
<P>
Jsme samozřejmě pevně přesvědčeni, že by nikdo neměl trpět obtěžováním nebo zneužíváním, a tím méně všichni senioři, kteří jsou na péči tolik závislí.
<SPEAKER ID="274" NAME="Marian Harkin" AFFILIATION="ALDE">
Děkuji vám, paní úřadující předsedkyně Malmströmová, za vaši uvážlivou odpověď. Podle sdělení Komise z roku 2008 je třeba zavést řádné podmínky z hlediska zdrojů, odborné přípravy a podpory pro pečovatele. S tím naprosto souhlasím a chápu, že se jedná o záležitost vnitrostátní pravomoci.
<P>
Existují však oblasti, v nichž Evropská unie může pomoci. Jednou z nich je celá oblast přeshraničního rozměru. Chtěla jsem jen znát váš názor na budování formální struktury pro výměnu informací týkajících se pracovníků ve zdravotnictví, v tomto případě poskytovatelů péče, kteří překračují hranice.
<SPEAKER ID="275" NAME="Cecilia Malmström">
úřadující předsedkyně Rady. - Děkuji paní poslankyni za tento návrh. Slyším o tom poprvé. Zní to jako dobrá iniciativa, budu se však muset obrátit na příslušné ministry a přednést tuto otázku v rámci diskuse. Možná bychom se k tomu mohli vrátit později.
<SPEAKER ID="276" NAME="Silvia-Adriana Ţicău" AFFILIATION="S&amp;D">
(RO) Evropská unie má stárnoucí obyvatelstvo. Senioři potřebují zvláštní podmínky z hlediska zdravotnických služeb i z hlediska pro ně vhodných zařízení v budovách a veřejné dopravě. Švédsko má dlouhou tradici sociální politiky. O jakých návrzích jednáte s ostatními členskými státy s cílem zlepšit životní podmínky seniorů v celé Evropské unii?
<SPEAKER ID="277" NAME="Seán Kelly" AFFILIATION="PPE">
Paní úřadující předsedkyně, paní Harkinová položila velice důležitou otázku a vy jste odpověděla velmi dobře, ale rozšíříme-li rozsah otázky, týká se diskriminace na základě věku dnes obecně osob starších 65 let. Mohla byste zvážit pro celou Unii platné doporučení na zvýšení nebo pružnější stanovení věku odchodu do důchodu a na postupný odchod do důchodu namísto trvalého, který se zřejmě v dnešní době týká největšího počtu lidí? Takové opatření by obrovsky pomohlo zlepšit kvalitu života a zajistit větší respekt pro seniory.
<SPEAKER ID="278" NAME="Předsedající">
Řekla bych, že dotaz zřejmě mírně překračuje téma otázky, nechám však na paní ministryni, zda se jím chce či nechce zabývat.
<SPEAKER ID="279" NAME="Cecilia Malmström">
úřadující předsedkyně Rady. - Odpověď na první otázku pana poslance zní ano, zejména proto, že o těchto problémech musíme diskutovat.
<P>
Trio - francouzské, české a švédské předsednictví - se shodlo na posílení dialogu o otázkách týkajících se zdraví a seniorů. Například se konala konference o Alzheimerově chorobě a před měsícem se konference, kterou jsem již zmínila, zabývala důstojným zacházením se seniory. Byla to tedy příležitost k projednání této otázky a závěry budou diskutovány na zasedání Rady ve složení pro zaměstnanost, sociální politiku, zdraví a ochranu spotřebitele na konci listopadu, kde se samozřejmě budeme zabývat i zprávou Evropského parlamentu.
<P>
Pokud jde o věk odchodu do důchodu, je to něco, o čem každý členský stát rozhoduje sám, avšak v diskusích o lisabonské strategii (protentokrát nikoli o Smlouvě), o tom, jak zvýšit růst, rozvoj a zaměstnatelnost a o demografickém problému, kterému budeme čelit, je to samozřejmě otázka, kterou je třeba brát v úvahu - jak využít i kvalifikaci a zkušenosti seniorů a jak najít možnosti, které by jim umožnily zůstat součástí pracovních sil. Není na Radě, aby přesně rozhodovala o věku, kdy by k tomu mělo dojít, spíše by měla povzbuzovat všechny členské státy, aby plně využívaly své pracovní síly.
<P>
Předmět: Švédský novinář Dawit Isaak vězněný v Eritreji
<P>
Podle údajů švédských sdělovacích prostředků byl Dawit Isaak, švédský občan vězněný v Eritreji od roku 2001, přesunut do nového vězení. Toto vězení údajně ještě nikdo neopustil živý. Dawit Isaak je již 8 let za strašných podmínek vězněn zločineckým režimem, aniž by mu bylo sděleno, proč byl tak brutálním způsobem uvězněn, oddělen od své rodiny, přátel a práce. Veškeré pokusy o osvobození Dawita Isaaka dosud selhaly. EU by měla vynaložit větší úsilí, neboť Isaak je také občanem EU. Pokud EU nic nepodnikne, hrozí, že Isaak zemře, aniž by se Švédsku či EU podařilo přimět prezidenta Eritreje, aby o Isaakově případu vůbec vážněji diskutoval.
<P>
Co plánuje švédské prezidentství podniknout pro to, aby byla otázka Dawita Isaaka projednána na nejvyšší úrovni EU?
<P>
Je vhodné, aby Eritrea dostávala humanitární pomoc od EU, když tak do očí bijícím způsobem porušuje základní lidská práva?
<SPEAKER ID="281" NAME="Cecilia Malmström" LANGUAGE="SV">
Je tomu již osm let, co byl švédsko-eritrejský novinář Dawit Isaak v Eritreji zadržen a uvězněn. Je držen ve věznici bez soudního procesu a bez obvinění. Ani jeho rodině ani švédským orgánům či mezinárodním organizacím pro lidská práva nebylo povoleno jej navštívit.
<P>
Bohužel však situace v oblasti lidských práv v Eritreji v posledních několika letech nevykazuje žádné známky zlepšení. Odpovědnost za tuto situaci spočívá plně na eritrejské vládě. Pokračující porušování závazků Eritreje v oblasti lidských práv podle vnitrostátního a mezinárodního práva vede v Evropské unii ke značnému znepokojení.
<P>
Zvláště jsme znepokojeni problémem politických vězňů a nedostatkem svobody vyjadřování. EU několikrát požadovala bezpodmínečné propuštění všech politických vězňů v Eritreji, samozřejmě včetně Dawita Isaaka. Dne 18. září 2009 předsednictví jménem Evropské unie vydalo velmi jasné prohlášení, v němž jsme znovu zopakovali svůj požadavek bezpodmínečného propuštění všech politických vězňů a prohlásili jsme, že jednání Eritreje je jasným porušením závazků stanovených v Mezinárodním paktu OSN o občanských a politických právech, který Eritrea ratifikovala.
<P>
Případ Dawita Isaaka bohužel nebyl vyřešen, stále je však nejvyšší prioritou pro EU, švédské předsednictví i švédskou vládu. Neustaneme ve svém úsilí, dokud nebude propuštěn z humanitárních důvodů a nebude se moci vrátit ke své rodině. Mohu vás ujistit, že budeme nadále přednášet jeho případ i situaci jeho spoluvězňů na nejvyšší úrovni v Asmaře.
<P>
Lidská práva jsou klíčovým prvkem vztahů mezi EU a Eritreou. Jsme připraveni pomoci eritrejské vládě zlepšit stav lidských práv. Z hlediska pomoci se situace řídí ustanoveními dohody z Cotonou, na nichž také závisí. Tato dohoda se zabývá lidskými právy i politickým dialogem, aby vyvíjela tlak na dosažení změn. Jedná se o trvalý proces, který pokračuje zoufale pomalu, ale doufáme, že bude moci být nástrojem, který nám umožní dosáhnout pokroku.
<SPEAKER ID="282" NAME="Olle Schmidt" AFFILIATION="ALDE">
(SV) Nemusím uvádět žádné další podrobnosti o strašném případu Dawita Isaaka. Také vím, že paní Malmströmová se této věci mimořádně věnuje.
<P>
Pokud vím, Dawit Isaak je jediným občanem Evropské unie uvězněným za to, že uplatnil své právo svobodného projevu. Neměla by se tak Evropská unie spojit a vydat zvláštní společné prohlášení týkající se Dawita Isaaka? Neměla by otázka zvláštního prohlášení být projednána v Radě? Možná by paní Malmströmová nebo někdo jiný měli také jet do Eritreje a pokusit se setkat s Dawitem Isaakem a i s předsedou Isaiasem Afewerkim. Doufám, že se tak stane, protože si myslím, že je naprosto nemyslitelné, aby občan Evropské unie byl rok za rokem dále vězněn bez procesu, očividně vážně nemocný a ohrožený tím, že ve věznici zemře.
<SPEAKER ID="283" NAME="Cecilia Malmström" LANGUAGE="SV">
Panu Schmidtovi bych chtěla říci, že skutečně sdílím jeho obrovské obavy a znepokojení z toho, jak tato situace trvá další a další roky a neexistuje žádná možnost dostat se přes eritrejské úřady. Jsem si jista, že pan Schmidt i ostatní poslanci a poslankyně viděli zprávy z Eritreje a vyslechli rozhovory s jejím předsedou. Jednání s ním není snadné a zneužívání moci je v Eritreji velice rozšířené.
<P>
Snažíme se nadále využívat všechny cesty, o nichž víme, nemáme však přístup do věznice. Nemohli jsme ho navštívit a nevíme, kde se nalézá. Samozřejmě nevylučujeme možnost cesty na místo, pokud bychom byli přesvědčeni, že by to mohlo vést k pokroku v dané věci, prozatím však není možné získat žádný slib, že ho budeme moci navštívit nebo o něm vést jednání nebo se setkat s jeho rodinou pobývající v Eritreji. Je to mimořádně nepříjemná situace. Vydali jsme jasné prohlášení. Jak pan Schmidt řekl, Dawit Isaak je, pokud vím, jediný politický vězeň pocházející z Evropské unie, který je v současné době ve věznici, a my se nejrůznějšími způsoby snažíme zvýšit tlak na eritrejské úřady a vysvětlit jim, že Dawit Isaak a jeho spoluvězni musí být ihned propuštěni, pokud pro nic jiného, pak pro dodržování úmluv, které země sama ratifikovala, s touto zemí je však vedení normálního dialogu velice složité.
<SPEAKER ID="284" NAME="Předsedající">
K této otázce nebyly položeny žádné doplňující otázky, přejdeme proto k další otázce.
<P>

<P>
Předmět: Strategie EU týkající se alkoholu
<P>
Je tomu již téměř tři roky, co jsme přijali strategii EU týkající se alkoholu. Tato strategie měla být vyhodnocena nejpozději v létě 2009. Bohužel se zdá, že hodnocení strategie bylo odloženo. Politika týkající se alkoholu představovala pro Švédsko vždy významnou a prioritní otázkou v oblasti spolupráce EU.
<P>
Bude švédské předsednictví usilovat o to, aby hodnocení proběhlo co nejdříve? A pokud ano, tak kdy k němu dojde?
<SPEAKER ID="286" NAME="Cecilia Malmström" LANGUAGE="SV">
Děkuji vám, paní Hedhová. Ráda bych na začátku paní Hedhové připomněla, že švédské předsednictví uvedlo ve svém programu alkohol a zdraví na předním místě jako důležitý aspekt při provádění strategie Evropské unie na podporu členských států ve snaze o snižování škod souvisejících s alkoholem.
<P>
Na základě toho jsme již uspořádali tři velké akce. První bylo neformální setkání ministrů zdravotnictví v Jönköpingu v červenci tohoto roku, kde byla zvláštní pozornost věnována prodeji a uvádění alkoholických nápojů na trh a tomu, jak tyto prvky ovlivňují spotřebu alkoholu u mladých lidí. Druhou akcí byla konference odborníků na téma alkohol a zdraví, která se konala ve Stockholmu ve dnech 21. a 22. září s cílem podpořit udržitelnou, dlouhodobou a komplexní strategii týkající se alkoholu v rámci Evropské unie. Účastnilo se jí více než 450 lidí v zásadě ze všech členských států a účastníci projevili velice silnou podporu pro švédské priority v oblasti alkoholu a zdraví.
<P>
Třetí událostí bylo globální zasedání odborníků věnované alkoholu, zdraví a sociálnímu rozvoji, které se konalo dne 23. září. Tuto akci organizovalo švédské předsednictví ve spolupráci s agenturou Sida (Švédská agentura pro mezinárodní rozvojovou spolupráci) a norským ministerstvem zdravotnictví a péče, akci sponzorovala Světová zdravotnická organizace. Cílem bylo přispět k celosvětové strategii u příležitosti zasedání Světového zdravotnického shromáždění v květnu příštího roku. Na tomto zasedání byly představeny nové poznatky týkající se vazby mezi škodlivým požíváním alkoholu, sociálním rozvojem a šířením nakažlivých nemocí, jako je HIV/AIDS a tuberkulóza, což je důležitá vazba, kterou je třeba vzít na vědomí.
<P>
Proto odpověď na otázku "Bude švédské předsednictví usilovat o to, aby hodnocení proběhlo co nejdříve?" zní ano; přijetí strategie v rámci Evropské unie v roce 2006 bylo důležitým krokem. Přijetím strategie Komise uznala alkohol za jeden z klíčových činitelů určujících zdraví v rámci Evropské unie, jakož i skutečnost, že Evropská unie je povinna zabývat se rizikovou a škodlivou spotřebou alkoholu. To bylo ještě posíleno podporou ze strany ministrů zdravotnictví Evropské unie v závěrech dosažených v listopadu 2006.
<P>
Od 1. ledna 2007 Komise sleduje trendy v oblasti spotřeby alkoholu a škod souvisejících s alkoholem i změny politiky v rámci EU. Ačkoli jsme viděli pokrok v mnoha oblastech, nebyl dosud dostatek času na posouzení plné šíře dopadu politiky v oblasti alkoholu na zdraví a návyky v oblasti spotřeby alkoholu. První zpráva Komise, která byla předložena na konferenci odborníků před několika týdny, byla zprávou o stavu strategie Evropské unie týkající se alkoholu. Jedná se o průběžnou zprávu, která předchází konečné zprávě, jež má být předložena v roce 2012.
<P>
Předsednictví bude samozřejmě tuto zprávu o stavu studovat a posoudí i výsledky konference odborníků o alkoholu a zdraví. Budeme sledovat dosažený pokrok. Rovněž jsme financovali řadu nových studií s cílem zajistit, aby byl alkohol nadále předním tématem programu jednání EU. Jedna z námi financovaných studií bude zkoumat účinek uvádění alkoholu na trh na mladé lidi, jiná bude studovat dopad alkoholu na seniory v 10 různých členských státech Evropské unie a další bude vyšetřovat účinky přeshraničního obchodu na vnitrostátní politiku týkající se alkoholu.
<P>
V návrhu závěrů o alkoholu a zdraví, které jsou nyní projednávány v pracovní skupině Rady, navrhujeme, aby Komise urychleně začala analyzovat a hledat priority pro příští fázi práce v oblasti alkoholu a zdraví, abychom zdůraznili skutečnost, že se musíme zabývat obdobím po roce 2012, kdy budou hodnocení a stávající strategie týkající se alkoholu dokončeny. Na základě této rozprava hodlá předsednictví přijmout závěry Rady na podporu strategie týkající se alkoholu v prosinci 2009.
<SPEAKER ID="287" NAME="Anna Hedh" AFFILIATION="S&amp;D">
(SV) Paní Malmströmová, vím, že předsednictví uskutečnilo několik konstruktivních konferencí a věnovalo této záležitosti mnoho času.
<P>
Moje otázka se týkala zejména strategie v oblasti alkoholu, protože jsem již stejnou otázku položila dříve, zhruba před šesti měsíci. Tehdy mi bylo řečeno, že strategie týkající se alkoholu bude vyhodnocena do léta. Proto jsem tuto otázku položila, protože se daná záležitost v programu jednání neobjevila.
<P>
Od doby, kdy švédské předsednictví v roce 2001 navrhlo pro EU strategii týkající se alkoholu, se událo mnohé. Strategie týkající se alkoholu byla přijata v roce 2006 a od té doby došlo k mnoha událostem. Některé členské státy například zvýšily věková omezení, některé zvýšily daně na alkohol a některé snížily limity povolené koncentrace alkoholu v krvi. Jsem tím velmi potěšena. Ráda bych, aby švédské předsednictví šlo ještě o něco dále, třeba v oblasti reklamy, nicméně jsem ráda, že byla nyní provedena studie týkající se reklamy, alkoholu a mladých lidí.
<SPEAKER ID="288" NAME="Cecilia Malmström" LANGUAGE="SV">
Děkuji vám za podporu v této věci. Skutečně jsme se snažili upozorňovat na tuto otázku, která samozřejmě představuje rámec, v němž může EU pracovat: pořádání konferencí, zpracovávání studií, stanovování harmonogramů s cílem zajistit, aby vše zdárně pokračovalo, i zabezpečit zapojení budoucích předsednictví. Jsem ráda, že jsme mohli vyjasnit nedorozumění, k němuž zřejmě došlo. Záměrem byla průběžná zpráva, která je samozřejmě stejně důležitá a kterou budeme zkoumat a analyzovat, konečné hodnocení však bude následovat v roce 2012. Mezitím musíme vykonat obrovské množství práce a mohu také potvrdit, že mnoho členských států odvádí obrovské úsilí, protože všichni ve všech členských státech byli informováni o účincích spotřeby alkoholu na zdraví.
<SPEAKER ID="289" NAME="Justas Vincas Paleckis" AFFILIATION="S&amp;D">
(LT) Paní ministryně, na úrovni Evropské unie počet smrtelných dopravních nehod klesá, náročných cílů však v příštím roce nebude dosaženo. Hlavní příčinou je alkohol. V některých zemích existuje děsivě vysoká míra sebevražd, za kterou opět může alkohol.
<P>
Nemyslíte si, že v rámci celé Evropské unie bychom měli posílit již nyní přísná opatření v oblasti spotřeby alkoholu a následovat skandinávského příkladu? Zejména mladým lidem by měla být konzumace alkoholu zakázána. Nechtělo by Švédsko takové kroky iniciovat?
<SPEAKER ID="290" NAME="Catherine Stihler" AFFILIATION="S&amp;D">
Chci paní ministryni upozornit na skutečnost, že ve Skotsku, ve volebním obvodu, který zastupuji, nyní probíhá debata o minimálních cenách alkoholických výrobků. Chtěla jsem využít této příležitosti a zeptat se paní ministryně, zda v Radě probíhá nějaká diskuse o problému stanovení minimálních cen alkoholických výrobků. Ve Skotsku je vedena rozsáhlá diskuse a mě by zajímalo, jaký je pohled Rady a zda o této věci Rada vůbec jedná.
<SPEAKER ID="291" NAME="Cecilia Malmström">
úřadující předsedkyně Rady. - Jedním z pěti prioritních témat ve strategii EK týkající se alkoholu je právě snížení počtu úrazů a úmrtí při dopravních nehodách souvisejících s alkoholem. Jedná se, jak pan poslanec řekl, o velice významný problém, který způsobuje obrovské utrpení a je spojen i s ekonomickými náklady.
<P>
Komise doporučila přijetí nižšího maximálního limitu pro nezkušené a profesionální řidiče, přičemž země, které již limity uplatňují, by je neměly snižovat. V této věci existuje doporučení a my v této věci spolupracujeme s členskými státy.
<P>
Mnoho členských států již tato doporučení uplatnilo a probíhá řada osvětových činností v rámci diskuse o této otázce.
<P>
Nevím o žádné probíhající diskusi o cenách. Mohla by se uskutečnit. Zeptám se kolegy, ministra zdravotnictví, který za tuto oblast nese odpovědnost, nemyslím si však, že by tato konkrétní otázka byla projednávána.
<P>
Právě teď se pozornost soustředí na mnoho problémů souvisejících s alkoholem, na tento však pravděpodobně nikoli, protože to samozřejmě není otázka spadající do pravomoci Evropské unie.
<P>
Předmět: Environmentální aspekt plynovodů
<P>
V Evropské unii je věnována velká pozornost environmentálním aspektům nových plynovodů, které jsou ve výstavbě a mají přepravovat zemní plyn do EU (Nabucco, Nord Stream a South Stream). Plynovod Nord Stream, který je veden po dně Baltského moře, je vyjímečný projekt, neboť je rozsáhlý a hrozí, že bude mít dopad na životní prostředí regionu Baltského moře.
<P>
Jaká rizika pro životní prostředí bere švédské předsednictví v potaz, pokud jde o budování těchto plynovodů, a jaká opatření hodlá přijmout, aby tato rizika vyloučila?
<SPEAKER ID="293" NAME="Cecilia Malmström" LANGUAGE="SV">
Nord Stream je jedinečný projekt pro oblast Baltského moře vzhledem ke své velikosti a možným důsledkům. Rada si je vědoma pochyb, které existují ohledně dopadů projektu plynovodu Nord Stream na životní prostředí, a pozorně vzala na vědomí usnesení Evropského parlamentu o environmentálním dopadu plánovaného plynovodu v Baltském moři, který propojuje Rusko a Německo, přijaté v červenci loňského roku.
<P>
Všechny členské státy EU a Evropského společenství jsou smluvními stranami úmluvy Organizace spojených národů z Espoo z roku 1991. Jedná se o úmluvu o posuzování vlivů na životní prostředí přesahujících hranice států. Tato úmluva obsahuje řadu významných povinností závazných pro smluvní strany zejména s cílem zajistit, aby bylo prováděno posuzování vlivů na životní prostředí, které zahrnuje konzultace s ostatními stranami dotčenými konkrétním projektem.
<P>
Dopad projektu Nord Stream na citlivé životní prostředí v oblasti Baltského moře je mimořádně významný a musí být pečlivě zkoumán. Mohla by být zasažena stanoviště Natura 2000 i oblasti, v nichž se vyskytují miny a v nichž bylo uloženo chemické střelivo. Rozšíření sedimentu by mohlo ovlivnit mořskou flóru a faunu a mohlo by mít i dopad na odvětví rybolovu. Skutečnost, že plynovod vede blízko důležitých lodních tras, by také mohla znamenat riziko pro životní prostředí a bezpečnost.
<P>
Všechny státy okolo Baltského moře nyní již více než tři roky spolupracují v rámci úmluvy z Espoo, aby určily, jak tyto povinnosti souvisejí se způsobem, jakým má být tento projekt realizován.
<P>
Rada by nicméně chtěla zdůraznit, že projekt Nord Stream je soukromým podnikem. Proto je na stranách odpovědných za projekt, aby v rámci kontroly ze strany dotčených členských států poskytovaly informace, které budou prokazovat, že projekt dodržuje příslušné právní předpisy.
<P>
Rada tedy nemůže komentovat projekt Nord Stream žádným způsobem, který by bylo možné vykládat jako vměšování do vnitrostátních právních postupů.
<SPEAKER ID="294" NAME="Justas Vincas Paleckis" AFFILIATION="S&amp;D">
(LT) Děkuji vám, paní ministryně, za vaši skutečně vyčerpávající odpověď. Tato záležitost se zjevně ve velké míře týká Švédska, tím spíše, že Švédsko je zemí, která se nachází v oblasti Baltského moře. Chtěl bych jen zdůraznit jednu věc, a to, že pozornost, věnovaná takovým záležitostem, nikdy nemůže být nadměrná. Také bych byl chtěl, abyste řekla, že právě toto je takový případ a že během svého předsednictví bude Švédsko danou záležitost cíleně sledovat a přijme vhodná opatření.
<SPEAKER ID="295" NAME="Cecilia Malmström" LANGUAGE="SV">
Vážení poslanci a poslankyně, mohu zaručit, že tak Švédsko činí. Jsme velice bdělí, pokud jde o citlivé životní prostředí v Baltském moři, které je samozřejmě ohroženo jakýmkoli druhem projektu, který má být realizován, a proto jsme právě pro tento projekt uložili velmi přísné požadavky v oblasti ochrany životního prostředí a projekt nyní šetří a zkoumají různé příslušné orgány. Švédské území není projektem ovlivněno, ale je ovlivněna švédská hospodářská zóna, a proto jsme velmi důsledně poukazovali na to, že základem stanovisek, která bychom měli přijmout, jsou mezinárodní úmluvy, například úmluva z Espoo. Nesmíme vynášet žádné politické ani ekonomické soudy. Tím se může zabývat švédský stát, a právě to činíme.
<P>
Předmět: Odstranění překážek volnému pohybu pracovníků mezi členskými státy
<P>
Švédské předsednictví Rady uznává, že v kontextu současné hospodářské krize je zásadní, aby členské státy byly schopny jednotně reagovat na výzvy, najít řešení, jak se vymanit z hospodářské a finanční krize, a především snížit nezaměstnanost a její negativní dopady. Stávající překážky kladené volnému pohybu pracovníků členských států, které k Unii přistoupily po 1. květnu 2004, představují omezení práv občanů těchto zemí a mohou vést k nezákonnému zaměstnávání a sociálnímu dumpingu. Odstranění těchto překážek zajistí stejnou míru ochrany jak migrujícím pracovníkům, tak pracovníkům tuzemským. Vzhledem k tomu, že se švédské předsednictví zavázalo k vedení aktivní politiky, pokud jde o evropský pracovní trh, a k zajištění lepší adaptační schopnosti a větší mobility, může Rada uvést, jaká konkrétní opatření hodlá přijmout, aby byly rychle odstraněny stávající překážky volnému pohybu pracovníků pocházejících z členských států, které k Unii přistoupily po 1. květnu 2004?
<SPEAKER ID="297" NAME="Cecilia Malmström" LANGUAGE="SV">
Rada by chtěla poukázat na to, že volný pohyb osob je jedním ze základních práv zaručených právními předpisy Společenství a zahrnuje právo občanů Evropské unie žít a pracovat v jiném členském státě.
<P>
Na svém zasedání dne 9. března 2009 Rada adresovala výzvu těm členským státům, které dosud uplatňovaly přechodná pravidla omezující volný pohyb. Současně na základě dostupných informací Rada uvedla, že tyto členské státy by měly zvážit, zda budou v uplatňování těchto omezení pokračovat. Členské státy byly také naléhavě vyzvány, aby zrušily omezení během třetí fáze, pokud nebude možné v dotčených členských státech zjistit žádná závažná narušení nebo riziko závažných narušení trhů práce.
<P>
Rada také upozornila členské státy na to, že je třeba dávat přednost občanům z členských států před pracovními silami ze států mimo Evropskou unii a že ochrana občanů z nových členských států, kteří jsou již usazeni a zaměstnáni v členském státě, bude trvat i po dobu přechodného období. Byla zohledněna i práva rodinných příslušníků v souladu s postupy spojenými s předcházejícími přistoupeními.
<P>
Rada zdůraznila silné prvky diferenciace a flexibility pravidel pro volný pohyb pracovníků. Členské státy prohlásily, že se budou snažit zajistit zvýšený přístup na trh práce pro občany z dotčených nových členských států v souladu s vnitrostátními právními předpisy s cílem urychlit sbližování jejich právních předpisů v souladu s právními předpisy Společenství.
<P>
V listopadu 2008 Komise předložila sdělení o dopadu volného pohybu pracovníků v kontextu rozšíření EU. Komise poukazuje na to, že pracovníci z Bulharska, Rumunska a členských států tzv. EU-10 pomohli uspokojit vyšší poptávku po pracovní síle v přijímajících zemích, a tím významně přispěli k udržitelnému hospodářskému růstu. Údaje, které jsou k dispozici, nasvědčují tomu, že mobilita v rámci EU po rozšíření nevedla - a pravděpodobně nepovede - k vážným narušením trhu práce.
<P>
Komise rovněž konstatuje, že objem a směr toků mobility v rámci EU jsou spíše než pravidly omezujícími přístup na trh práce poháněny obecnou nabídkou pracovních sil a poptávkou po pracovní síle. Komise dochází k závěru, že omezení ze strany členských států mohou oddálit přizpůsobení trhu práce a dokonce vést ke zvýšení počtu případů nelegální práce.
<P>
Volný pohyb pracovních sil je pro Evropskou unii důležitou prioritou. Pohyb pracovních sil pomáhá vytvářet větší počet pracovních míst, ekonomiku tak lze přizpůsobovat dokonce i v době hospodářské krize. Pohyb pracovníků rovněž pomáhá snižovat sociální marginalizaci a chudobu.
<P>
Pokud jde o přechodné období pro volný pohyb, na které se paní poslankyně ptala, členské státy mají právo zachovat svá omezení do konce třetí fáze přechodného období. Rada je však přesvědčena, že hospodářská krize, kterou Evropa nyní zažívá, by neměla být využívána jako důvod pro další uplatňování přechodných pravidel. I v obdobích, kdy je poptávka po pracovních silách nízká, může být obtížné obsadit volná pracovní místa uchazeči z vlastní země.
<P>
Rada pravidelně otázku přechodných režimů přezkoumává. Poslední přezkum byl proveden na zasedání v červnu 2009, kdy Rada vzala na vědomí informace Komise o dopadu volného pohybu v kontextu rozšíření EU. Komise informovala Radu, že tři členské státy ze skupiny EU-15 před 1. květnem 2009 Komisi oznámily závažná narušení trhu práce nebo rizika takových narušení. Německo a Rakousko nadále uplatňovaly omezení přístupu na trh práce zachováním požadavku pracovního povolení, zatímco Spojené království uplatňuje systém registrace ex post, který pracovníkům umožňuje začít pracovat, ale požaduje, aby se do 30 dnů registrovali.
<P>
V informacích, které Radě poskytla, Komise rovněž uvedla, že zajistí, aby byla dodržována ustanovení smlouvy o přistoupení, a vyhradila si právo žádat vyjasnění od těch členských států, které budou omezení nadále uplatňovat.
<SPEAKER ID="298" NAME="Silvia-Adriana Ţicău" AFFILIATION="S&amp;D">
(RO) Chtěla bych se zeptat, zda v rámci programu činnosti švédského předsednictví máte v harmonogramu nějakou akci, jejímž cílem by bylo pokusit se přesvědčit členské státy, které tyto překážky volného pohybu pracovních sil zachovávají, aby je zrušily. Má druhá otázka je, zda chcete takový návrh na zrušení překážek pro volný pohyb pracovních sil zařadit jako součást závěrů švédského předsednictví.
<SPEAKER ID="299" NAME="Cecilia Malmström" LANGUAGE="SV">
Chtěla bych paní poslankyni poděkovat. Všechna předsednictví ze současného tria, francouzské, české a švédské, ve svých závěrech potvrdila, že rozšíření přineslo Evropské unii velké výhody, vedlo k hospodářskému růstu a nic nenaznačuje, že by došlo k závažným hospodářským narušením.
<P>
Máme spolu s Komisí zavedené mechanismy pro pravidelný přezkum přechodných pravidel. Mezi těmito přezkumy samozřejmě můžeme vyzývat členské státy, aby přijaly opatření nutná k odstranění diskriminačních právních předpisů a zajistily využívání kvalifikovaných pracovních sil v celé Evropské unii, čistě právní aspekty jsou však řešeny společně s Komisí. Jak jsem již řekla, takový přezkum jsme již v tomto roce provedli.
<SPEAKER ID="300" NAME="Franz Obermayr" AFFILIATION="NI">
(DE) Paní předsedající, kolegyně poslankyně, která otázku položila, se ve svých poznámkách přirozeně zaměřila na situaci v členských státech, v nichž části obyvatelstva emigrují, aby hledaly práci jinde. Tomu rozumím.
<P>
Naopak Rakousko je stejně jako Německo zemí s masivní imigrací, a mohlo by docílit prodloužení přechodného období, dokud nebude plně otevřen trh práce. Důvody k tomu jsou jasné. Škodlivé účinky v oblasti přesidlování a přerozdělování vyplývající zejména ze zásadních rozdílů v příjmech na pozadí současných problémů na trhu práce a zvýšené přistěhovalectví by mohly vést k významnému přetížení trhu práce, které by vyústilo v sociální napětí, jemuž se všichni chtějí vyhnout.
<P>
Proto má otázka zní: budou uznány tyto problémy, které ovlivňují Rakousko a Německo, a jsou plánována vhodná řešení?
<SPEAKER ID="301" NAME="Cecilia Malmström" LANGUAGE="SV">
Všechny členské státy EU byly samozřejmě nepříznivě zasaženy hospodářskými krizemi a nezaměstnaností. Čísla se mírně liší, ale všechny státy byly těžce zasaženy. Země má právo zavést přechodná pravidla, jak učinilo například Rakousko, a existují příležitosti, kdy lze požádat o prodloužení platnosti takových pravidel prostřednictvím zvláštních postupů, je-li Komisi předloženo odůvodnění. Nejsem dostatečně přesně informována o situaci v Rakousku. Nevím, zda jsou problémy větší než kdekoli jinde. Jak jsem řekla, všechny členské státy mají v souvislosti s trhem práce obrovské problémy.
<P>
Komise ve své zprávě uvádí, že nic nasvědčuje tomu, že by volný pohyb vedl k narušením v kterémkoli členském státě. V mé zemi, ve Švédsku, které také zažívá velmi vysokou nezaměstnanost, jsme nepozorovali naprosto žádnou vazbu mezi volným pohybem a nezaměstnaností. Lidé, kteří přišli z jiných členských států EU, byli vítáni a trh práce je absorboval.
<P>
Předmět: Obtěžování letadel provozovaných službou pro kontrolu vnějších hranic Evropské unie (Frontex) ze strany Turecka
<P>
Od května roku 2009 bylo zaznamenáno šest incidentů zapříčiněných obtěžováním, které bylo zaměřeno proti letadlům provozovaným službou pro kontrolu vnějších hranic Evropské unie (Frontex), a to jak ze strany tureckých letadel, tak prostřednictvím radiokomunikace. K poslední takové epizodě došlo dne 8. září 2009, kdy vrtulník agentury Frontex, řízený dvěma lotyšskými piloty, přelétal mezi ostrovem Kos a ostrovem Samos. Ve chvíli, kdy se vrtulník nacházel nad ostrovem Farmakonisi, byl prostřednictvím rádiového spojení obtěžován tureckým radarem z města Datça, který ho požádal, aby se vzdálil z oblasti a aby sdělil svůj letový plán.
<P>
Byla Rada o tomto incidentu informována? Jaké má k němu vyjádření? Jaká opatření hodlá vůči Turecku přijmout?
<SPEAKER ID="303" NAME="Cecilia Malmström" LANGUAGE="SV">
Ano, Rada si je vědoma incidentů, které pan poslanec zmiňuje. Předsednictví by chtělo říci, že jako kandidátská země musí Turecko sdílet hodnoty a cíle Evropské unie v souladu se smlouvami. Jasná snaha o dobré sousedské vztahy a klidná řešení konfliktů je zásadním a důležitým požadavkem pro členství v Evropské unii. V souladu s rámcem pro jednání a příslušnými závěry Rady Evropská unie naléhavě žádala Turecko, aby se zdrželo jakýchkoli druhů hrozeb, zdrojů konfliktů či opatření, která by mohla poškodit dobré vztahy a možnost řešení sporů klidnou cestou.
<P>
Chtěla bych pana poslance ujistit, že Evropská unie systematicky nastoluje otázku dobrých sousedských vztahů, naposledy na zasedání Rady pro přidružení dne 19. května na setkání trojky EU a politických vůdců Turecka ve Stockholmu v červenci tohoto roku.
<P>
Pokud jde o konkrétní otázku letadla provozovaného agenturou Frontex, chtěla bych zmínit, že Frontex koordinuje několik společných operací a pilotních projektů. Ty jsou důležitým přínosem k ochraně mořských, pozemních a vnějších vzdušných hranic Unie
<P>
Jednou z operací je Poseidon 2009, pro niž je hostitelskou zemí Řecko. Cílem operace je zabránit nepovolenému překračování hranic osobami přicházejícími z Turecka nebo přes území Turecka a ze zemí Severní Afriky, které se pokoušejí dosáhnout řeckých břehů. Pan poslanec to samozřejmě ví. Poseidon zahrnuje i rozmisťování technických zařízení v evropském vzdušném prostoru podél hranic řeckých ostrovů. Turecko bylo o této operaci samozřejmě informováno.
<P>
Pokud jde o operativní spolupráci mezi agenturou Frontex a příslušnými tureckými orgány, nyní jsou vedena jednání ohledně metod práce. To je velmi pozitivní. Dohoda by zahrnovala výměnu informací a příležitosti pro turecké orgány k účasti na společných operacích agentury Frontex. Tento druh práce by mohl být důležitou součástí práce v oblasti prevence nelegálního přistěhovalectví a mohl by napomoci zlepšení sousedských vztahů.
<SPEAKER ID="304" NAME="Nikolaos Chountis" AFFILIATION="GUE/NGL">
(EL) Paní předsedající, paní ministryně, chtěl bych ještě jednou zopakovat, jak oceňuji vaši upřímnou snahu odpovídat na naše otázky, ale dovolil bych si říci, že podle vašich slov jste si tohoto incidentu vědoma. Spolupracujeme s Tureckem, nedala jste mi však jasnou odpověď, a proto chci zpřesnit a zopakovat svou otázku, zda byl turecký vzdušný prostor během mise Frontex skutečně narušen, jak Turecko tvrdí.
<P>
Říkám to z toho důvodu, že v tomto řízení vyšetřujeme, zda Turecko zpochybňuje řecká svrchovaná práva. Kromě toho bych vám rád připomněl, že během nedávné návštěvy Řecka zástupce výkonného ředitele agentury Frontex pan Fernandez prohlásil, že k žádným takovým narušením nedochází a odkázal na zprávy pilotů o dané věci. Vracím se tedy ke své otázce: dopustila se mise Frontex narušení podle tvrzení Turecka či nikoli a co v této věci činíte?
<SPEAKER ID="305" NAME="Cecilia Malmström" LANGUAGE="SV">
Pro švédské předsednictví je velmi obtížné přesně určit, kdy dochází k narušení a kdy ne. Při několika příležitostech jsme byli informováni o znepokojení, které pociťuje řada mých řeckých kolegů. Jednali jsme o tom a také jsme požadovali a uskutečnili jednání o této záležitosti s tureckými orgány a našimi tureckými protějšky a naléhavě jsme je vyzvali, aby se snažili zlepšit sousedské vztahy. Pro předsednictví je velmi obtížné přesně určit, zda dochází k narušení či ne. Vychází to samozřejmě z mezinárodních úmluv a jedná se o dvoustrannou otázku dvou členských států.
<SPEAKER ID="306" NAME="Předsedající">
Paní Morvaiová, naznačovala jste, že chcete opět vystoupit. Jedná-li se o doplnění k tomuto problému, máte na 30 vteřin slovo.
<SPEAKER ID="307" NAME="Krisztina Morvai" AFFILIATION="NI">
Paní předsedající, pravděpodobně mi čtete myšlenky, protože jsem nenaznačovala, že chci vystoupit, ale chtěla jsem se omluvit za to, že jsem ubrala o 20 vteřin více z této mimořádně živé a velmi demokratické rozpravy na tak nevýznamnou otázku, jakou je masová policejní brutalita a političtí vězni v členském státě. Skutečně se omlouvám.
<SPEAKER ID="308" NAME="Předsedající">
Máte-li otázku, měla byste ji obvyklým způsobem předložit písemně, a pak, pokud to bude možné, dostanete odpověď. Mnoho poslanců a poslankyně chce dnes dostat odpovědi na své otázky a z úcty k nim bychom měli jednání vést řádně.
<P>
(Otázka 8 nebyla projednána, protože tazatel nebyl přítomen.)
<P>

<P>
Předmět: Změna nařízení (ES) č. 1/2005
<P>
Mohla by se Rada vyjádřit k tomu, jaké je stanovisko předsednictví, pokud jde o změnu nařízení (ES) č. 1/2005 o ochraně zvířat během přepravy? Je si předsednictví vědomo všech aspektů možného dopadu této změny?
<SPEAKER ID="310" NAME="Cecilia Malmström" LANGUAGE="SV">
Děkuji vám za vaši otázku. Rada přirozeně sdílí obavy paní poslankyně ohledně dobrých životních podmínek zvířat. Předsednictví odpovídalo na podobnou otázku paní Harkinové v září a uvedlo, že jedním z cílů švédského předsednictví je povzbudit debatu o dobrých životních podmínkách zvířat, tento bod je uveden i jako jedna z priorit našeho předsednictví.
<P>
Na zasedání dne 7. září tohoto roku se Rada od Komise dozvěděla, že připravený návrh revize nařízení (ES) č. 1/2005 o ochraně zvířat během přepravy bude předložen co nejdříve. Na témže zasedání Rada zjistila stanoviska delegací k potřebě nových nástrojů pro zlepšení kontroly a inspekce v mezinárodní přepravě živých zvířat, například satelitních navigačních systémů. Vhodný satelitní navigační systém by mohl usnadnit dohled orgánů členských států, protože v současné době je velmi obtížné prokázat nedostatečné plnění požadavků pomocí nástrojů, které dnes máme.
<P>
Nařízení (ES) č. 1/2005 představuje silnější právní předpis pro ochranu zvířat během komerční přepravy, protože zjišťuje dotčené strany a přiřazuje jim oblasti odpovědnosti a zavádí přísnější opatření v podobě povolení a kontrol, jakož i přísnější pravidla pro přepravu.
<P>
Jeho ustanovení neupravují některé aspekty přepravy zvířat, jmenovitě maximální počet cest a prostorové požadavky pro zvířata. Podle článku 32 nařízení mají být tyto aspekty zahrnuty do zprávy, která má být předložena během čtyř let a kterou může doprovázet nový návrh.
<P>
Předsednictví může potvrdit, že hodláme začít zkoumat návrh Komise na revizi nařízení, jakmile jej Komise předloží. To se dosud nestalo, ale jakmile návrh obdržíme, bude jeho zkoumání zahájeno, protože sdílíme zájem paní poslankyně o posouzení uvedeného nařízení.
<SPEAKER ID="311" NAME="Mairead McGuinness" AFFILIATION="PPE">
Děkuji vám za vaši vyčerpávající odpověď.
<P>
Sdílím obavy o dobré životní podmínky zvířat, ale chci realistické nařízení, které umožní i obchod se zvířaty, který bude legitimní a bude řádně kontrolován, a chtěla bych říci, že nepotřebujeme dodatečné nařízení. Potřebujeme naprosto řádné provádění stávajících nařízení a já myslím, že vaše poznámky ohledně navigace atd. jsou v této rozpravě užitečné. Nechme se vést vědou.
<P>
Chtěla bych vás možná požádat, abyste se zaměřili na přepravu koní. Jedná se o zvláštní problém a v této oblasti nejsou nařízení prováděna. Možná byste se k tomu mohla vyjádřit.
<SPEAKER ID="312" NAME="Cecilia Malmström">
úřadující předsedkyně Rady. - Nejsem odbornice v oblasti přepravy koní, co se týče přepravy zvířat, ale vyslechla jsem váš návrh a budu si jej pamatovat.
<P>
Souhlasím s vámi, že za obvyklé situace je celkem časté, že je provádění nedostatečné a že ne vždy je nové nařízení nezbytně nutné. Jakmile návrh do Komise dorazí, prozkoumáme jej, vyhodnotíme jej a posoudíme, zda jsou nutná další opatření nebo zda, jak naznačujete, je pouze třeba posílit provádění stávajících opatření. Vrátíme se k této věci tedy ihned poté, co budeme mít k dispozici návrh Komise.
<SPEAKER ID="313" NAME="Seán Kelly" AFFILIATION="PPE">
Navážu na otázku kolegyně paní McGuinnessové: Irsko je jako ostrovní národ velice závislé na přepravě zvířat přes moře a omezení, která jsou prováděna nebo která mají být podle návrhu prováděna, považuje mnoho lidí v tomto odvětví za prohibitivní z hlediska nákladů. Mohli byste to při posouzení zvážit? Jinak, pokud nebudeme mít přepravu živých zvířat, budete mít pohodlný kartel průmyslových podniků, který bude dále stlačovat ceny a vyhánět další lidi ze zemědělství.
<SPEAKER ID="314" NAME="Cecilia Malmström">
úřadující předsedkyně Rady. - Uvědomuji si problémy spojené se situací Irska vyvolané tím, že se jedná o ostrov a že je Irsko závislé na přepravě.
<P>
Myslím, že u všech právních předpisů je důležité zejména to, abychom prokázali skutečný zájem. Víme, že existuje tlak ze strany našich občanů, abychom se starali o dobré životní podmínky zvířat, ale samozřejmě to musíme činit vhodným způsobem a vyhodnocovat to, co bylo provedeno. Jsou ustanovení dostatečná? Jsou nutná? Existuje nějaká další potřeba? Potřebujeme provádění? To vše musíme vzít v úvahu, než přejdeme k dalšímu nařízení.
<P>
Jsem si jista, že při jednáních, která povedeme se členskými státy, budou mít všechny členské státy příležitost v rámci příspěvku do diskuse vysvětlit svou konkrétní situaci.
<P>

<P>
Předmět: Portfolio Komise pro oblast sportu
<P>
Vzhledem ke vzrůstající míře obezity u dětí ve 27 členských státech EU na straně jedné a významu celoživotního dobrého zdravotního stavu stárnoucí populace EU na straně druhé je třeba uvítat začlenění sportu do pravomocí EU v rámci Lisabonské smlouvy. Podpořila by Rada podnět na výslovné začlenění sportu do portfolia jednoho z nastupujících komisařů, aby tak zohlednila větší význam, který sportu Smlouva přikládá?
<SPEAKER ID="317" NAME="Cecilia Malmström">
úřadující předsedkyně Rady. - Sportovní činnost dnes spadá do oblasti uplatnění práva EU, a jak pan poslanec správně poukazuje, jakmile Lisabonská smlouva vstoupí v platnost, poskytne Evropské unii právní základ, který jí umožní přispět k propagaci otázek evropského sportu s přihlédnutím ke zvláštní povaze sportu, k jeho strukturám založeným na dobrovolné činnosti a k jeho sociální a vzdělávací funkci.
<P>
Rada však nemůže zaujmout stanovisko k vnitřní organizaci příští Komise, která je v souladu se Smlouvou záležitostí předsedy Komise.
<P>
Souhlasím s tím, že sport a zdraví jdou ruku v ruce. Sportovní činnost také podporuje sociální soudržnost, demokracii a osobní rozvoj. Sport je bezesporu i zábava, když hraje místní fotbalový klub, ale i při mezinárodních soutěžích.
<P>
Jsem přesvědčena, že svobodné a nezávislé sportovní hnutí má i svou odpovědnost v sociálních věcech, jako je veřejné zdraví a ochrana demokratických hodnot.
<P>
Švédské předsednictví považuje politiku v oblasti sportu především za vnitrostátní záležitost. Musíme být obezřetní s novými návrhy a programy rozšiřujícími politiky na úrovni EU způsobem, který by mohl poškodit již dobře fungující systémy, jako jsou ty, které si občanská společnost postupně za léta vybudovala.
<SPEAKER ID="318" NAME="Seán Kelly" AFFILIATION="PPE">
Velice vám děkuji nejprve za to, že jsme se rozhodla na mou otázku odpovědět: velmi to oceňuji. Děkuji vám i za vaši odpověď, která byla obsažná. Myslím, že jste zcela jasně nastínila hodnotu sportu, zvláště jeho hodnotu zdravotní, a jsem si celkem jist, že až Lisabonská smlouva vstoupí v platnost, můžeme společně zajišťovat, aby sport jako oblast pravomoci Evropské unie získal svůj spravedlivý díl propagace a publicity.
<SPEAKER ID="319" NAME="Mairead McGuinness" AFFILIATION="PPE">
Děkuji vám za zodpovězení této otázky, protože pan Kelly je velice skromný a neřekl, že je bývalým předsedou Gaelské sportovní asociace, nejvýznamnějšího tělovýchovného hnutí v Irsku, a z toho plyne jeho zájem o sport. Nemluví o tom, ale mám za to, že byste to měla vědět.
<SPEAKER ID="320" NAME="Předsedající">
Děkuji vám za uvedené informace.
<P>
Tím je doba vyhrazená pro otázky ukončena.
<P>
Otázky, které nebyly zodpovězeny vzhledem k nedostatku času, budou zodpovězeny písemně (viz příloha).
