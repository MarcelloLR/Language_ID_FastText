<CHAPTER ID="014">
Situace v Íránu(rozprava) 
<SPEAKER ID="027" NAME="Předseda">
Dalším bodem je přednesení prohlášení o situaci v Íránu vysokým představitelem pro společnou zahraniční a bezpečnostní politiku a Komisí.
<P>
Srdečně vítám vysokého představitele Javiera Solanu. Pane Solano, máte slovo.
<SPEAKER ID="028" NAME="Javier Solana">
vysoký představitel pro společnou zahraniční a bezpečnostní politiku. - Pane předsedo, nechci zasahovat do rozpravy, která se právě koná, ale beru si slovo, protože jste mě k tomu vyzval. Dovolte, abych vám nejprve poděkoval za vaše dnešní pozvání. Je to poprvé, co v roce 2008 mluvím před Parlamentem. Všichni jsme přesvědčeni, že rok 2008 bude, mírně řečeno, velmi vzrušující. Rád bych pokračoval v hlubší spolupráci s Parlamentem, s vámi a význačnými poslanci v tomto jednacím sále.
<P>
Dnes vedeme velmi důležitou rozpravu - rozpravu o záležitosti, která je jednou z nejdůležitějších záležitostí na pořadu jednání mezinárodního společenství. Rád bych o ní krátce pohovořil a věnoval čas tomu, abych zjistil, zda můžeme společně pochopit - a nejenom pochopit, ale také postoupit vpřed v otázce řešení - tuto velmi komplikovanou záležitost, která je dnes na nejpřednějším místě mezinárodního programu.
<P>
Dovolte, abych začal několika poznámkami. Írán je klíčovou zemí na Středním východě. Je důležitý strategicky a je důležitý i jako regionální činitel. Rádi bychom tedy měli s Íránem konstruktivní vztah, ale, jak víte, je s tím spojeno mnoho potíží.
<P>
Írán je velmi energickou společností, plnou talentovaných lidí. Má výjimečně vysoké procento graduovaných žen. Perština je jedním z hlavních jazyků na internetu, zejména pokud se týká blogů, protože mladí lidé hledají prostředek sebevyjádření.
<P>
Na politickou scénu v Íránu - jak dobře víte - je v těchto dnech soustředěn velký zájem. Existují tam prvky demokracie, které nejsou v jiných zemích Středního východu přítomny, i když způsob voleb ponechává stále ještě mnohá přání nesplněna. Abych vám dal nějaký příklad, nárok na účast v parlamentních (Majles) volbách ztratilo 30 % kandidátů, přičemž ti, kteří měli reformní tendence, utrpěli nejvíce. Někteří budou mít nárok se odvolat, ale jiní ne. Nicméně nedokonalá demokracie je lepší než žádná a je v pořádku, abychom se aktivně stýkali s poslanci íránského parlamentu. Jsem Evropskému parlamentu velmi vděčný za to, že poslal delegaci, aby se setkala s kolegy v Íránském parlamentu.
<P>
Poslanci tohoto Parlamentu mají také pravdu, když jsou znepokojeni otázkami právního státu a lidských práv v Íránu. Írán je téměř na nejnižší příčce světového indexu svobody tisku. Zvýšil počet poprav. Bohužel existují četné zprávy o mučení. Takové věci jsou nepřijatelné a pouze poškozují obraz Íránu jako civilizované země.
<P>
Všichni ti, kdo vedou kampaně za lidská práva v Íránu, například kampaň za práva žen, která získala jeden milion podpisů, si zasluhují naši podporu a obdiv. Dnes ráno jsem měl šťastnou příležitost se k tomuto tématu vyjádřit při setkání s paní Souhayr Belhassenovou, která je, jak víte, jednou z nejdůležitějších postav v Mezinárodní federaci pro lidská práva. Pokud by v Íránu bylo více svobody, více odpovědnosti a nestranné spravedlnosti, mohla by tato země patřit k jedné z nejtvořivějších a nejdynamičtějších společností na Středním východě. Evropská unie v minulosti vedla s Íránem dialog o lidských právech, ale Íránci se ho od roku 2004 nechtějí účastnit.
<P>
Máme však s Íránem mnoho oblastí společného zájmu, které nejsou ještě plně využity, z nichž nejvíce zřejmou je oblast zájmu v energetickém sektoru - ale dalo by se také společně dělat více proti obchodu s drogami a terorismu.
<P>
Bylo by dobré, kdybychom v tomto regionu byli schopni s Íránem lépe pracovat. Ale v této chvíli, jak víte, je těžké Írán vnímat jako konstruktivního partnera. Zdá se, že téměř v každé oblasti nacházíme rozdílné, někdy protikladné politiky. Chceme dvoustátní řešení v Palestině. Chceme, aby konference v Annapolis byla úspěšná. Írán je stále ještě jedinou zemí na Středním východě, která nepřijímá dvoustátní řešení. Je klíčovým dodavatelem zbraní Hamásu. Poznámky prezidenta Ahmadinejada na adresu Izraele a podpora, kterou věnuje popírání holocaustu, jsou pro nás pro všechny nepřijatelné. Írán, jak víte, je destabilizačním faktorem v Libanonu. Je nejdůležitějším dodavatelem zbraní pro Hezbollah. Pracoval také se skupinami, které v Iráku vyvolávaly násilí.
<P>
Všechny tyto aktivity dělají z Íránu, z našeho pohledu, problematického a obtížného hráče na Středním východě. Zůstává však hráčem, kterého potřebujeme lépe pochopit a navázat s ním lepší styky. Existovala období spolupráce s Íránem, například v Afghánistánu, která byla plodná, a jsem přesvědčen, že bychom i nadále měli takové příležitosti vyhledávat.
<P>
Nicméně jak víte, jedním z nejdůležitějších témat, která vyvolávají obavy, je íránský jaderný program. Pokud by měl Írán vyvinout takovou zbraň, mohlo by se to stát příčinou radikální nestability a nebezpečí na Středním východě. Mělo by to také velmi škodlivý dopad na celý systém nešíření jaderných zbraní. Dokonce i pouhé podezření, že Írán usiluje o jadernou zbraň, může Střední východ destabilizovat.
<P>
Naším cílem je tato podezření odstranit. A to lze nakonec uskutečnit pouze prostřednictvím kompromisního řešení.
<P>
Vítáme skutečnost, že Írán pracuje s Mezinárodní agenturou pro atomovou energii na řešení některých tzv. "otevřených otázek". V současné fázi s dr. ElBaradeiem, jak víte, musí Írán odpovědět na otázky o důležitých tématech, jako je ozbrojování, a zejména o jiných tématech týkajících se kontaminace, která jsou velmi důležitá.
<P>
Ale ani když budou otázky týkající se minulosti zodpovězeny, nepřináší to transparentnost, o kterou žádáme, pokud se týká současných aktivit Íránu nebo jeho budoucích úmyslů. Současná transparentnost požaduje, aby Írán ratifikoval a zavedl, jak jsme mnohokrát uvedli, doplňující protokol.
<P>
Důvěra k budoucím úmyslům Íránu je složitější. Předpokládejme, že Írán měl v minulosti program ozbrojování, jak tedy si můžeme být dnes jisti, že současné obohacování uranu je výlučně civilní záležitostí? Je to obzvláště těžké, když v tomto okamžiku nevidíme žádná znamení, že by Írán podepsal smlouvu o stavbě jaderné elektrárny, kromě toho, co udělali s Rusy v Bušehru, za což Rusové dodali pohonné hmoty. Jediné, co slyšíme, je obohacování. Když se zeptám - a vy jste se před nedávnem zeptali také - zástupců íránské vlády, co plánují s obohaceným uranem dělat, nikdy nedostanu odpověď. Důkazu o tom se vám dostalo před pár dny.
<P>
Skutečností je, že Írán může rozvíjet svůj civilní program pouze s pomocí zemí, které patří do skupiny šesti zemí, které s ním vyjednávají - nebo se pokoušejí s ním vyjednávat - s výjimkou Japonska. Žádná jiná země na světě nemůže zásobovat zemi, která chce využívat nebo vyvíjet civilní jaderný program, bez spolupráce zemí nebo společností patřících těmto zemím, které jsou v uvedené skupině šesti zemí plus Japonsko. Nikdo z nás nemá problém s íránským civilním programem; ve skutečnosti nabízíme pomoc. Ale nikdo z nás ji neposkytne, pokud si nebudeme jistí, že úmysly Íránu jsou výlučně mírové.
<P>
Proto se neustále snažíme dosáhnout kompromisního řešení. Bohužel jsme doposud - jak víte - nebyli úspěšní. Také je bohužel nemožné cokoliv dělat, zatímco Írán nadále ignoruje usnesení agentury nebo usnesení Rady bezpečnosti. Proto v New Yorku pokračuje práce na dalším usnesení. Cílem těchto usnesení není potrestat Írán, ale přesvědčit ho, aby usedl k vyjednávacímu stolu: pokud jde o mě, čím dříve, tím lépe. Evropská unie a stálí členové Rady bezpečnosti jsou v tomto plně zajedno. Minulý čtvrtek jsme měli důležitou schůzku.
<P>
Možná bych mohl připojit ještě jednu další poznámku, která v této záležitosti jde ještě dál, za Írán samotný. Ve světě, kde se zvyšuje zájem o jadernou energii, musíme najít způsoby, jak zaručit zemím, že mohou získat jaderné palivo, aniž by musely provádět své vlastní obohacování - které je pro ně drahé a vyvolává obavy ze šíření jaderných zbraní. Já sám silně podporuji myšlenku vytvoření mezinárodních záruk dodávek paliva, možná ve formě palivové banky. Touto myšlenkou se zabývalo mnoho našich partnerů a mnoho důležitých osobností mezinárodního společenství. V této oblasti existuje mnoho dobrých myšlenek. Jsem přesvědčen, že nadešel čas proměnit tyto myšlenky v činy, v realitu.
<P>
Jak jsem řekl na začátku, Írán je klíčová země. Jsem již léta zapojen do normalizačních vztahů mezi námi. Všichni z toho budeme mít zisk - Íránci i Evropané. Věřím v to a budu vytrvale pracovat na dosažení tohoto cíle, který bude mít podle mého mínění přínos pro lid Íránu i Evropské unie.
<SPEAKER ID="029" NAME="Benita Ferrero-Waldner">
členka Komise. - Pane předsedo, ve stávající atmosféře je myslím nevyhnutelné, aby se diskuse o Íránu soustředily na jaderný program. Mezinárodní společenství je sjednoceno v úsilí nalézt uspokojivé řešení. To znamená, že se pracuje prostřednictvím odpovídajících cest s IAEA a Radou bezpečnosti OSN. Znamená to také, že se dostává pomoci vytrvalému úsilí vysokého představitele Javiera Solany, které věnuje programu tři plus tři, s plnou podporou Evropské unie, protože evropská jednota zůstává nejdůležitější věcí, což se projevilo na poslední schůzce v Berlíně.
<P>
Když jsem minulý týden přijala dr. Saeeda Jaliliho, íránského hlavního vyjednávače, připomněla jsem mu naši zásadovou pozici. Nikdo nikdy nepopíral právo Íránu na využívání mírové jaderné energie, ale existovala skutečná potřeba znovu vybudovat důvěru a projevit opravdovou politickou vůli k nalezení řešení.
<P>
Zatímco však Evropská unie vyvíjela maximální úsilí, na íránské straně jsem bohužel zatím takovou politickou vůli nezaregistrovala. Dokud takovou politickou vůli neuvidíme, nebude bohužel existovat žádná možnost, jak bychom mohli posílit náš vztah, včetně zahájení či opětovného zahájení obchodu a rozhovorů o dohodě o spolupráci a rozhovorů o energii. Toto jsem otevřeně řekla dr. Jalilimu při naší schůzce.
<P>
Jsem přesvědčena, že Parlament sdílí stejné názory a že i nadále stojí pevně za vysokým představitelem Solanou a programem tři plus tři s cílem dosáhnout udržitelného řešení - a diplomatického řešení, které při zachování nezcizitelného práva Íránu na vývoj jaderné energie pro mírové účely poskytne také objektivní záruky, že tyto aktivity jsou ve své povaze výlučně mírové.
<P>
Přestože je vývoj vztahu EU s Íránem do velké míry podmíněn pokrokem v této otázce, podle názoru Komise by se měla s Íránem sledovat více než jen jedna cesta.
<P>
V tomto ohledu bych ráda vyjádřila své uznání za práci, kterou vykonala Delegace pro vztahy s Íránem pod dynamickým předsednictvím paní Angeliky Beerové. Paní Beerová, obzvláště ráda bych ocenila misi, kterou jste vedla minulý měsíc do Teheránu. Kontakty EP, například s íránským Majlis, jsou důležitým komunikačním kanálem mezi Evropskou unií a Islámskou republikou Írán.
<P>
Vaše schůzky s vysoce postavenými úředníky, jako je ministr zahraničí pan Mottaki, a také s širokým spektrem íránské společnosti, jsou a byly velmi cenné. Schůzky s ženami - aktivistkami, rodinami uvězněných studentů, odbory a menšinami dávají vznik důležitému svědectví o významu, který Evropská unie přisuzuje naprosto svobodnému, demokratickému a pluralistickému Íránu v souladu s mezinárodními úmluvami, ke kterým Írán svobodně přistoupil.
<P>
Konkrétní mezilidské kontakty jsou vynikajícím prostředkem, jak překonat předsudky a negativní stereotypy a jak posílit vzájemné porozumění. Je například velmi důležité podporovat další rozvoj akademických, kulturních a uměleckých výměn mezi Evropou a Íránem: dvěma starověkými majáky civilizace, které si toho mají vzájemně mnoho co nabídnout.
<P>
Proto jsem obzvláště potěšena, že mohu oznámit úspěšné zahájení části pro externí spolupráci programu Erasmus Mundus v tomto akademickém roce, která propojuje Evropany se studenty a vysokoškolskými učiteli z Iráku, Jemenu a Íránu. Od Teheránu po Šíráz, od Mashhadu po Alzahru, síť íránských univerzit účastnících se tohoto konsorcia vypadá obzvláště slibně. První série akademických míst již umožnila více než 50 íránským studentům a vysokoškolským učitelům studovat v Evropě. Pevně doufám, že toto uspořádání bude fungovat oběma směry a evropští studenti a vysokoškolští učitelé také pojedou do Íránu.
<P>
Kromě toho uskutečňujeme naši spolupráci s Íránem v řadě sektorů, jako je podpora afghánským uprchlíkům nebo boj proti omamným látkám. V tomto ohledu bych vás ráda upozornila na nedávno zveřejněnou výzvu k předkládání žádostí o granty nevládním subjektům a místním orgánům v Íránu.
<P>
Tento program - mimochodem první v Íránu - se zaměřuje na prosazování a posilování společnosti otevřené sociálnímu začlenění a nadané pravomocemi. Zahrnuje vzdělávací činnosti a rozvoj činností zaměřených na opatření proti chudobě.
<P>
A nakonec tento program podporuje spolupráci mezi občanskou společností a místními úřady a činnostmi na posílení jejich kapacity. Tato výzva je nyní otevřená a probíhá do 11. února.
<P>
A nyní na jiné téma - vítám rozhodnutí přijaté Parlamentem na plenárním zasedání 13. prosince minulého roku přidělit balíček 3 milionů eur na televizní zpravodajskou službu v jazyce farsí. Prosazování vytváření a vysílání informací se silným evropským úhlem pohledu může hrát důležitou roli v posilování lepšího vzájemného porozumění s Íránskou republikou.
<P>
Svůj projev bych ráda ukončila důležitým tématem: otázkou demokracie a lidských práv. Dr. Jalili minulý týden před tímto Parlamentem trval na důležitosti lidské důstojnosti. Já s ním mohu samozřejmě jenom souhlasit, ale bohužel, když jsem se s ním sama setkala, mohla jsem mu pouze povědět o své hluboké obavě ze zhoršení v oblasti lidských práv a ze situace lidských práv v Íránu.
<P>
V minulém roce provedl Írán nejméně 297 poprav podle svědectví AFP sestaveného z tiskových zpráv. Toto celkové číslo znamenalo prudké zvýšení od roku 2006, kdy bylo podle Amnesty International provedeno 177 poprav. Nehovořím o jiných velmi krutých způsobech zabíjení lidí. Takže jsem musela vyjádřit svoji naději, že by mohl být obnoven dialog mezi EU a Íránem o lidských právech.
<P>
Vyjádřila jsem také naději, že spektrum kandidátů do nadcházejících parlamentních voleb bude širší než v minulosti. Evropská unie zůstává v této oblasti silně mobilizována. Poslední usnesení o rozsudcích smrti v Íránu vydaných 25. ledna je pouze dalším takovým případem.
<P>
Jsme plně zajedno s Parlamentem, když říkáme, že bez systematického zlepšování situace lidských práv v Íránu se naše vztahy s Íránem nemohou odpovídajícím způsobem rozvíjet.
<SPEAKER ID="030" NAME="Michael Gahler">
jménem skupiny PPE-DE. - (DE) Pane předsedo, naše usnesení se zabývá situací lidských práv v Íránu a diskusí o íránském jaderném programu. Pokud se týká lidských práv, tento Parlament vyjadřuje po mnoho let své názory jasně a stále znova. Vysoký představitel dnes opět hovořil o popravách a mučení. Ve světle nedávných událostí bych rád zmínil jména politických aktivistů, patřících do arabské komunity Ahwazi, kteří byli odsouzeni k smrti, a vyzval íránskou vládu, aby je nepopravovala. Jejich jména jsou Zamal Bawi, Faleh al-Mansouri, Said Saki a Rasoul Mazrea; stejné platí i pro dva kurdské novináře Abdolwaheda "Hiwa" Butimara a Adnana Hassanpoura. Kéž jim toto evropské zveřejnění jejich neutěšené situace poskytne ochranu!
<P>
Pokud se týká jaderné otázky, Saeed Jalili, hlavní íránský vyjednavač, nedal Výboru pro zahraniční věci minulý týden žádný jasný signál o skutečných úmyslech Íránu. Otázky kladené 24 členy výboru byly zodpovídány en bloc a povrchním způsobem. Toto v žádném případě nerozptýlí hlubokou nedůvěru mezi mezinárodním společenstvím a Íránem. Solidarita na straně mezinárodního společenství je nejlepší odpovědí na takovou vyhýbavost, a proto v našem usnesení vítáme dohodu o vypracování návrhu nové rezoluce Rady bezpečnosti OSN, které bylo dosaženo 22. ledna v Berlíně. To zapojí do věci Rusko a Čínu, což vyšle Íránu silný signál. Tato rezoluce stanovuje dodatečná opatření jako součást dohodnutého postupu na straně mezinárodního společenství.
<P>
Jsem přesvědčen, že je správné, abychom usilovali o dialog, kdekoliv je to možné, ale měli bychom také stále znova vysvětlovat, kde leží naše zájmy, zejména na jedné straně v oblasti lidských práv, ale na druhé straně také v oblasti spolupráce, ačkoliv pouze pokud a až Írán znovu získá důvěru v tomto našem společenství.
<SPEAKER ID="031" NAME="Hannes Swoboda">
jménem skupiny PSE. - (DE) Pane předsedo, pane dr. Solano, paní komisařko, jsou zde obsaženy tři otázky: lidská práva, jaderné zbraně a svobodné demokratické volby v Íránu. Na programu dnes není otázka, zda by Mudžáhidové měli být dáni na černou listinu či ne; tím bychom se měli zabývat odděleně.
<P>
Ve sféře lidských práv jsou pro nás krvácející ranou četné a často brutální popravy v Íránu. Souhlasím s tím, co k tomuto tématu řekl pan Gahler, a doufám, že veřejné mínění v našich zemích může mít významný vliv.
<P>
Druhou otázkou je otázka jaderného programu. Stojíme pevně za názory, které vyjádřil vysoký představitel. Nechceme jaderné zbraně v Íránu, nechceme jaderné zbraně nikde v tomto regionu. Bylo dost ostudné, že mnoho zemí - bohužel musím říci, že včetně Spojených států amerických - stálo stranou a pozorovalo vývoj bomby v Pákistánu a přesun technologie pro konstrukci bomby z této země do Íránu, protože Pákistán byl vnímán z jediné perspektivy společného boje proti Sovětskému svazu, a tedy také proti Afghánistánu.
<P>
To, co potřebujeme, je dohled - a já bych vás, pane Solano, rád požádal, abyste v tomto směru vyvinul obzvláštní úsilí -, který by zajistil komplexnější začlenění odvětví jaderného průmyslu, zejména jeho provozů zabývajících se obohacováním a likvidací odpadu, do vícestranných rámců, a přísnější dohled vykonávaný nad těmito odvětvími průmyslu. V tomto ohledu musíme dělat více, protože se to týká nejenom Íránu, ale také jiných zemí.
<P>
Jiná věc, kterou potřebujeme - a v této věci musí být Američané připraveni dělat další ústupky - je uznání legitimních bezpečnostních zájmů, a to ne zájmů jakékoliv vlády, ale íránského národa. Tato bezpečnost musí být zaručena, potom bychom jistě mohli pokročit v našem dialogu s Íránem. Stejně tak schvaluji rezoluci OSN, protože se jedná o významný posun.
<P>
Také pokud se týká voleb, pane Solano, mohu pouze opakovat vaše mínění. Volby a demokracie začínají plnit svůj úkol, když jsou volby skutečně svobodné, a pokud je prezident Ahmadinejad přesvědčen, že má takovou širokou podporu v Íránu, mohu ho jenom naléhavě vyzvat, aby zajistil možnost konat skutečně svobodné volby bez zásahů zvenčí, a pak uvidíme, zda se takové široké podpoře těší. Svobodné volby v Íránu jsou jedním z klíčů k demokratizaci celého regionu.
<P>
(Potlesk)
<SPEAKER ID="032" NAME="Annemie Neyts-Uyttebroeck">
jménem skupiny ALDE. - (NL) Pane předsedo, pane Solano, paní komisařko, je přeci jenom paradox, že - jak uvedl pan Solana - by se země s tak bohatou historií, tak různorodou kulturou a tak dynamickým obyvatelstvem, jako je Írán, měla dopouštět těch nejhroznějších zločinů na lidských právech. Počet rozsudků smrti za minulý rok - na což paní komisařka také upozornila - je tragickou ilustrací této skutečnosti.
<P>
Cítím proto - společně se svojí skupinou -, že se Írán ve skutečnosti zpronevěřuje své vlastní historii, když jeho stávající režim jedná se svým lidem tak, jak to bohužel dělá již mnoho let. Myslím si nicméně, že řešení spočívá v obnoveném dialogu, a to nepochybně s obyvatelstvem a občanskou společností, ale také s politickými činiteli, jakkoliv obtížné to může být.
<P>
V tomto ohledu nebyla rozprava s panem Jalilim minulý týden zrovna snadná, ale byla nesmírně důležitá, protože si nyní uvědomí, že není jediné osoby z kterékoliv skupiny v tomto Parlamentu, která by schvalovala to, že by Írán začal opět bez jakékoliv reakce z naší strany využívat svůj jaderný výzkum pro vojenské účely, nebo o tom dokonce jakkoliv uvažovala.
<P>
Jménem své skupiny obzvláště vítám návrh pana Solany přistoupit k vytváření určité multilaterální, nadnárodní banky jaderného paliva, protože to je pravděpodobně dobrý způsob, jak propojit náš zájem na nešíření jaderných zbraní s možností dovolit zemím, aby nadále rozvíjely své civilní jaderné činnosti.
<SPEAKER ID="033" NAME="Konrad Szymański">
jménem skupiny UEN. - (PL) Pane předsedo, paní komisařko, pane Solano, nejdůležitější a nejnaléhavější záležitostí ve vztazích s Íránem je získat záruku, že si neopatří jaderné zbraně. Nehledě na informace z různých zdrojů, včetně výroční zprávy amerických tajných služeb National Intelligence Estimate, si dnes nemůžeme být jisti, že Írán nebude takové zbraně vyvíjet.
<P>
Je naivní věřit, že obohacování uranu bylo v Íránu od roku 2003 zaměřeno výlučně na civilní použití. Od té doby byl reformní prezident Khatami nahrazen představitelem mnohem tvrdší politické linie. Musíme si také pamatovat, že každý jaderný program byl ve svých úvodních fázích ukryt pod pláštíkem civilních projektů: tak tomu bylo v Rusku, Indii, Číně a Izraeli. Je vysoce pravděpodobné, že dnešní civilní program je pouze krokem na cestě k případnému obohacování uranu pro vojenské účely. Evropská unie proto musí vyvíjet na Írán maximální tlak, vojenské řešení nevyjímaje.
<SPEAKER ID="034" NAME="Angelika Beer">
jménem skupiny Verts/ALE - (DE) Pane předsedo, dovolte mi začít poděkováním panu Solanovi a paní Ferrero-Waldnerové za jejich velmi důkladnou přípravu uvedené návštěvy a za zapojení do konzultací a dialogu s námi jak před, tak po návštěvě.
<P>
Ráda bych zdůraznila - a nechť o tom není žádných pochyb -, že tuto rozpravu budou v Íránu poslouchat. Je to osvícená a pluralitní společnost, která se snaží získávat informace, které potřebuje, a my tuto snahu podporujeme prostřednictvím televizního zpravodajství v jazyce farsí. Víme, že vůdcové režimu prezidenta Ahmadinejada budou tuto rozpravu sledovat, a proto právě je správné prezidentu Ahmadinejadovi a jeho stoupencům jasně říci, že to velké množství kandidátů na 296 parlamentních křesel - je jich více než 7 000, z nichž 2 000 je zjevně vyloučeno - je pro nás jasný signál, že v domácí politice je v zoufalé situaci. Naše solidarita patří občanské společnosti, ženám, odborům a všem těm, kteří jsou ohroženi a jejichž jména nám byla před několika okamžiky přečtena.
<P>
(Potlesk)
<P>
Existuje také druhý důvod, proč jsme chtěli dnešní rozpravu, za což jsem skutečně vděčná. Írán je ve slepé uličce. Došel do mrtvého bodu a neví, jak dál; není s to předkládat nabídky. Zároveň však pochybuji o tom, zda jsme my Evropané skutečně již hráli všemi kartami. Poznatek z návštěvy, kterou v Íránu uskutečnila naše skupina vytvořená z různých politických stran, je, že musíme nalézt náš vlastní způsob vyjednávání, a to lze provést pouze bez předchozích podmínek, aniž bychom drželi komukoliv nůž u krku.
<P>
Jedna věc, kterou jsem pochopila velice jasně u všech lidí, se kterými jsme byli schopni se setkat a kteří potřebují naši podporu, byla, že sankce oslabují občanskou společnost a posilují prezidenta Ahmadinejada. Z tohoto důvodu není politickým řešením pokračovat jako dříve; nevyřeší to tuto bezvýchodnou situaci.
<P>
Dovolte mi proto, abych na závěr řekla, že nechceme jaderné zbraně v naprosto žádné zemi. Když budu mluvit za sebe, já nechci vůbec žádnou jadernou energii, ale pokud je politikou prezidenta Sarkozyho uzavírat všude smlouvy o jaderné energii bez jakýchkoliv záruk, jako jsou úmluvy o nešíření jaderných zbraní, stane se evropská zahraniční politika faktorem šíření jaderných zbraní, namísto aby pomáhala stavět hráze proti jejich přílivu.
<P>
(Potlesk)
<SPEAKER ID="035" NAME="Předseda">
Děkuji, paní Beerová, a přeji vám rychlé uzdravení, vidím, že máte zřejmě zlomenou ruku.
<SPEAKER ID="036" NAME="Tobias Pflüger">
jménem skupiny GUE/NGL. - (DE) Pane předsedo, podle zprávy amerických tajných služeb se situace změnila. Nyní je potřeba moratorium na jadernou otázku. Tento případ musí být přesměrován od Rady bezpečnosti OSN zpět k Mezinárodní agentuře pro atomovou energii. Írán má velice živou občanskou společnost, navzdory všem represivním opatřením proti takovým skupinám, jako jsou odbory. Dochází k událostem, které nelze tolerovat, jako je odmítnutí kandidátů pro volby do parlamentu Majlis, ale jsem silně proti tvrdším sankcím. Byly by kontraproduktivní, zejména pro demokratickou opozici. Stále slyšíme výhrůžky válkou proti Íránu, zejména ze Spojených států. Moje skupina je velice pevně proti jakékoliv hrozbě válkou a přípravě jakýchkoliv válečných plánů.
<P>
Pane Solano, v britském listu Guardian je citován Robert Cooper, člen vašeho týmu, který říká v souvislosti s nedávno diskutovaným provoláním za nové NATO: "Možná použijeme jaderné zbraně dříve než kdokoliv jiný, ale byl bych opatrný říkat to nahlas." Vztahuje se tato věta k situaci v Íránu, pane Solano, a kdy se chystáte od toho distancovat?
<P>
Dovolte mi zopakovat: vyjednávání s Íránem, ne eskalace války.
<SPEAKER ID="037" NAME="Bastiaan Belder">
jménem skupiny IND/DEM. - (NL) Pane předsedo, z Islámské republiky Írán přichází dobrá a špatná zpráva. Dobrá zpráva přišla minulý měsíc, v polovině prosince, od íránské opozice v Teheránu, která zaujala velice jasný postoj proti popírání holocaustu prezidentem Ahmadinejadem prohlášením, že holocaust byl historickou událostí, kterou nelze zpochybňovat. Řádně zapsáno.
<P>
Špatná zpráva je veřejná hrozba, kterou ministr zahraničí, pan Mottaki, nedávno učinil na adresu Rady bezpečnosti OSN, když řekl, že pokud by přijala novou rezoluci o sankcích proti Íránu před další zprávou IAEA o jaderném programu jeho země v březnu, přišla by z Teheránu odpovídající a vážná odezva.
<P>
Pane Solano, rád bych věděl, jaký máte z této veřejné hrozby dojem. A co si myslíte o myšlence posílení pozice IAEA ustavením nezávislého výboru technických odborníků pro íránský jaderný program? Koneckonců pro to existovaly precedenty v UNSCOM a UNMOVIC. Zpráva výboru by pak sloužila jako vodítko pro posouzení ze strany Rady bezpečnosti.
<SPEAKER ID="038" NAME="Philip Claeys" AFFILIATION="NI">
(NL) Pane předsedo, režim v Íránu i nadále představuje hrozbu pro stabilitu na celém Středním východě a ještě mnohem dál mimo tento region. Írán poskytuje podporu islamistickým a teroristickým skupinám v Libanonu, palestinským teroristům, Afghánistánu, Iráku a jiným lokalitám. Strategií Evropské unie musí být co největší izolace Íránu v tomto regionu. Je také důležité povzbuzovat Rusko, aby omezilo svoji jadernou spolupráci s Íránem. Jaderné plány Íránu jsou hrozbou pro světový mír.
<P>
Výroční zpráva amerických tajných služeb National Intelligence Estimate před několika měsíci překvapila celý svět svým tvrzením, že Írán ukončil své pokusy o výrobu jaderných zbraní v roce 2003. V USA se nyní ozývají hlasy požadující, aby zjištění zprávy NIE byla dále prošetřována. Bylo by však špatné nyní zčista jasna předpokládat, že jaderná hrozba íránského režimu již neexistuje. Proč například Írán inspektorům Mezinárodní agentury pro atomovou energii věci stále tak komplikuje?
<P>
Všichni víme, čeho je režim v Teheránu schopen. Je zde jeho historie porušování lidských práv a v minulosti existuje jasný doklad o zapojení Íránu do mezinárodního islámského terorismu. Když prezident Ahmadinejad veřejně prohlašuje, že chce smazat Izrael z mapy, musíme to brát vážně. Za stávajících podmínek by tedy bylo chybou uvolnit tlak na prezidenta Ahmadinejada. Musí existovat dialog, ale Evropská unie musí být vytrvalá ve svých pokusech a přát si, aby mohla udělat více pro prosazování svobody a stability.
