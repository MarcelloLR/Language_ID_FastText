<CHAPTER ID="005">
Program na podporu konzumace ovoce ve školách (změna nařízení o společné organizaci trhu) (rozprava) 
<SPEAKER ID="084" NAME="Předsedající">
Dalším bodem rozpravy je zpráva, kterou předkládá Niels Busk jménem Výboru pro zemědělství a rozvoj venkova o návrhu nařízení Rady, kterým se mění nařízení (ES) č. 1290/2005 o financování společné zemědělské politiky a nařízení (ES) č. 1234/2007, kterým se stanoví společná organizace zemědělských trhů a zvláštní ustanovení pro některé zemědělské produkty ("jednotné nařízení o společné organizaci trhů"), s cílem vytvořit projekt "Ovoce do škol" - C6-0315/2008 -.
<SPEAKER ID="085" NAME="Niels Busk">
zpravodaj. - (DA) Pane předsedající, paní komisařko Fischer-Boelová, pane ministře Barniere, dámy a pánové, Komise předložila mimořádně konstruktivní návrh na vytvoření programu na podporu konzumace ovoce ve školách, který má za cíl odvrátit neblahý trend narůstající obezity evropských školáků. Tento návrh vřele vítám. Děti by podle doporučení Světové zdravotnické organizace (WHO) měly jíst každý den 400 gramů ovoce a zeleniny. Bohužel jen velmi málo z nich tak činí. V EU trpí 22 milionů dětí nadváhou a přibližně 5 milionů výraznou nadváhou. Nejhorší na tom je, že toto číslo se každoročně zvyšuje o 400 000 dětí. Vyšší příjem ovoce a zeleniny snižuje riziko velkého počtu nemocí a je prevencí nadváhy a obezity. Stravovací návyky se vytvářejí v dětství a ukazuje se, že děti, které se naučily jíst velké množství ovoce a zeleniny, v tom pokračují i v dospělosti. Je proto třeba, abychom zakročili již v počátečním období, máme-li být v ovlivňování stravovacích návyků našich dětí úspěšní.
<P>
Nadváha s sebou nese vyšší riziko výskytu kardiovaskulárních onemocnění, cukrovky, vysokého krevního tlaku a některých druhů rakoviny. Tyto choroby stále více ohrožují veřejné zdraví v EU a léčebné náklady na ně velmi zatěžují rozpočty členských států na zdravotnictví. Komise se odkazuje na příslušné posouzení dopadu, v jehož rámci byly provedeny dvě studie, které osvětlily vazbu mezi výdaji na zdravotnictví a příliš nízkým příjmem ovoce a zeleniny. Náklady na program na podporu konzumace ovoce ve školách by měly být tak nahlíženy - že tedy ve skutečnosti bude tento program znamenat úspory v rozpočtech členských států na zdravotnictví. A tak bude mít celkově příznivý dopad - v prvé řadě a hlavně na veřejné zdraví, ale také na evropské hospodářství. Až do té doby, než dosáhneme, aby děti jedly 400 gramů ovoce denně, bude platit, že čím více ovoce děti jedí, tím více se uspoří. Prevence je tedy levnější než léčba.
<P>
Já jako zpravodaj jsem navrhl, abychom zčtyřnásobili částku, která má být vyhrazena v rámci rozpočtu Společenství. Původní návrh Komise ve výši 90 milionů EUR by bohužel pokryl jen jediný kus ovoce týdně pro děti ve věku od šesti do deseti let po dobu třiceti týdnů. K tomu, aby měl program nějaký znatelný účinek, to ani zdaleka nepostačuje. Jeden kus ovoce jednou týdně nestačí ke změně stravovacích návyků, ani nemůže mít dopad na veřejné zdraví. Optimálním řešením by bylo, aby každé dítě dostávalo jeden kus ovoce každý školní den. Je proto třeba mobilizovat z rozpočtu Společenství větší objem prostředků.
<P>
Většina ve Výboru pro zemědělství a rozvoj venkova se shodla na tom, že je třeba mobilizovat 500 milionů EUR a obejít se bez spolufinancování na národní úrovni. Já s tím nesouhlasím. Věřím proto, že v dnešním hlasování můžeme tuto věc vyřešit, neboť jsem znovu předložil návrh jménem své skupiny, že bychom měli zmobilizovat 360 milionů EUR. Tato částka by měla být doplněna příspěvkem členských států, a dohromady tak bude k dispozici daleko více než 500 milionů EUR.
<P>
Většina ve Výboru pro zemědělství a rozvoj venkova se rovněž shodla na tom, že by v rámci programu měly být distribuovány ovoce a zelenina pocházející pouze ze zemí EU. To je podle mne příliš ochranářské, a program se tak stane také velmi byrokratický. Je tedy na členských státech, aby rozhodly - ze seznamu sestaveného Komisí -, jaké ovoce může být distribuováno a jaké bude zahrnuto do programu.
<SPEAKER ID="086" NAME="Michel Barnier">
úřadující předseda Rady. - (FR) Pane předsedající, naše předsednictví vítá možnost diskutovat s Evropským parlamentem o tomto programu, jak jej navrhla Evropská komise a osobně se o něj zasloužila paní Fischer-Boelová, které bych tímto rád obzvláště poděkoval. Jedná se o program, který má význam z hlediska výživy nejmladší části populace, a je to praktický a účinný krok v boji proti nárůstu obezity u mladých lidí.
<P>
Pan Busk zde uvedl některá čísla a já je mohu ještě doplnit: jedno z pěti dětí v Evropě má nadváhu nebo je ohroženo obezitou. Počet obézních dětí se v Evropě zvyšuje každý rok o 2 procenta. Musíme proto podporovat mladé lidi, aby změnili své stravovací návyky a konzumovali více ovoce a zeleniny.
<P>
Myslím si, dámy a pánové, že realizace tohoto programu, který všichni podporujeme, ukazuje na významnou úlohu, kterou může hrát, a také hraje, společná zemědělská politika v povzbuzení spotřeby a jednoduše řečeno v produkci zdravých, kvalitních výrobků. Zemědělství je k vypořádání se s tímto nelehkým dvojím úkolem - tedy především hlediskem množství, což byl i první úkol při první smlouvě, jež byla se zemědělci uzavřena v šedesátých letech, ale i hlediskem kvality, který souvisí s kvalitou a bezpečností výrobků - přirozeně vhodné.
<P>
To, dámy a pánové, svědčí o tom, že Evropa umí příslušně reagovat, a také reaguje, na specifické potřeby našich spoluobčanů a že zemědělství je zcela jednoznačně hlavním úkolem, který naše společnost musí řešit. Když zde hovoříme o tomto "programu ovoce a zeleniny", hovoříme o hmatatelné Evropě, vycházející z potřeb lidí, zaměřené na občany, a takovou ji Evropané očekávají.
<P>
Tento program byl, dámy a pánové, velmi kladně přijat Radou ministrů a diskuse, které tam proběhly a v nichž budeme dnes a zítra pokračovat, ukazují na to, že v této věci celkově všichni děláme pokrok. Mým cílem je dosáhnout politické dohody v Radě tento týden. Proto samozřejmě věnuji velkou pozornost postoji, jaký k této věci zastává Parlament, abych tento postoj i podporu Parlamentu mohl zohlednit při jednáních v Radě.
<P>
Pane předsedající, na závěr bych rád srdečně poděkoval vašemu zpravodaji panu Buskovi za velmi konkrétní a zanícenou práci, kterou v této věci odvedl, a nyní si rád vyslechnu názor váš i paní komisařky.
<SPEAKER ID="087" NAME="Mariann Fischer Boel">
členka Komise. - Pane předsedající, nejdříve bych ráda řekla, že mám radost, že mne Parlament ve věci projektu "Ovoce do škol" podporuje. Ráda bych, jak to obvykle činím, poděkovala výboru a také zpravodaji Nielsi Buskovi za jejich práci.
<P>
Dříve, než se vyjádřím k některým otázkám, které byly ve výboru - a rovněž v Parlamentu - vzneseny, chci říci jen něco k tématu, které bylo nedávno poměrně podrobně projednáváno v Radě. Řada členských států požadovala, aby měla v některých případech možnost požádat rodiče o příspěvek na tento program. Argumenty pro a proti nejsou jednoznačné. Komise se nakonec shodla na tom, že by členské státy měly mít v některých případech možnost požadovat spolufinancování po rodičích.
<P>
Na druhé straně nevidím důvod, abychom k tomu nutili všechny členské státy. Proto chceme členským státům umožnit, aby se samy rozhodly, zda chtějí této možnosti využít. Následně bychom se při přezkumu programu v roce 2012 důkladně zaměřili na konečnou hodnotu, která by se měla získat z rodičovských příspěvků.
<P>
Již na začátku jsem řekla, že to, co nyní předkládáme, nevyřeší problém s obezitou u mladých lidí, věřím však, že tím podáme pomocnou ruku a zároveň Komise vyšle jasný signál, že je důležité, aby si mladí lidé osvojili správné stravovací návyky.
<P>
Co se týče celkového rozpočtu, vyčlenili jsme částku 90 milionů EUR. Zaznamenala jsem i nějaká jiná čísla, jak to správně Niels Busk uvedl - od 500 milionů EUR až po 360 milionů EUR - ale 90 milionů EUR, které jsme navrhli, není rozhodně něčím, co by se do budoucna nemohlo změnit. Domnívám se, že při přezkumu celého programu, který bude proveden v roce 2012, bychom se se měli zabývat i otázkou, zda je třeba navýšit rozpočet. Myslím si, že je důležité, že jsme dali najevo, že jsme připraveni peníze přesunout. Pokud bude v některém členském státě přebytek peněz, lze tyto prostředky převést jinam. Věřím, že tímto způsobem vydáme prostředky co možná nejlépe.
<P>
Pokud jde o druhy ovoce a zeleniny, které mají být distribuovány, je podle mne zcela v pořádku ponechat to na rozhodnutí členských států. Rozhodnutí, zda chtějí využívat zpracované potraviny, nebo rozdávat místní ovoce a zeleninu - či zda dokonce chtějí svým dětem dávat banány ze zemí AKT - musí nakonec jednoznačně spočívat na nich. Myslím si, že tak dosáhneme nejlepších výsledků. Těším se na plodnou diskusi na toto téma.
<SPEAKER ID="088" NAME="Maria Petre" LANGUAGE="RO">
Pane předsedající, paní komisařko, pane Barniere, nejprve bych ráda poděkovala našemu zpravodaji za práci, kterou odvedl, a za úsilí, které vyvinul s cílem nalézt kompromis mezi odlišnými stanovisky.
<P>
Všichni se shodneme na tom, jak důležitý je tento program k tomu, abychom naučili děti osvojit si zdravé návyky a bojovat tak proti obezitě, ale i v tom smyslu, abychom pomohli rodinám, které si nemohou dovolit kupovat ovoce svým dětem.
<P>
Návrh Komise, podporuji, domnívám se však, že je rozhodně potřeba jej zlepšit. Navrhovaný roční rozpočet ve výši 90 milionů EUR je nedostatečný. Doplnění již vyčleněných finančních prostředků na tento program je jednou z podmínek jeho úspěšnosti. Dále se domnívám, že návrh Výboru pro zemědělství a rozvoj venkova, aby rodiče nemuseli na program přispívat, by měl platit přinejmenším ve fázi spuštění programu.
<P>
V rámci programu bych rovněž ráda podpořila distribuci čerstvého tradičního ovoce pocházejícího z území Společenství. Chci zdůraznit, že členské státy musí upřesnit, které ovoce má být distribuováno, a mít přitom obzvláště na paměti sezónní ovoce a zeleninu produkované v místě.
<P>
V souladu se zásadou subsidiarity by členské státy měly mít dostatečnou volnost při vymezení cílové skupiny tak, aby mohly s ohledem na své možnosti zásobovat školním ovocem co možná nejširší okruh spotřebitelů. Program by měl jednak přivést mladé spotřebitele k oblibě ovoce a zeleniny, a tím se příznivě projevit na veřejném zdraví, a jednak se podílet na boji proti dětské chudobě, zejména v nových členských státech.
<P>
Je možné zavést společná opatření na podporu spotřeby některých produktů, která budou propojena s dalším prvkem, například vzděláváním v oblasti zdraví a výživy, a s cílem poskytnout pobídku pro regionální výrobce, zejména v horských oblastech.
<SPEAKER ID="089" NAME="María Isabel Salinas García">
jménem skupiny PSE. - (ES) Pane předsedající, tento program byl v odvětví ovoce a zeleniny dlouho očekáván, a to nejen z důvodu problémů, jimž toto odvětví čelí, ale i kvůli znepokojivému poklesu spotřeby ovoce a zeleniny.
<P>
Tento program má za cíl zlepšit veřejné zdraví, a proto se domnívám, že by mělo jít o evropský program, který bude plně financován Společenstvím. Nesouhlasím s tím, že by rodiče měli mít povinnost na jeho financování příspívat, protože by tak nastala obdobná situace jako v jiných případech - děti, jejichž rodiče si příspěvky mohou dovolit, budou ovoce a zeleninu ve školách jíst, zatímco ty, jejichž rodiče přispívat nemohou, budou z programu vyloučeny.
<P>
Tento program proto musí být financován z rozpočtu Společenství, aby bylo možné jej uplatnit plošně. Dále bych skutečně chtěla říci, že je třeba klást důraz na vzdělávací opatření. Nestačí docílit toho, aby děti jedly jablka - musí především vědět, jaké jablko jedí, jaké jsou jeho výživové hodnoty, a musí pochopit přínos ovoce pro své zdraví a vývoj.
<P>
Produkty musí přirozeně plně splňovat záruky jakosti, přičemž bude upřednostňováno pokud možno sezonní ovoce. Dále podporuji, kde to bude možné, distribuci ovoce a zeleniny, které mají původ ve Společenství.
<P>
Věřím, že příznivé dopady tohoto programu, kterému tleskám a k němuž paní komisařce blahopřeji, se projeví okamžitě. A to nejen v současném i budoucím zdraví našich dětí a v jejich vzdělání v oblasti výživy, ale rovněž, a to je velmi důležité, v odvětví ovoce a zeleniny. Jedná se o výrobní odvětví, které zcela jednoznačně tvoří součást našeho kulturního dědictví a současně nám umožňuje jíst vyváženou, zdravou a pestrou stravu.
<P>
Myslím, že se vyplatí tomuto programu na distribuci ovoce a zeleniny v našich školách důvěřovat a investovat do něj. Dle mého názoru je rozpočet poněkud omezený, a proto opakuji, že plně podporuji financování tak ambiciózního programu z rozpočtu Společenství.
<SPEAKER ID="090" NAME="Donato Tommaso Veraldi">
jménem skupiny ALDE. - (IT) Pane předsedající, dámy a pánové, velmi si vážím pozitivní a inteligentní práce, kterou odvedl pan Busk v souvislosti s tímto návrhem, jenž je součástí reformy společné organizace trhu s ovocem a zeleninou a který byl vytvořen v zájmu zvýšení konkurenceschopnosti tohoto odvětví a lepšího přizpůsobení se trhu a rovněž boje proti poklesu spotřeby.
<P>
Navrhovaný program na podporu konzumace ovoce a zeleniny ve školách pomůže povzbudit mladé lidi k tomu, aby jedli ovoce a zvýšili jeho spotřebu. Kromě toho by měla být volná distribuce ovoce a zeleniny do škol zaměřena na boj s obezitou u žáků; je bohužel obecně známo, že 22 milionů dětí trpí obezitou.
<P>
K tomu, aby byl účinně zaveden program na distribuci ovoce ve školách, je nezbytné, aby pomoc ze strany Společenství pokrývala veškeré s tím spojené logistické náklady, například nákup vhodných prodejních automatů, neboť by se jinak tyto náklady musely hradit z rozpočtů škol nebo rodin žáků. Vnitrostátní financování by tak mělo být pouze doplňkové a mělo by se omezovat na nové programy a na rozšiřování stávajících programů.
<SPEAKER ID="091" NAME="Alyn Smith">
jménem skupiny Verts/ALE. - Pane předsedající, tomuto návrhu není co vytknout a chválím našeho zpravodaje za to, že s ním přišel, zvlášť s ohledem na blížící se volby. Myslím si, že není v této místnosti politik chystající se na červen příštího roku, který by neviděl rád, aby evropské děti jedly lépe a jedly místní ovoce z Evropy. Je to dobrá zpráva i pro evropské zemědělce, neboť se jedná o vytváření místního trhu. Je to dobrá zpráva pro budoucí rozpočet na zdravotnictví, a především je to dobrá zpráva pro děti samotné.
<P>
Pokud se děti naučí jíst zdravě v raném věku, tento návyk jim už zůstane. Finský příklad ukázal a potvrdil to, že intenzivní zásah v raném věku přináší skutečné výsledky, a to je něco, z čeho máme opravdovou radost. Jestliže se trochu zamyslíme nad současným rozpočtem na zemědělství, budeme tím střádat na budoucí rozpočet na zdravotnictví. Pocházím ze Skotska a stydím se přiznat, že se nás tato otázka velmi dotýká, neboť 21 % irských dětí na základních školách - každé páté - má nadváhu. To je naprosto neudržitelné. Nemůžeme dopustit, aby se v budoucnu obezita dále šířila, a tento návrh je součástí řešení problému a já jsem potěšen, že vám jej mohu doporučit. Jsou to samé dobré zprávy.
<SPEAKER ID="092" NAME="Bairbre de Brún">
jménem skupiny GUE/NGL. - (GA) - Pane předsedající, tento návrh naplní cíle Unie v oblasti společné zemědělské politiky (SZP) a poskytne rámec financování pro iniciativy zaměřené na zvýšení příjmu ovoce a zeleniny u dětí. To by mohlo pomoci v boji proti dětské obezitě a z dlouhodobého hlediska z toho budou těžit i zemědělci pěstující ovoce a zeleninu.
<P>
Stravovací návyky a vzorce se vytvářejí v prvních letech života. Je proto důležité, abychom dokázali u dětí podpořit zdravější stravovací návyky. Členské státy by měly mít možnost zvolit si nejlepší postup.
<P>
Výzkumy ukazují, že stravovací vzorce jsou zpravidla méně zdravé v domácnostech s nízkými příjmy. Distribuce ovoce a zeleniny zdarma ve školách může tedy stravovací návyky dětí hodně ovlivnit.
<P>
Vítám zprávu pana Nielse Buska a chtěla bych jemu i paní komisařce poděkovat za práci, kterou odvedli.
<SPEAKER ID="093" NAME="Jeffrey Titford">
jménem skupiny IND/DEM. - Pane předsedající, tento projekt se tváří, jako by se skutečně staral jen o dobré životní podmínky dětí. Ve skutečnosti se však jedná o pohoršující směs ochranitelského Bruselu, šílenství kontroly, zcela nepokryté propagandy a také rozdělování trhu. Ochranitelský Brusel má rád všechno pod kontrolou, včetně toho, co jíme. Vkládání se do toho, co děti ve škole jedí, je prvním velkým krokem v tomto procesu. Propaganda se projeví v tom, že každý kousek ovoce bude mít na sobě cedulku EU a celý projekt bude podporovaný masivní publicitou.
<P>
Pokud jde o trh s ovocem - jsem přesvědčen, že zde vznikne množství příležitostí k tomu, jak napáchat škody, například povinností, aby ovoce pocházelo z území EU. A v případě banánů by rázem vyloučilo britské dodavatele, kteří odebírají banány z karibských zemí, a poskytne to tedy nové lukrativní příležitosti francouzským ostrovům Guadeloupe a Martinik.
<SPEAKER ID="094" NAME="Christa Klaß" AFFILIATION="PPE-DE">
- (DE) Pane předsedající, paní komisařko, pane ministře, dámy a pánové, jsme bombardováni novinovými titulky. Říkají nám, že jsme obézní, naše děti jsou obézní, jíme nevhodné potraviny a jíme příliš málo čerstvého ovoce a příliš málo zeleniny.
<P>
Doporučenný denní příjem v rámci zdravé a vyvážené stravy je pět porcí, resp. 400 gramů ovoce a zeleniny denně. Není to vždy snadné dodržet. Chceme, aby potraviny byly zdravé, měly co nejdelší trvanlivost, dobře chutnaly a byly co nejlevnější. Dnešní rychlé tempo životního stylu však znamená, že je pro nás často obtížné skloubit rodinné a pracovní povinnosti, a tak často nemáme čas na to, abychom vařili, a místo toho dáme přednost polozpracovaným či připraveným výrobkům. Na tom není nic špatného za předpokladu, že si jsme vědomi významu čerstvého ovoce a zeleniny.
<P>
Lidé, kteří si navyknou na stravu bohatou na ovoce a zeleninu v raném věku, si tento zdravý styl stravování udrží i v pozdějším žvotě. Já proto výslovně podporuji návrh Komise, aby byl zaveden program na podporu konzumace ovoce ve školách financovaný částkou 90 milionů EUR. Je to výborný nápad, paní komisařko! Avšak je třeba, jak jste to již uznali i ve svých usneseních, aby členské státy měly možnost organizovat tento program s přihlédnutím ke svým vnitrostátním požadavkům. Musí být možné dodávat příslušné regionální a sezonní produkty. Členské státy musí dále rozvíjet strategii, která by určila nejlepší způsob, jak provádět program na podporu konzumace ovoce ve školách a začlenit jej do učebních plánů. Zdravé stravování je součástí všeobecného vzdělání. Děti se například musí naučit, že mrkev lze stejně jako v podobě teplé zeleniny konzumovat i jako polévku, salát, koláče či v zapékaných jídlech. Musí vědět, jak chutná brambora, která není upravená jako hranolky nebo chipsy. Jejich zájem musí být podporován řadou způsobů, jak připravit nejrůznější druhy potravin regionální produkce.
<P>
Základy zdravé výživy lze položit pouze informovaností. Znalosti jsou pro zdravý životní styl klíčové. Program na podporu konzumace ovoce ve školách je v této souvislosti cenným příspěvkem.
<SPEAKER ID="095" NAME="Csaba Sándor Tabajdi" AFFILIATION="PSE">
- (HU) Pane Barniere, paní komisařko, podobně jako každá iniciativa má i tato příliš mnoho "pánů". Koneckonců místo Homérova rodiště si nárokuje sedm měst. Řada lidí se domnívá, že to byla právě jejich iniciativa. Ze záznamů ze zasedání lze zjistit, že jsem takový program navrhoval již v rozpravě o reformě trhu v oblasti ovoce a zeleniny dne 10. května 2005, na což jsem hrdý a jsem vděčný Komisi, že se program nyní stává skutečností.
<P>
Moji kolegové, kteří tu hovořili přede mnou, již vysvětlili, proč je tento program velmi důležitý. A to nejen z hlediska sociálního, ale i proto, abychom mladé lidi poučili o kultuře výživy. Toto je francouzská hruška, teď ji ale nebudu jíst, protože se zde jíst nesmí. Je velmi důležité, aby mladí lidé, kteří dostanou ovoce s logem EU, věděli - od malička -, že takové ovoce je bezpečné a ne plné chemikálií, ale naopak že je v maximální míře ekologické.
<P>
Naučme děti kultuře výživy, to je velmi důležitý úkol. Blahopřeji k tomu panu Buskovi. Nebudu tu hrušku jíst, abych neporušoval pravidla, domnívám se však, že můžeme být na tento program hrdí. Děkuji za pozornost.
<SPEAKER ID="096" NAME="Marian Harkin" AFFILIATION="ALDE">
Pane předsedající, je skvělé mít možnost přijít do Parlamentu a podpořit skutečně pozitivní evropský návrh. A dnes, navzdory panu Titfordovi, který se nám snažil zkazit náladu, takový den je. Tento návrh je správný hned z několika důvodů. Podporuje zdravé stravovací návyky u dětí a dospívajících. Posiluje celkové zdraví mladých Evropanů. Zajišťuje, aby byly finanční prostředky EU vynakládány na projekt, který se již v řadě členských států osvědčil, a jedná se o praktický, realistický a účinný návrh.
<P>
Díky svému vnukovi jsem velmi dobře obeznámena s podobným programem v Irsku, který se jmenuje Food Dudes Tento program se ukázal jako účinný a má dlouhodobé výsledky u dětí ve věku od čtyř do dvanácti let, a to bez ohledu na pohlaví dětí, na velikost školy či sociálně ekonomické faktory. Stavíme tedy na pevných základech.
<P>
Jsem ráda, že můžu podpořit zvýšení finančních prostředků Společenství a zdůrazňovat zejména ekologické a místně produkované ovoce a zeleninu. Chci blahopřát paní komisařce a našemu zpravodaji Nielsi Buskovi a velmi ráda si vyslechnu reakci Rady. Tento návrh pozitivně přispěje ke kvalitě života a zdraví v EU.
<SPEAKER ID="097" NAME="Hélène Goudin" AFFILIATION="IND/DEM">
(SV) Pane předsedající, to, že ovoce a zelenina jsou pro lidi důležité, není žádnou novinkou, stejně jako to, že tyto potraviny jsou nezbytné pro děti. Pro děti je dobré, aby dostávaly ovoce ve škole. Je to dobré pro zdraví, a děti tak získají potřebnou energii, kterou by jinak musely doplňovat nevhodnými potravinami.
<P>
O čem však je návrh, o kterém tu jednáme? Ve skutečnosti je to čistě propagandistický návrh ze strany EU. Účelem této iniciativy je snadné získávání politických bodů a patrně současně i přesvědčování dětí o výtečných vlastnostech EU. Výbor pro zemědělství a rozvoj venkova předložil některé absurdní návrhy, například tvrzení, že je evropské ovoce lepší než kterékoli jiné. Má být poskytováno pouze ovoce pocházející z EU, například banány z odlehlých regionů. To je jednoznačný protekcionismus. Cílem je, aby se děti naučily, že EU je dobrá a ovoce pocházející z EU je ještě lepší. Komise a Evropský parlament by se měly stydět.
<SPEAKER ID="098" NAME="James Nicholson" AFFILIATION="PPE-DE">
Pane předsedající, jím jablko díky laskavosti pana Buska. Rozdává je, takže pokud má někdo z vás chuť, jsem si jist, že vám rád dá.
<P>
Myslím si, že ta zpráva je výtečná. Jak řekla paní Harkinová, jen zřídka se nám stane, že bychom přišli sem do Parlamentu a mohli se radovat z tak dobré iniciativy a těšit se na ni. Musíme však poskytnout více finančních prostředků k tomu, abychom zajistili mladým lidem úplný přístup k této možnosti, účast v ní a její využití, neboť se jedná o jednu ze vzácných příležitostí, kdy můžeme něco nabídnout. Naříkáme nad existujícím stavem a z médií a tisku se dozvídáme o závažnosti problému obezity a podobných problémů u školních dětí. Dnešní mladí lidé jsou bezesporu kvalitní, jsou však vystaveni tlakům, které dříve možná neexistovaly. Domnívám se, že toto je jedna z příležitostí, kde jim můžeme umožnit správné zdravé stravování. A já to vítám, podporuji a vyjadřuji své blahopřání.
<SPEAKER ID="099" NAME="Silvia-Adriana Ţicău" AFFILIATION="PSE">
- (RO) Pane předsedající, paní komisařko, Evropská komise navrhla vyčlenit z rozpočtu Společenství 90 milionů EUR na program, kde každé dítě ve věku od šesti do deseti let dostane jeden kus ovoce nebo zeleniny týdně.
<P>
Naléhavě žádám členské státy, aby tento program rozšířily a související finanční prostředky navýšily na evropské i vnitrostátní úrovni tak, aby všechny děti, včetně těch předškolních, mohly dostávat jednu porci ovoce každý den. Doufám, že schválíme zvýšení v rozpočtu na 500 milionů EUR. Vítám zásadu, že program musí zahrnovat pouze čerstvé ovoce a zeleninu pocházející z Evropské unie. Měly by být sezónní a pocházet z místního, organického zemědělství.
<P>
Ráda bych vám představila podobnou iniciativu, kterou zahájila rumunská vláda v roce 2003 a jejímž prostřednictvím dostávají všechny děti v preprimárním a primárním vzdělávání každý školní den sklenici mléka a čerstvý rohlík. Zavedení správné výživy u dětí předškolního a školního věku je součástí vzdělávání v oblasti zdraví, které musíme mladé generaci poskytnout.
<SPEAKER ID="100" NAME="Zdzisław Zbigniew Podkański" AFFILIATION="UEN">
- (PL) Pane předsedající, poskytovat dětem v primárním a sekundárním vzdělávání ovoce je nepochybně dobrý počin, neboť to kromě hospodářského rozměru má i mnohem širší rozměr sociální. A to z toho důvodu, že se tím rozvíjejí zdravé stravovací návyky, a zlepšuje se tak všeobecné zdraví společnosti. Není pochyb o tom, že částka 90 milionů EUR je na zajištění řádného fungování programu příliš malá. Bylo by proto žádoucí, aby byly v široké míře zapojeny vnitrostátní orgány a instituce financující školy a rovněž společnost. Doufám, že program na podporu konzumace ovoce ve školách získá širokou podporu a že úsilí pana Buska nebude promarněno.
<SPEAKER ID="101" NAME="Ilda Figueiredo" AFFILIATION="GUE/NGL">
- (PT) Rádi bychom zdůraznili, že je třeba vytvořit vhodný program pro každodenní bezplatnou distribuci sezónního ovoce a zeleniny ve školách, přičemž by měly mít přednost děti v preprimárním a primárním vzdělávání. Tento program má zásadní význam vzhledem ke svému příznivému vlivu na zdravé stravování, veřejné zdraví, boj proti dětské chudobě a také proto, že se jedná o možný stimul pro regionální výrobky, jež jsou produkovány našimi zemědělci v místě, včetně výrobků pocházejících z horských oblastí.
<P>
To vyžaduje mnohem větší finanční prostředky, než Evropská komise navrhuje. Proto by, paní komisařko měly být zohledněny návrhy předložené Výborem pro zemědělství a rozvoj venkova, k nimž jsme přispěli i my. Chci rovněž poblahopřát našemu komisaři k práci, kterou odvedl.
<SPEAKER ID="102" NAME="Neil Parish" AFFILIATION="PPE-DE">
Pane předsedající, vítám návrh paní komisařky ohledně ovoce ve školách. Je velmi důležité, abychom tento program zavedli. Souhlasím s ní i v tom, že je u něj nutná subsidiarita, neboť chceme takový systém, který bude co nejméně byrokratický, abychom jej skutečně mohli ve školách realizovat. Myslím si dále to, že je nezbytná pružnost ve výběru druhů ovoce, které můžeme distribuovat, neboť v některých ročních obdobích bude velmi obtížné obstarat ovoce čerstvé, a proto se budeme asi muset někdy uchýlit k ovoci zpracovanému. Upusťme od přílišného množství normativních pozměňovacích návrhů, ale spíše tento program přijměme.
<P>
Dále si myslím, že jeden nebo dva z návrhů Parlamentu, pokud jde o potřebnou částku finančních prostředků, jsou příliš vysoké. Protože jestliže má tento Parlament spolurozhodovací pravomoci, musíme schválit rozpočet, ale také postup. Pokud má být tento Parlament důvěryhodný, je třeba předložit program, který je financovatelný, který poskytuje školám ovoce pro děti, jež je nejvíc potřebují, a ony pak v budoucnosti budou v konzumaci ovoce pokračovat. To je program.
<P>
Dovolte, abych podotkl k panu Titfordovi, že se nestarám o to, zda to zajistí Evropa, zda to zajistí Británie, zda to zajistí Francie či kdokoli jiný, ale musíme si být jisti tím, že ovoce pro školy jde do našich škol.
<SPEAKER ID="103" NAME="Christel Schaldemose" AFFILIATION="PSE">
- (DA) Pane předsedající, dámy a pánové, v zásadě jsem proti zemědělské pomoci a veškerému jejímu rozšiřování, pokud však jde o zdraví dětí, domnívám se, že bychom toho měli udělat skutečně hodně. Veškeré organizace bojující proti nemocem jednohlasně doporučují zavedení programů na podporu konzumace ovoce ve školách. Ukázalo se, že i malé množství ovoce má na zdraví vliv. Z celého srdce proto návrh Komise podporuji. Domnívám se však, že je nutné, aby byly klíčovými otázkami ovoce a zdraví. Proto jsem proti návrhu Výboru pro zemědělství a rozvoj venkova, aby šlo pouze o ovoce pocházející z EU. To je naprosto chybné. Domnívám se, že bychom se měli zaměřit na zdraví dětí, nikoli na zemědělskou ekonomiku.
<SPEAKER ID="104" NAME="Michel Barnier">
úřadující předseda Rady. - (FR) Pane předsedající, chtěl bych jen několika slovy vyjádřit svůj pocit ze závěrů této rozpravy, která byla mimořádně živá a konsenzuální. Myslím, že celkově se jedná o reakci na úplně původní iniciativu pana Buska a paní de Langeové. Rozprava ukazuje, že existuje skutečně jednomyslná podpora tomuto programu, který Evropská komise navrhla, aby povzbudila mladé Evropany k větší konzumaci ovoce a zeleniny. Mohu vám říci, dámy a pánové, že má plnou podporu i v Radě ministrů, a budeme usilovat o dosažení konsensu v širokém smyslu na základě postoje, který přijme tento Parlament společně s Radou.
<P>
Rád bych se teď vyjádřil ke čtyřem otázkám, o kterých jste zde dnes hovořili a které považuji za důležité. Zaprvé se jedná o rozpočet, který je na tuto činnost vyhrazen. Proaktivní přístup, který Parlament zaujal, jasně ukazuje na to, že jste se pro tuto iniciativu nadchli, a to mne těší. Podám o tomto návrhu zprávu Radě a souhlasím s paní Fischer-Boelovou v tom, že částka 90 milionů EUR, která je uvedená v tomto návrhu, není, jak řekla, neměnná.
<P>
Druhý bod, který bych rád zdůraznil, je to, že hlavním cílem nás všech je, abychom poskytli mladým lidem zdraví prospěšné ovoce a nabídli jim řadu zdravých produktů bez přidaného cukru.
<P>
Třetí bod se týká podpory místních produktů v zájmu zvýšení povědomí o kvalitě výrobků pocházejících z území Společenství. Jen bych, v souvislosti s obavami ohledně vzdálených oblastí, které vyjádřil pan Casaca, dodal, že se na trhu Společenství nacházejí výrobky pocházející z těchto vzdálených oblastí - tvořících nedílnou součást naší Evropské unie - a že se jedná o výrobky vysoce kvalitní. Tak je to pochopeno i ve vašich diskusích a stejný názor sdílí i Rada ministrů.
<P>
A nakonec zde byl vyjádřen postoj, který je také v souladu s postojem Rady: tento druh opatření vyžaduje rámec Společenství podobný tomu, jaký vám byl předložen, musíme však členské státy vybavit nezbytnou pružností k provádění tohoto programu co možná nejblíže obcím, sdružením a občanům.
<P>
Vážení kolegové, abych tyto čtyři body shrnul, rád bych zopakoval, že tato aktuální iniciativa má samozřejmě omezené finanční prostředky, jedná se však o iniciativu, která symbolizuje pozitivní a proaktivní Evropu, Evropu, která si uvědomuje nové výzvy v naší společnosti, a především, dámy a pánové, Evropu, která vstoupí do škol a o které budou mladí Evropané smýšlet a hovořit pozitivně.
<P>
Věřím, že prostřednictvím této iniciativy Komise vytváříme obraz pozitivní Evropy zaměřené na občany. A právě to evropští občané očekávají.
<SPEAKER ID="105" NAME="Mariann Fischer Boel">
členka Komise. - Pane předsedající, ráda bych vám poděkovala za obrovskou podporu tomuto důležitému návrhu.
<P>
Dovolte mi, abych reagovala na projevy pana Titforda a paní Goudinové - označit tento návrh za propagandu je čistý nesmysl.
<P>
(Potlesk)
<P>
Cílem bylo - jak řada z vás uvedla - vytvořit dobré stravovací návyky u našich školáků. Jsem si vcelku jistá, že budeme-li postupovat chytře a vycházet ze zkušeností, které jsme získali při realizaci programu Food Dudes v Irsku, můžeme hodně dokázat. V roce 2012 pak uvidíme, zda lze systém dále zlepšit.
<P>
Plně souhlasím s paní Salinas Garcíou, že můžeme program využít ke vzdělávání, a to nejen k tomu, aby děti jedly větší množství ovoce a zeleniny, ale můžeme se jim pokusit vysvětlit, odkud ovoce a zelenina pochází, jaký význam má jejich konzumace aj.
<P>
Společně se s panem Barnierem těším, že nalezneme správnou rovnováhu v Radě, i na přínos, jaký bude mít tento program pro zdraví naší mládeže.
<SPEAKER ID="106" NAME="Niels Busk">
zpravodaj. - (DA) Pane předsedající, rád bych poděkoval za řadu pozitivních příspěvků a chci v této souvislosti poděkovat i vám, paní komisařko, za mimořádně konstruktivní spolupráci. Nic jiného jsme ostatně ani neočekávali, neboť spolupráce s vámi a vaším kabinetem byla vždy vynikající. Rád bych poděkoval i vám, pane ministře. Bylo pro mne velkou radostí spolupracovat s vámi a francouzským předsednictvím, neboť jste si vyhradili značné množství času na to, abychom daná témata prodiskutovali skutečně důkladně. Ne každé předsednictví si na to čas najde. Rád bych rovněž všem přítomným připomenul, že ve všech příspěvcích, které zde zazněly, bylo požadováno mobilizovat více než 90 milionů EUR. Chci jenom zdůraznit, že pokud nezmobilizujeme více peněz, stane se tento program ohromným administrativním kolosem, v němž nicméně bude rozdáno jen velmi málo ovoce. A to nemůžeme připustit, pokud skutečně chceme napomoci změnit stravovací návyky u dětí, což je bohužel velmi třeba.
<SPEAKER ID="107" NAME="Předsedající">
Rozprava je ukončena.
<P>
Hlasování se bude konat v úterý 18. listopadu 2008.
<P>
Písemná prohlášení (článek 142)
<SPEAKER ID="108" NAME="Ivo Belet" AFFILIATION="PPE-DE">
písemně. - (NL) Jsme přesvědčeni, že bychom se měli celou vahou zasadit o projekty, které zaručí, aby všichni mladí lidé mladší dvanácti let dostávali každý den jeden kousek školního ovoce. Školy jsou pro výchovu ke zdravému způsobu života klíčové. Zdravá strava a dostatek tělesného cvičení napomáhají předcházet obezitě. Děti, které se ve škole naučí mít rády ovoce, jej budou jíst i v dospělosti. Řada škol již nyní vynakládá značné úsilí, aby každý den mohla dětem nabízet ovoce, finanční prostředky na tuto činnost jsou však příliš omezené. Je proto důležitá ovoce ve školách ze strany Evropy finančně podporovat.
<P>
Chtěli bychom proto naléhavě vyzvat Evropskou komisi a Radu, aby podpořily toto zvýšení rozpočtu. Jedná se koneckonců o zdraví naší mládeže a tato investice se po čase vrátí.
<SPEAKER ID="109" NAME="Šarūnas Birutis  " AFFILIATION="ALDE">
písemně. - (LT) Je důležité, aby byla při provádění tohoto programu uplatňována zásada subsidiarity, tedy aby členské státy samy rozhodly, na jakou věkovou skupinu dětí bude program na podporu konzumace ovoce ve školách zaměřen a jaké ovoce a zelenina by v jeho rámci měly být distribuovány. I já si myslím, že by měly být upřednostňovány výrobky, které mají původ na území Společenství. Neměli bychom nicméně odmítat výrobky mající původ mimo Společenství, protože bychom tím narušili hospodářskou soutěž a pravidla Světové obchodní organizace.
<P>
Domnívám se, že správa tohoto programu by měla být co nejjednodušší, a proto navrhuji, abychom upustili od pravidel pro přípravu strategie. Vypracování vnitrostátní strategie pro zavedení jen jednoho opatření, navíc s nízkým rozpočtem, je příliš přísným požadavkem. Namísto vypracování strategie by mohla existovat povinnost vypracovat vnitrostátní pravidla pro správu, která by zahrnovala i některá ustanovení uvedená v prováděcích předpisech pro strategii předložených Komisí. Naléhavě nyní všechny žádám, aby se zamysleli nad tím, zda je nutná strategická organizace při přípravě prováděcích předpisů pro program (tento bod je pro Litvu důležitý kvůli správě programu).
<P>
Provádění projektu "Ovoce do škol" by mělo zahrnovat dodatečné finanční prostředky z vnitrostátních rozpočtů, neboť program by měl být částečně financován členskými státy. Musíme se však zabývat dlouhodobými vyhlídkami v oblasti ochrany zdraví našich dětí a mladých lidí, i když se nacházíme uprostřed finanční krize. Nezříkejme se odpovědnosti, která leží na našich bedrech.
<SPEAKER ID="110" NAME="Magor Imre Csibi  " LANGUAGE="RO">
Návrh nařízení, které by se týkalo ovoce pro děti ve školách, je součástí souboru opatření, která Komise zahájila především s cílem bojovat proti obezitě a podporovat zdravou výživu.
<P>
Rozpočet ve výši 90 milionů EUR by se ukázal pro cíl programu jako nedostatečný. Iniciativa skupiny ALDE za navýšení finančních prostředků Společenství na nejméně 360 milionů EUR je významným krokem správným směrem.Členské státy zase přispějí tak, že zvýší konečný rozpočet na 720 milionů EUR. Jsem pevně přesvědčen, že pouze s takovým rozpočtem je možné, aby byl program účinný. Budeme tak schopni nabídnout žákům ve věku od šesti do deseti let přijatelné množství porcí ovoce týdně.
<P>
Zároveň bych rád povzbudil vzdělávací instituce k zavedení vzdělávání v oblasti výživy do učebních plánů, aby bylo možné vysvětlit teoretický základ úlohy správné výživy. Pouze společným a koordinovaným úsilím se nám podaří změnit stravovací návyky budoucích generací.
<SPEAKER ID="997" NAME="Urszula Gacek" AFFILIATION="PPE-DE">
písemně. - Je mi potěšením podpořit program, který nabídne dětem ovoce a zeleninu v zájmu podpory zdravějšího stravování v mládí. Doufejme, že tento projekt přispěje ke změně stravovacích vzorců nejmladších členů evropské společnosti. Dlouhodobé studie ukázaly, že v dětství získané stravovací návyky slouží jako model pro celý život. Mají tak potenciál ovlivnit současnou generaci dětí, ale dokonce i generaci jejich dětí. Ještě zajímavější je poznatek, že výběr potravin u dětí ovlivňuje stravovací návyky jejich rodičů.Doufejme, že díky tomuto programu urazíme kus cesty směrem ke zdraví a lepší kondici.
<SPEAKER ID="111" NAME="Bogdan Golik  " AFFILIATION="PSE">
písemně. - (PL) Těší mne, že na úrovni Společenství vytváříme program na podporu konzumace ovoce ve školách. Pozitivní dopad tohoto programu lze zaznamenat na mnoha úrovních - sociální, hospodářské a finanční.
<P>
Jakožto člen Výboru Parlamentu pro zemědělsví a rozvoj venkova vidím jednoznačně pozitivní dopad tohoto programu na evropské zemědělství a na pěstování ovoce, a to v podobě zvýšené poptávky po ovoci a udržení vysoké míry evropské produkce. Jsem zároveň i otcem a jako otec vnímám pozitivní dopad, který je obtížné vyčíslit: zdraví mladé generace. Zvýšení podílu ovoce a zeleniny ve stravě školních dětí má obrovský význam, neboť se v této době utvářejí jejich stravovací návyky.
<P>
V Polsku činí denní spotřeba ovoce a zeleniny zhruba 250 gramů na osobu.V rámci Společenství je Polsko na jednom z posledních míst - pouze v České republice, Lotyšsku a na Slovensku je spotřeba nižší. Průměrná hodnota ve Společenství je 380 gramů, přičemž Světová zdravotnická organizace / Organizace OSN pro výživu a zemědělství doporučuje minimální denní spotřebu ovoce a zeleniny o hmotnosti 400 gramů. V zemích jako Polsko je nezbytná masivní kampaň na podporu konzumace ovoce ve školách.
<P>
Věřím, že program na podporu konzumace ovoce ve školách bude úspěšně zaveden ve všech vzdělávacích institucích v celé Evropské unii a stane se trvalým prvkem v její politice v oblasti vzdělávání.
<SPEAKER ID="112" NAME="Gyula Hegyi" AFFILIATION="PSE">
písemně. - (HU) Snahu Evropské unie o podporu konzumace ovoce ve školách je jednoznačně třeba uvítat. Správná výživa v mládí přispívá k dobrým vyhlídkám na zdravý způsob života v dalším životě a náležitě poučené děti zpopularizují zdravou stravu i mezi členy své rodiny a přáteli. Ti, kdo budou za program zodpovědní, se rovněž musejí pečlivě zabývat tím, jaký druh ovoce dětem nabízejí.
<P>
Bylo by vážnou chybou, kdyby ve školách skončilo ovoce se zůstatky pesticidů, které je z tohoto důvodu obtížně prodejné. Program tedy musí být nastaven tak, aby bylo školám nabízeno pouze zdravé ovoce, jehož obsah pesticidů je hluboko pod stanovenou maximální přípustnou hranicí. Obdobně je v zájmu zdravé výživy žádoucí, aby byly prostředky Společenství přednostně využívány k poskytování domácího ovoce, které má menší obsah cukru a vysoký obsah vlákniny, spíše než například banánů.
<SPEAKER ID="113" NAME="Marusya Ivanova Lyubcheva  " LANGUAGE="BG">
Paní komisařko,
<P>
projekt "Ovoce do škol" je mimořádně významným krokem, a to z několika důvodů:
<P>
poskytování zdravé a vyvážené stravy dětem;
<P>
předcházení chorobám;
<P>
vytváření nového modelu a metodiky v oblasti výživy mladší generace, čímž bude postupně nahrazeno stravování v rychlém občerstvení.
<P>
Nejde jen o konzumaci ovoce, ale i o budování zdravých a vyvážených stravovacích návyků. Existuje řada odborníků, kteří na základě příslušných kritérií dokáží označit vhodné ovoce.
<P>
Na druhé straně představuje projekt "Ovoce do škol" skutečnou podporu zemědělských výrobců a finanční pomoc členským státům. To je důležité zejména v nových členských státech, kterým činí poskytování stravování ve školách přes veškeré úsilí obtíže. Například v Bulharsku existuje státem podporovaný program v oblasti školního stravování, není ale schopný pokrýt potřeby všech žáků, a pomoc ze strany Evropské unie tedy bude mimořádně užitečná. Ovšemže musíme trvat na tom, aby byly v rámci tohoto programu využívány ekologické produkty, a zajistit, aby byl účinně prováděn.
<SPEAKER ID="114" NAME="Dumitru Oprea" AFFILIATION="PPE-DE">
písemně. - (RO) Nemoci, kterými trpí moderní člověk, mají svůj původ ve výživě, lze je však dodržováním správné výživy léčit.
<P>
Podporuji distribuci ovoce ve školách. Nemohu nepřipomenout, že v Rumunsku jsou ve školách sklenice mléka a rohlík zdarma distribuovány od roku 2002.Zatímco na počátku jsme byli šťastní, že můžeme tuto výhodu nabídnout i jen dětem v primárním školství, v roce 2006 bylo toto opatření rozšířeno také na děti v preprimárním a v roce 2007 pak i na děti v rámci sekundárního vzdělávání. Evropský program na podporu konzumace ovoce ve školách bude - alespoň v Rumunsku - doplňovat uvedený program.
<P>
Je to přínosné z řady hledisek. Uvedu dvě:
<P>
Světová zdravotnická organizace doporučuje, aby děti mladší jedenácti let konzumovaly nejméně 400 gramů ovoce a zeleniny denně.
<P>
Mám v tuto chvíli na mysli také usnesení Evropského parlamentu ze dne 25. září 2008 o bílé knize o zdravotních problémech souvisejících s výživou. Nezapomínejme na to, že strava a způsob stravování nám rozhodujícím způsobem napomáhají udržet naše zdraví takové, jaké je.
<P>
Sníží se rozdíly: mezi dětmi pocházejícími z odlišných sociálně ekonomických poměrů, přičemž některé z nich jsou výrazně znevýhodněné.
<SPEAKER ID="115" NAME="Siiri Oviir" AFFILIATION="ALDE">
písemně. - (ET) V bílé knize o výživě, nadváze a obezitě, kterou Evropský parlament rovněž tento rok přijal, odborníci zdůrazňují, že v Evropě dnes trpí nadváhou 22 milionů dětí a 5 milionů dětí je obézních. Tito odborníci zastávají názor, že v příštím roce k nim přibude dalších 1,3 milionu nových případů.
<P>
Ve zprávě Světové zdravotnické organizace je nedostatečná konzumace ovoce a zeleniny uvedena jako jedno ze sedmi nebezpečí pro zdraví. V této otázce Parlament Evropské komisi navrhl, aby byly za tím účelem do rozpočtu EU zahrnuty nezbytné finanční prostředky.
<P>
Evropská komise nyní vypracovala opatření, které má zajistit podporu naší původní iniciativě. Toto opatření podobně jako program na podporu konzumace mléka ve školách umožní nabízet dětem ve věku od šesti do deseti let počínaje školním rokem 2009/2010 ve školách v EU ovoce a zeleninu.
<P>
Jednoznačně se jedná o investici do budoucnosti, která pomůže předcházet výdajům na zdravotní péči vznikajícím v důsledku nezdravých stravovacích návyků nebo tyto náklady snižovat. Doufám, že Evropská komise bude ještě jednou ochotna zabývat se předloženými návrhy a navýšit stávající finanční prostředky vyčleněné na program na podporu konzumace ovoce a zeleniny ve školách z 90 na 500 milionů EUR, což umožní nabízet dětem toto opatření každý školní den a také rozšířit cílovou skupinu dětí.
<P>
Děkuji vám za pozornost!
<SPEAKER ID="116" NAME="Daciana Octavia Sârbu  " LANGUAGE="RO">
Návrh Komise na zavedení konzumace ovoce a zeleniny ve školách bude přínosem pro zdraví občanů Evropské unie, a výrazně tak přispěje k hospodářskému a sociálnímu rozvoji v jednotlivých členských státech. Stravovací návyky se utvářejí v dětství a mohou přetrvat po celý život.
<P>
Školy jsou nejvhodnějším výchozím bodem pro formování těchto návyků, neboť škola je po rodině druhou autoritou, která je s dětmi v přímém kontaktu a má na ně výrazný vliv.
<P>
Tento program přinese ve spojení se zahájením programu pro vzdělávání v oblasti výživy ve školách rychleji výsledky, pokud jde o upřednostňování zdravé výživy, zejména ovoce a zeleniny. Má-li tento program dosáhnout zamýšleného cíle, tedy předcházet chorobám spjatým s obezitou, podvýživě či cukrovce, které se mohou projevit později v životě, je v prvé řadě zapotřebí děti vzdělávat, aby jedly tyto druhy výrobků s vyšší výživovou hodnotou, a v konzumaci těchto výrobků je podporovat.
