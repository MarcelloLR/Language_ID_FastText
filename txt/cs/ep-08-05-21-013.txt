<CHAPTER ID="013">
Doba vyhrazená pro otázky (otázky Radě)
<SPEAKER ID="380" NAME="Předsedající">
Dalším bodem programu je doba vyhrazená pro otázky (B6-0156/2008).
<P>
Následující otázky jsou adresovány Radě.
<P>

<P>
Věc: Diskriminace v EU, pokud jde o cestovní pasy
<P>
V některých zemích EU se cestovní pasy a jiné dokumenty používající se k překročení hranic vydávají nejen státním příslušníkům těchto zemí, ale i osobám bez státní příslušnosti, které mají v příslušných zemích trvalý pobyt. Vzhledem k tomu, že většina těchto osob je příslušníkem etnické menšiny, hodlá Rada přijmout nebo navrhnout formuláře cestovních pasů a jiných podobných dokumentů, v nichž už nebudou zahrnuta negativní označení, jako například "cizinci", a tak ukončit diskriminaci na základě etnického původu?
<SPEAKER ID="382" NAME="Janez Lenarčič">
úřadující předseda Rady. - (SL) Odpověděl bych stručně. Konkrétně, že vydávání cestovních pasů nebo cestovních dokumentů osobám bez státní příslušnosti, které mají trvalý pobyt v členském státě, nepatří do pravomocí Společenství.
<P>
A proto ani Evropská komise, ani Rada nejsou příslušnými orgány na předložení návrhů na jakékoli změny v souvislosti s těmito typy cestovního pasu nebo jakéhokoli jiného cestovního dokumentu.
<SPEAKER ID="383" NAME="Manuel Medina Ortega" AFFILIATION="PSE">
(ES) Vážený pane předsedající, odpověď úřadujícího předsedy Rady je skutečně velmi jasná. O této záležitosti nemůžeme dále diskutovat. Možná bych měl položit otázku trochu jinak. Může Rada zabezpečit harmonizaci v EU v souvislosti s cestovními pasy a identifikací cestovních pasů, nebo se domnívá, že tato záležitost bude v trvalé pravomoci členských států?
<SPEAKER ID="384" NAME="Janez Lenarčič">
úřadující předseda Rady. - (SL) Vážený pane Medino Ortego, mnohokrát vám děkuji za doplňující otázku.
<P>
V současnosti jsou jedinými společnými normami nebo společnými referenčními kritérii, které byly přijaty, normy v oblasti bezpečnostních prvků cestovních pasů nebo jiných cestovních dokumentů.
<P>
Osobně bych mohl předpokládat další opatření v této oblasti, stejně jako v jakékoli jiné, ale nemohu spekulovat o tom, zda dojde k přesunu pravomocí.
<P>
Nejde o otázku významu této záležitosti, ale o otázku pravomocí. V současnosti patří pravomoc vydávat doklady totožnosti osobám bez státní příslušnosti výlučně členským státům a Rada a Komise v této oblasti nedisponují žádnou pravomocí.
<P>
Děkuji.
<SPEAKER ID="385" NAME="Reinhard Rack" AFFILIATION="PPE-DE">
(DE) Chtěl bych položit otázku týkající se jiného druhu diskriminace. V červenci plánuje vaše země, Slovinsko, zavést dálniční známky a hodlá vydávat dva druhy těchto známek. Známky s roční a známky s půlroční platností. Výsledkem je diskriminace desítek milionů obyvatel EU, kteří cestují na letní dovolené k Středozemnímu moři. Jaký návrh hodlá předsednictví předložit, aby slovinská vláda tento problém vyřešila?
<SPEAKER ID="386" NAME="Janez Lenarčič">
úřadující předseda Rady. - (SL) Pane Racku, děkuji za vaši otázku. Chtěl bych vás však upozornit, že tuto otázku byste měl adresovat konkrétnímu členskému státu, a ne Radě, která ho v této záležitosti nezastupuje.
<P>
Neboť však mám výhodu a celkem dobře znám tento členský stát, chtěl bych říci, že jde o dočasné opatření, než nebude zavedeno satelitní vybírání mýta, a že příslušné orgány v Evropské unii byly informovány o tomto opatření, respektive jim toto opatření bylo oznámeno, a neinterpretovaly ho jako diskriminační.
<SPEAKER ID="387" NAME="Předsedající">

<P>
Věc: Ratifikace Lisabonské smlouvy
<P>
Může se slovinské předsednictví vyjádřit k současnému stavu ratifikačního procesu Lisabonské smlouvy? Jaké kroky Rada dosud podnikla k zabezpečení pozitivního výsledku ratifikačního procesu?
<SPEAKER ID="388" NAME="Janez Lenarčič">
úřadující předseda Rady. - (SL) Chtěl bych paní Doyleovou informovat, že k dnešnímu dni, 21. květnu 2008, Lisabonskou smlouvu ratifikovalo třináct členských států.
<P>
Mohu je vyjmenovat. Maďarsko ji ratifikovalo jako první už minulý rok, následovalo Slovinsko a Malta, Rumunsko, Francie, Bulharsko, Polsko, Slovensko, Dánsko, Rakousko, Lotyšsko, Litva a Portugalsko, což představuje třináct zemí, tedy takřka polovinu členských států.
<P>
Během svého šestiměsíčního předsednictví Slovinsko potvrdilo své přání, aby ratifikační proces proběhl bezproblémově během našeho předsednictví a potom pokračoval stejně účinně i během následujícího francouzského předsednictví, přičemž cílem je, aby Lisabonská smlouva nabyla platnosti 1. ledna 2009, jak bylo plánováno.
<P>
Musím však zdůraznit, že ratifikace nepatří mezi pravomoci ani předsednictví, ani Rady, neboť patří do pravomocí členských států, které jsou signatáři Smlouvy, v každém případě v souladu s ústavními předpisy a požadavky dané země.
<P>
Děkuji.
<SPEAKER ID="389" NAME="Avril Doyle" AFFILIATION="PPE-DE">
Děkuji předsednictví za odpověď. Těší mě skutečnost, že k dnešnímu dni Lisabonskou smlouvu ratifikovalo třináct členských států. Určitě víte, že Irsko je jedinou zemí, kde se Smlouva bude ratifikovat referendem.
<P>
V současnosti doma zápasíme s největším problémem, přičemž se snažíme klást odpor různým skupinám, které se vyjadřují v neprospěch smlouvy. Tyto skupiny šíří strach a zmatek v souvislosti s Lisabonskou smlouvou, ať už záměrně nebo ne, často v oblastech otázek, které jsou velmi důležité, ale nijak se Smlouvou nesouvisejí. Můžete mi tedy potvrdit, pane úřadující předsedo Rady, že irské právo veta v případě budoucích návrhů na přímé zdaňování nebude žádným způsobem ohroženo ratifikací Lisabonské smlouvy a že neexistuje žádná spojitost mezi jednáními WTO a ratifikací Lisabonské smlouvy?
<SPEAKER ID="390" NAME="Janez Lenarčič">
úřadující předseda Rady. - (SL) Vážená paní Doyleová, děkuji vám za dvě doplňující otázky.
<P>
V první řadě mohu potvrdit, že jakákoli rozhodnutí v oblasti zdaňování budou nadále přijímaná na základě konsenzu. Jinými slovy, i když Lisabonská smlouva nabude platnosti, za předpokladu, že ji ratifikují všechny členské státy, Irsko, nebo kterýkoli jiný členský stát, bude mít nadále právo veta v oblastech souvisejících se zdaňováním.
<P>
Pokud jde o druhou otázku, která se konkrétně týká jednání, která v současnosti probíhají v rámci Světové obchodní organizace, mohu také potvrdit, že tato jednání nijakým způsobem přímo s ratifikací Lisabonské smlouvy nesouvisejí.
<P>
A proto je odpovědí na obě vaše doplňující otázky - ano.
<SPEAKER ID="391" NAME="Marian Harkin" AFFILIATION="ALDE">
Vážený pane předsedající, chtěla bych panu ministrovi také položit otázku týkající se současného ratifikačního procesu a Smlouvy v Irsku.
<P>
Jedním z argumentů je, že po ratifikaci Lisabonské smlouvy mohou země přijít o své právo veta při ratifikaci mezinárodních dohod o obchodu, například dohod uzavřených v rámci WTO.
<P>
V současnosti existuje toto právo veta a skupiny, které se vyjadřují v neprospěch Smlouvy, tvrdí, že poté, co nabude platnosti, se situace změní. Chtěla bych, aby slovinské předsednictví potvrdilo, zda jsou tato tvrzení pravdivá.
<SPEAKER ID="392" NAME="Jim Allister" AFFILIATION="NI">
Je štěstím pro Iry, že jedině irským voličům je poskytnuta možnost rozhodnout se o Smlouvě, která nás významným způsobem všechny ovlivňuje. Slíbíte jménem Rady, že přijmete jejich demokratické rozhodnutí, nebo se k nim bude jako k francouzským a holandským voličům přistupovat s opovržením, pokud se odváží hlasovat v neprospěch Smlouvy, v rámci své špatné tradice revolučního "Croppy, lie down!" a Smlouvy z Nice II?
<SPEAKER ID="393" NAME="Předsedající">
Dámy a pánové, bohužel nemohu dát slovo dalším poslancům, neboť jednací řád to neumožňuje. Domnívám se, že všichni víte, že se snažíme přizpůsobit dobu vyhrazenou pro otázky, aby byla pružnější a i užitečnější. Osobně se podílím na činnosti pracovní skupiny a v blízké budoucnosti vám určitě přineseme dobré zprávy. Podle platného jednacího řádu nemohu dát slovo panu Higginsovi, přestože o to požádal, protože byl až třetí osobou, která se chtěla do diskuse zapojit.
<SPEAKER ID="394" NAME="Janez Lenarčič">
úřadující předseda Rady. - (SL) V první řadě bych se chtěl vyjádřit k otázce, kterou položila paní Harkinová.
<P>
Smlouvou se zavedou změny týkající se uzavírání dohod s třetími zeměmi a mezinárodními organizacemi. Uvádí se to v článku 207 budoucí Lisabonské smlouvy. V témže článku se však velmi jasně stanovuje seznam mnoha oblastí, ve kterých si členské státy zachovají právo veta, neboť v článku se uvádí množství záležitostí a oblastí, v jejichž případě se při rozhodování v Radě bude nadále uplatňovat zásada konsenzu.
<P>
Jde o čtvrtý odstavec článku 207. Chtěl bych připomenout, že se tam uvádí množství takovýchto oblastí. Jde o oblast služeb, obchodních aspektů duševního vlastnictví, oblast přímých zahraničních investic, oblast kulturních a audiovizuálních služeb, oblast sociálních služeb, vzdělávání, zdravotní péče a jiné. Ve všech těchto oblastech se i po nabytí platnosti Lisabonské smlouvy bude uplatňovat zásada konsenzu vždy, když Rada přijme rozhodnutí, což znamená, že bude potřebný souhlas jednoho každého členského státu.
<P>
K otázce pana Allistera bych řekl tolik, že jak jsem už zmínil v první odpovědi na příslušnou otázku, ratifikace Smlouvy o Evropské unii patří do pravomocí členských států. Minulý rok v prosinci se členské státy jejím podpisem zavázaly uskutečnit všechno, co je v jejich moci, aby byl podepsaný text, také ratifikovaný v souladu s jejich vnitřními pravidly, ústavními a jinými právními ustanoveními.
<P>
V této oblasti předsednictví nesehrává žádnou roli. Díky předsednictví však bylo Slovinsko, které v současnosti Evropské unii předsedá, například mezi prvními, kteří tuto úlohu splnili. V případě, že ratifikační proces nebude úspěšný, což doufáme, že se nestane, bude to výlučně na zodpovědnosti země, v níž se to stalo, a nikoli na zodpovědnosti Rady nebo někoho jiného.
<P>
Děkuji.
<SPEAKER ID="395" NAME="Předsedající">

<P>
Věc: Jednání s Bývalou jugoslávskou republikou Makedonií směřující k členství v EU
<P>
Může se Rada vyjádřit k současnému stavu jednání s Bývalou jugoslávskou republikou Makedonií?
<P>
Ve kterých oblastech se podle Rady dosáhlo největšího pokroku? Které oblasti se jeví jako nejproblematičtější, pokud jde o pokrok v rámci diskusí?
<SPEAKER ID="396" NAME="Janez Lenarčič">
úřadující předseda Rady. - (SL) Protože rozsah předkládané otázky je dost široký, má odpověď bude trošku delší.
<P>
Jednání s Bývalou jugoslávskou republikou Makedonií o jejím členství v EU ještě nezačala. Než přistoupí k Evropské unii, základním rámcem pro evropské vztahy Bývalé jugoslávské republiky Makedonie bude nadále Dohoda o stabilizaci a přidružení.
<P>
V souladu s prioritními úlohami, které jsou stanovené v rámci partnerství pro přidružení, byl pokrok země dosažený na cestě k členství v Evropské unii zhodnocený ve zprávě o pokroku, kterou předložila Komise. Tradičně se zpráva uveřejňuje na konci října nebo na začátku listopadu. Rada se těší na hodnocení, které jí Komise tento podzim předloží.
<P>
Ve svých závěrech z 10. prosince 2007 Evropská rada konstatovala pokrok, kterého dosáhla Bývalá jugoslávská republika Makedonie, a vyjádřila své politování nad skutečností, že realizace reforem v zemi se opozdila. Toto opoždění způsobilo vnitřní politické napětí, v důsledku něhož se pozornost politických institucí země odvrátila od prioritních úloh evropské integrace.
<P>
V této souvislosti bych mohl zmínit několik pozitivních příkladů, které naznačují, že Bývalá jugoslávská republika Makedonie se snaží zabránit takovémuto opoždění. Pokud jde o politická kritéria, země dosáhla pokroku v oblasti decentralizace, politiky boje proti korupci, spolupráce s Mezinárodním trestním tribunálem pro bývalou Jugoslávii, stejně jako v oblasti vztahů mezi etniky a v oblasti uskutečňování Ohridské dohody.
<P>
Poté, co Evropská komise v listopadu uveřejnila zprávu o pokroku, byl v zemi přijat zákon o veřejných prokurátorech, zákon o radě veřejných prokurátorů a právní předpisy týkající se Rady pro mezietnické otázky a byla také obsazena volná místa v soudní radě. Taktéž se dosáhlo pokroku v oblasti bezpečnosti dokumentů, hraničních kontrol a migrace.
<P>
Rada bude nadále podporovat všechny politické strany, aby zintenzivnily vzájemný dialog a spolupráci, stejně jako dialog a spolupráci mezi různými etnickými skupinami, aby země mohla dosáhnout pokroku v rámci procesu integrace.
<P>
Rada bude také nadále podporovat obě strany, aby konstruktivně obnovily své úsilí, aby mohlo být v rámci jednání pod záštitou Organizace spojených národů dosaženo řešení týkajícího se otázky názvu, které bude přijatelné pro obě strany. Zlepší to regionální spolupráci a přispěje k dobrým sousedským vztahům.
<P>
Hlavními reformami, které země musí ještě uskutečnit v souladu s doporučeními partnerství pro přidružení, jsou:
<P>
v souladu s Ohridskou dohodou musí pokračovat v decentralizaci: dvě třetiny obcí jsou už v druhé fázi daňové decentralizace;
<P>
musí zkvalitnit uplatňování stejného zastoupení etnických menšin ve veřejné správě, oblast vnitřních záležitostí je dobrým příkladem tohoto postupu.
<P>
Mezi další reformy patří reforma policejní složky, soudní reforma a dvě velké nedořešené záležitosti z tzv. Květnové dohody vyžadující širší politickou dohodu, konkrétně jde o jazykový zákon a dohodu o úpravě statutu obětí konfliktů z roku 2001.
<P>
Rada 18. února 2008 přijala rozhodnutí o zásadách, prioritách a podmínkách obsažených v přístupovém partnerství s Bývalou jugoslávskou republikou Makedonií. Rada aktualizovala současné partnerství prostřednictvím vymezení aktualizovaných prioritních úloh budoucí práce na základě zjištění obsažených ve zprávě o pokroku za rok 2007, kterou uveřejnila Komise.
<SPEAKER ID="397" NAME="Colm Burke" AFFILIATION="PPE-DE">
Děkuji mnohokrát za vaši odpověď. Zajímalo by mě však, zda se domníváte, že napětí dostatečně povolilo a zda umožňuje dosažení dalšího pokroku? Pokud tedy toto napětí povolilo, o jakém časovém horizontu hovoříme v případě úplného uskutečnění reforem, aby se proces jednání mohl v plné míře obnovit?
<SPEAKER ID="398" NAME="Janez Lenarčič">
úřadující předseda Rady. - (SL) Jak víme, volby byly v Bývalé jugoslávské republice Makedonii vyhlášeny na 1. června. Doufáme, že volební kampaň nepovede k opoždění v realizaci potřebných reforem. Doufáme také, že realizace reforem bude pokračovat před volebním obdobím stejně jako po něm.
<P>
Předsednictví se zvláště snaží o dosažení pokroku v oblasti integrace zemí západního Balkánu včetně Bývalé jugoslávské republiky Makedonie na její cestě k členství v Evropské unii.
<P>
Doufáme, že tohoto pokroku bude dosaženo co nejdříve a že zemi bude přiděleno mimo jiné i datum začátku přístupových jednání.
<P>
Samozřejmě všechno to závisí především na samotné zemi, na rychlosti a kvalitě reforem, které je ještě třeba uskutečnit a o nichž jsem se ve své odpovědi zmínil.
<SPEAKER ID="399" NAME="Předsedající">
Neboť autor není přítomný, otázka č. 4 se vynechává.
<P>

<P>
Věc: Změna klimatu a mezinárodní bezpečnost
<P>
V nedávné zprávě, kterou předložil Javier Solana, týkající se změny klimatu a mezinárodní bezpečnosti se Rada upozorňuje na některé hlavní otázky související se změnou klimatu a její autor se věnuje zejména důsledkům územních požadavků, výlučných hospodářských oblastí a přístupu k novým obchodním cestám, které vyplynou z následků změny klimatu. Důraz na bezpečnost a geopolitické mocenské příležitosti je odklonění se od přístupu EU ke změně klimatu, který dosud uplatňovala a v rámci něhož se snažila o omezení objemu emisí a o zvýšení připravenosti EU a celého světa. Pracuje Rada na stanovisku a strategii souvisejícími s těmito významnými záležitostmi?
<SPEAKER ID="401" NAME="Janez Lenarčič">
úřadující předseda Rady. - (SL) Jak všichni víte, v červnu 2007 Evropská rada vyzvala svého generálního tajemníka, vysokého představitele Javiera Solanu a Evropskou komisi, aby předložili společný dokument o tom, jakým způsobem změna klimatu ovlivňuje mezinárodní bezpečnost.
<P>
Společná zpráva byla předložena Evropské radě na jejím letošním březnovém zasedání. Ve zprávě se vymezují možné hrozby a formy sporů, ke kterým může dojít v různých částech světa v důsledku změny klimatu.
<P>
Jako příklad bych uvedl některé z nich. Konflikty vyplývající z nedostatku zdrojů, zejména v případech, když se přístup k zdrojům využívá k politickým cílům; zvýšená migrace, v jejímž důsledku se vytváří dodatečný tlak na tranzitní a cílové země, která může vyvolat politické a etnické napětí a pravděpodobné politické napětí způsobené změnami v pobřežních oblastech, zatopením ostrovů nebo problémem s přístupem k novým dopravním cestám a zdrojům.
<P>
Kromě těchto problémů se ve zprávě uvádí několik doporučení, která je zapotřebí dále přezkoumat. Jejich uskutečňování se bude potom muset zabezpečit prostřednictvím akčních plánů Evropské unie.
<P>
Z tohoto důvodu Evropská rada vyzvala Radu, aby přezkoumala společný dokument a aby nejpozději do prosince tohoto roku navrhla své vlastní doporučení týkající se dalších potřebných opatření. Cílem těchto opatření by bylo mimo jiné posílení spolupráce s třetími zeměmi a regiony v souvislosti se změnou klimatu a mezinárodní bezpečností.
<P>
Chtěl bych říci, že Evropská unie se nedistancuje od veřejně známého společného přístupu k změně klimatu. Právě naopak, prostřednictvím tohoto dokumentu zdůrazňuje nový a velmi důležitý aspekt změny klimatu, kterému bychom se v budoucích diskusích na různých úrovních nedokázali vyhnout.
<P>
Jak pan Mitchell pravděpodobně ví, Evropská rada na svém jarním zasedání v roce 2007 schválila cíle Evropské unie týkající se snížení objemu emisí skleníkových plynů do roku 2020. Představuje to příspěvek Unie ke světové a integrální dohodě na období po roku 2012.
<P>
Evropská rada také zdůrazňuje, že Evropská unie je zavázána k transformaci Evropy na energeticky účinné hospodářství produkující nízké objemy emisí skleníkových plynů. Přijala rozhodnutí, že dokud nebude uzavřena světová a integrální dohoda na období po roku 2012, se Evropská unie bude snažit jednostranně snížit svou vlastní produkci emisí skleníkových plynů o 20 procent do roku 2020 v porovnání s hodnotami z roku 1990.
<P>
V rámci balíčku pro klima a energetiku Evropský parlament a Rada v současnosti diskutují o příspěvku každého členského státu s cílem dosáhnout uvedeného cíle Společenství. Kromě zmírňování následků změny klimatu se bude zvláštní pozornost v rámci mezinárodních jednání o změně klimatu věnovat i novým technologiím a zabezpečení fondů.
<P>
Evropská komise v červnu roku 2007 uveřejnila zelenou knihu s názvem Přizpůsobení se změně klimatu - možnosti pro postup EU. Tento rok, po intenzivních konzultacích se všemi zainteresovanými skupinami, Komise uveřejní i bílou knihu o přizpůsobení se změně klimatu, která bude představovat základ pro další diskuse týkající se politiky Evropské unie v této oblasti.
<P>
Děkuji.
<SPEAKER ID="402" NAME="Gay Mitchell" AFFILIATION="PPE-DE">
Děkuji panu ministrovi za jeho odpověď, ale zajímalo by mě, zda v této oblasti orgány nesledují do jisté míry protichůdné zájmy.
<P>
Na jedné straně hledíme do očí environmentální katastrofě, přičemž Evropa a svět se nadále chovají, jako by se nic nedělo, a na druhé straně se snažíme řešit problém změny klimatu a přijímáme těžká rozhodnutí, na nichž budou záviset naše budoucí generace.
<P>
Jak řekl pan ministr, Rada se ve svých závěrech z jarního zasedání zavázala k pokračování v řešení vážného problému změny klimatu a k přijetí potřebných důležitých rozhodnutí.
<P>
Kope však pan Solana za stejný tým? Říká zcela jiné věci. Hovoří o potřebě práv na čerpání fosilních paliv v jednom z posledních environmentálně zachovalých míst na zemi a nazývá to příležitostí. Neprotiřečí to tvrzením Evropské rady? Můžeme, prosím, zkoordinovat svůj přístup?
<P>
Je tu přítomná naše zpravodajka v oblasti klimatu, paní Doyleová, která si to všechno vyslechne.
<SPEAKER ID="403" NAME="Janez Lenarčič">
úřadující předseda Rady. - (SL) Mohu vás ubezpečit, že generální tajemník Rady - vysoký představitel pro společnou zahraniční a bezpečnostní politiku - zastává bez jakýchkoli pochyb stejné stanovisko jako Evropská rada. Své doporučení připravil jménem Rady. Rada zprávu uvítala a nenašla žádné nesrovnalosti nebo protiřečení v souvislosti s jinými rozhodnutími Rady včetně rozhodnutí v oblasti integrované ochrany klimatu a energetické politiky.
<P>
Proto nesouhlasím s tvrzením, že mezi činností vysokého představitele a rozhodnutími nebo záměry Rady existují nějaké nesrovnalosti.
<SPEAKER ID="404" NAME="Carlos Carnero González" AFFILIATION="PSE">
(ES) Vážený pane předsedající, chtěl bych navázat na odpověď Rady na relevantní otázku svého kolegy a navrhnout, aby zejména členské státy nacházející se kolem Středozemního moře diskutovaly o problému změny klimatu.
<P>
Jeden z návrhů předložených ve sdělení Komise se týká iniciativy na očištění oblasti Středozemí od znečištění do roku 2020, oblasti, která je obětí stejně jako příčinou změny klimatu, a nepochybuji o tom, že prostřednictvím tohoto návrhu je možné přistoupit k velmi pragmatické činnosti. Nedomnívá se Rada, že toto je regionální prioritou v boji proti změně klimatu v rámci globálního programu EU?
<SPEAKER ID="405" NAME="Janez Lenarčič">
úřadující předseda Rady. - (SL) Děkuji, pane Carnero Gonzálezi, za vaši doplňující otázku. S touto iniciativou můžeme souhlasit. Ve skutečnosti jedním z regionů, na které zvláště poukázal pan Solana ve své zprávě, je Středozemí, region, který je stále problematičtější v důsledku změny klimatu, ale i v důsledku migrace a podobných tlaků.
<P>
Není pochyb o tom, že můžeme očekávat, že ochrana klimatu a životního prostředí ve všeobecnosti budou jedním z hlavních témat barcelonského procesu, který bude brzy aktualizován návrhy na zřízení Středomořské unie. Opakuji, že půjde o aktualizaci existujícího barcelonského procesu.
<P>
Jak jistě víte, v nedávno předloženém dokumentu Evropské komise, v němž se odkazuje na tyto záležitosti, se našel způsob jejich řešení, na který se odvolal pan poslanec navzdory tomu, že v současnosti se v tomto dokumentu neuvádějí ještě žádné specifické projekty. Můžeme však očekávat, že to bude jedno z hlavních témat našeho posíleného dialogu se zeměmi středomořského regionu.
<SPEAKER ID="406" NAME="Předsedající">

<P>
Věc: Účinná ochrana vnějších hranic EU
<P>
Mohla by se Rada vyjádřit k pokroku, který v rámci současného předsednictví dosáhla v oblasti účinnější ochrany vnějších hranic EU, a mohla by uvést, zda se na úrovni Rady diskutovalo o problému pašování drog v pobřežních oblastech?
<SPEAKER ID="407" NAME="Janez Lenarčič">
úřadující předseda Rady. - (SL) Domnívám se, že pan Higgins si je vědom skutečnosti, že Rada připisuje velký význam účinnému řízení vnějších hranic. Vzhledem k volnému pohybu osob v rámci Evropské unie má vhodná ochrana a řízení vnějších hranic klíčový význam, s cílem poskytnout členským státům vnitřní bezpečnost a účinným způsobem bojovat proti terorismu, nelegálnímu přistěhovalectví a obchodu s lidskými bytosti.
<P>
Pro tyto účely přijala Evropská rada do dnešního dne množství významných opatření. Kromě jiného přijala právní nástroje, jakými jsou Schengenský hraniční kodex, Fond pro vnější hranice, Evropská agentura pro řízení operativní spolupráce na vnějších hranicích členských států Evropské unie, známá jako agentura FRONTEX. Rovněž tak přijala opatření v souvislosti se zřízením rychlých pohraničních zásahových týmů.
<P>
Chtěl bych vás upozornit na tři sdělení, jež Komise uveřejnila 13. února tohoto roku. V těchto sděleních se uvádějí návrhy a doporučení týkající se možných prostředků řízení hranic na úrovni EU, budoucího rozvoje agentury FRONTEX, možného vytvoření evropského systému sledování hranic nazývaného EUROSUR a systému vstupu a výstupu na vnějších hranicích.
<P>
Na ministerské konferenci, která se 12. března konala ve Slovinsku, se o návrzích a doporučeních, které Komise předložila v těchto sděleních, diskutovalo. Předpokládá se, že v červnu Rada pro spravedlnost a vnitřní věci přijme závěry Rady týkající se řízení vnějších hranic členských států EU. V těchto závěrech by měly být uvedeny krátkodobé a dlouhodobé priority budoucího rozvoje agentury FRONTEX, další doporučení týkající se práce Evropské komise na využívání nejnovější bezpečnostní technologie, lepším řízení vnějších hranic a na pokynech pro další činnost směřující k zřízení systému EUROSUR.
<P>
Kromě těchto záležitostí pečlivě sledujeme činnost agentury FRONTEX, zejména pokud jde o uskutečňování společných operací, Evropskou pobřežní hlídkovou síť, další aktualizaci a využívání zařízení, které se centrálně zaznamenává prostřednictvím tzv. CRATE, a možné rozmístění rychlých pohraničních zásahových týmů.
<P>
Zřízení Centra pro námořní analýzu a operace - narkotika (MAOC-N) v září minulého roku bylo významným krokem směrem k ochraně hranic. Toto centrum je střediskem pro trestní stíhání s vojenskou podporou, které zřídilo sedm členských států: Spojené království, Francie, Španělsko, Irsko, Nizozemsko, Itálie a Portugalsko. Služby centra jsou k dispozici i kterémukoli jinému členskému státu.
<P>
Cílem centra je odstranit nezákonný obchod se zakázanými látkami po moři nebo vzdušnou cestou přes Atlantský oceán do Evropy a západní Afriky.
<P>
Tohoto cíle by bylo možné dosáhnout prostřednictvím intenzivnějšího sběru, výměny a analýzy informací a prostřednictvím optimálního využití námořních a vzdušných zařízení členských států.
<P>
Mezi prioritní úlohy Rady by měla také patřit posílená hraniční kontrola a shromažďování a výměna utajovaných informací o cestách využívaných na pašování drog.
<SPEAKER ID="408" NAME="Jim Higgins" AFFILIATION="PPE-DE">
Vážený pane předsedající, vzhledem k tomu, že míra užívání drog se zvyšuje spolu s rozšiřováním dostupnosti drog, je zřejmé, že bezpečnostní orgány nejsou schopny zastavit dodávky drog přicházející zejména z Jižní Ameriky.
<P>
Pane úřadující předsedo Rady, zmínil jste pobřežní hlídky, jste si vy a Rada vědomi skutečnosti, že v přístavech a na letištích na pobřeží Atlantského oceánu na západě Irska je inspektor v službě jen občas? Je tam jen jedna loď. A je zjevné, že se Irsko využívá jako brána vývozu drog do jiných členských států - do vaší vlastní země a jiných zemí Evropské unie. Znepokojuje vás a Radu tato situace?
<SPEAKER ID="409" NAME="Janez Lenarčič">
úřadující předseda Rady. - (SL) Děkuji panu Higginsovi za jeho doplňující otázku. Chtěl bych zdůraznit, že Evropská rada je skutečně touto situací znepokojená a bude i nadále, dokud bude existovat obchod s drogami.
<P>
Pokud jde o Irsko, chtěl bych zdůraznit, jak jsem uvedl už dříve, že Irsko je jednou z těch zemí, které v září minulého roku zřídily Centrum pro námořní analýzu a operace - narkotika (MAOC-N). Jeho přesným cílem je odstranění nezákonného obchodu se zakázanými látkami, ke kterému dochází prostřednictvím této cesty, tedy námořní nebo vzdušnou cestou přes Atlantský oceán do Evropy nebo západní Afriky.
<P>
A vzhledem k nedávnému založení tohoto centra očekávám, že v budoucnosti bude aktivnější a předsednictví bude podporovat tento rozvoj, přičemž poskytne povzbuzení prostřednictvím vlivu, který má k dispozici.
<SPEAKER ID="410" NAME="Reinhard Rack" AFFILIATION="PPE-DE">
(DE) Vážený pane ministře, rozšíření oblasti, na kterou se vztahuje Schengenská dohoda, loni v prosinci způsobilo obavy mnoha občanů EU, kteří se domnívají, že se už nemohou těšit takové úrovni ochrany, na jakou byli zvyklí. Dá se říci, že po rozšíření schengenského prostoru dosáhla spolupráce mezi policejními orgány členských států v rozšířeném prostoru očekávaných výsledků?
<SPEAKER ID="411" NAME="Janez Lenarčič">
úřadující předseda Rady. - (SL) Děkuji, pane Racku, za vaši doplňující otázku.
<P>
Je důležité si uvědomit, že k rozšíření schengenského prostoru nedošlo automaticky, samovolně, či dokonce mimovolně. Došlo k němu poté, co byly ukončeny rozsáhlé přípravy ve všech členských státech, které se hodlaly stát součástí schengenského prostoru. Došlo k němu, když odpovědné orgány a instituce EU tyto přípravy pečlivě zhodnotily.
<P>
A až poté, co se potvrdilo, že se zavedla přiměřená kontrola na budoucích vnějších hranicích rozšířeného schengenského prostoru, mohlo dojít k rozšíření.
<P>
Chtěl bych obzvlášť zdůraznit, že vzhledem k tomu, že obavy občanů bereme vážně, je samozřejmě nezbytné informovat je o tom, že neexistují objektivní důvody, aby se něčeho obávali.
<P>
Opakuji, že k rozšíření schengenského prostoru nedošlo jen tak. Došlo k němu po důkladných přípravách a poté, co bylo důkladně prověřeno, zda jsou splněny technické a bezpečnostní podmínky, a protože splněné byly, můžeme dnes poskytnout záruky toho, že bezpečnost vnějších hranic rozšířeného schengenského prostoru je v dobrých rukou.
<SPEAKER ID="412" NAME="Předsedající">

<P>
Věc: Boj proti chudobě
<P>
Jak vnímá Rada vývoj záruk na minimální důstojné životní a pracovní podmínky zahrnující plnou a produktivní zaměstnanost evropských občanů a obyvatel EU jako prostředků boje proti chudobě, zejména chudobě dětí?
<SPEAKER ID="413" NAME="Janez Lenarčič">
úřadující předseda Rady. - (SL) Děkuji za otázku, kterou položila paní Panayotopoulos-Cassiotouová.
<P>
Zaměstnanost a boj proti chudobě a sociálnímu vyloučení představují největší výzvy pro Evropskou unii a její členské státy. Chtěl bych však zdůraznit, že zaměstnanost, stejně jako sociální politika, patří do pravomoci členských států a Evropská unie podporuje a doplňuje jejich činnost v této oblasti.
<P>
Z tohoto důvodu musí členské státy vyvinout nejvhodnější kombinaci politik, přičemž zohlední svou hospodářskou a sociální situaci a svou situaci v oblasti zaměstnanosti.
<P>
Dovolte mi zmínit některá opatření EU, která byla v této oblasti přijata a jejichž cílem je, jak jsem už uvedl, podpořit a doplnit politiky, které patří do pravomoci členských států, které je uskutečňují.
<P>
V první řadě právní předpisy EU upravují velké množství záležitostí týkajících se zaměstnanosti včetně volného pohybu pracovní síly, informování a poradenství, pracovních podmínek a opatření zaměřených na boj proti diskriminaci.
<P>
Za druhé jsou to nástroje, jako jsou například pokyny pro zaměstnanost, integrovaná doporučení a společné zásady týkající se flexikurity a politické pokyny členských států při provádění a uplatňování jejich politik.
<P>
Za třetí, a také v rámci otevřené metody koordinace, prokázaly členské státy pevný politický závazek k výměně informací a zkušeností, z nichž se vzájemně mohou poučit. Otevřená metoda koordinace přispěla k tomuto procesu prostřednictvím zavedení společných ukazatelů, podpory studií a vzájemných průzkumů a prostřednictvím užší spolupráce na úrovni EU.
<P>
V souvislosti s právy pracovníků a zlepšením pracovních podmínek evropské právní předpisy mimo jiné upravují pohyb pracovníků, svobodu informování a konzultací, pracovní podmínky včetně pracovní doby, zdraví a bezpečnosti při práci a opatření zaměřená na boj proti diskriminaci, která obsahují i opatření pro rovnost pohlaví.
<P>
Dovolte mi zdůraznit, že v článku 137 Smlouvy se stanoví, že se jeho ustanovení nevztahují na mzdy. Znamená to, že Evropská unie není oprávněná stanovit minimální mzdu ani není oprávněná harmonizovat výšku minimální mzdy mezi členskými státy.
<P>
V rámci otevřené metody koordinace, o níž jsem už hovořil, se členské státy ve skutečnosti podporují, aby poskytly vhodné minimální normy. Rozhodnutí o normách - typu a úrovni nároků - patří do výlučné pravomoci členského státu.
<P>
Vzhledem ke skutečnosti, že situace se v členských státech různí, nevidíme důvod k tomu, abychom určovali společné normy. Musíme mít na mysli, že v prostoru Evropské unie čelí mnohé členské státy problémům, jakými jsou dostupnost finančních prostředků, zadluženost a udržitelnost systémů sociálního zabezpečení. Bylo by proto nejisté určovat nebo stanovovat společné normy v těchto oblastech.
<P>
Všechny tyto skutečnosti nasvědčují tomu, že členské státy by měly pečlivě plánovat a diskutovat o otázce minimálních norem a tímto způsobem přispět k odstraňování chudoby.
<P>
Paní Panayotopoulos-Cassiotouová ve své otázce uváděla konkrétně chudobu dětí. Děti jsou konfrontovány s chudobou v domácnostech, kde rodiče nejsou zaměstnaní, v domácnostech, kde je míra zaměstnanosti nízká a rodinný příjem nepostačující, respektive tam, kde tyto děti žijí v podmínkách, kde příjem nepostačuje na odstranění chudoby.
<P>
Z tohoto důvodu uskutečňování vyvážených a integrálních strategií zaměřených na aktivní začlenění, aspoň do určité míry, skutečně přispívá k podpoře dobrých životních podmínek dětí a mladých lidí.
<P>
Děkuji.
<SPEAKER ID="414" NAME="Marie Panayotopoulos-Cassiotou" AFFILIATION="PPE-DE">
(EL) Vážený pane předsedající, děkuji zástupci Rady za jeho odpověď na mou otázku o zabezpečení přijatelných norem pro důstojné pracovní a životní podmínky. Důstojná práce je cílem světového společenství OSN pod záštitou Mezinárodní organizace práce (ILO) stejně jako EU. V každém případě jsme v této oblasti přijali usnesení.
<P>
Jak Rada hodlá zavést tyto důstojné pracovní a životní podmínky pro občany, zejména pro děti?
<SPEAKER ID="415" NAME="Janez Lenarčič">
úřadující předseda Rady. - (SL) Mnohokrát vám děkuji za doplňující otázku.
<P>
Také v případě tohoto usnesení se musí vzít na vědomí skutečnost, že tato oblast patří do pravomoci členských států. Rada se může vyjádřit jen ve všeobecnosti. Samozřejmě že podporuje členské státy, aby dodržovaly všeobecná ustanovení obsažená ve zmiňovaném usnesení nebo v normách, které podporuje Mezinárodní organizace práce. Všechny členské státy EU jsou také členy Mezinárodní organizace práce.
<P>
Děkuji.
<SPEAKER ID="416" NAME="Emanuel Jardim Fernandes" AFFILIATION="PSE">
(PT) Souhlasíme s cíli alternativních zdrojů energie, ale je zřejmé, že potravinový problém a problém hladu, které narůstají, nechávají mnoho lidí na pochybách, zda jsou biopaliva tím správným krokem. Má otázka zní, zda můžete, zatímco se dohodneme na tom, že je zapotřebí pokročit v oblasti alternativních energií, veřejně prohlásit a ubezpečit naše občany, že touto cestou se nezvyšují ceny potravin a nenarůstá objem světového hladomoru.
<SPEAKER ID="417" NAME="Janez Lenarčič">
úřadující předseda Rady. - (SL) Děkuji za vaši doplňující otázku.
<P>
Otázka vyšších cen potravin je samozřejmě velkým problémem a z tohoto důvodu fórum na vysoké úrovni také uspořádalo diskusi na toto téma. Evropská rada je připravená udělat všechno, co je v jejích silách, aby účinně řešila problém vyšších cen potravin. Za tímto účelem však musíme v první řadě zjistit příčiny, proč ceny potravin stoupají, a těchto důvodů je pravděpodobně velmi mnoho.
<P>
Existuje mnoho různých faktorů, které způsobují zvyšování cen potravin, a proto k nim Rada přistupuje prostřednictvím různých orgánů. Nedávno o této otázce diskutovala v Radě pro zemědělství a rybolov, která přijala určitá usměrnění, která by měla přispět ke zpomalování růstu cen potravin.
<P>
Nedávno se v tomto zasedacím sále zmiňovala biopaliva jako jeden z těchto faktorů, o kterých se předpokládá, že přispívají ke zvyšování cen potravin. Možný vliv biopaliv je všeobecně známou skutečností, a proto se intenzivně pracuje na vývoji takzvaných kritérií udržitelnosti pro výrobu paliv. Mezi těmito kritérii udržitelnosti jsou samozřejmě i kritéria sociálního vlivu, která se musíme snažit zohlednit.
<P>
Tato činnost ještě není ukončená, ale intenzivně pokračuje. Chtěl bych však zdůraznit, že vliv biopaliv jako faktoru zvyšujícího ceny patří s velkou určitostí mezi méně významné faktory a že existuje množství jiných faktorů, které jsou významnější, přičemž Rada je ve velké míře zohledňuje.
<P>
Děkuji.
<SPEAKER ID="418" NAME="Předsedající">

<P>
Věc: Lidská práva na Kubě
<P>
V únoru 2008 podepsala kubánská vláda dva právní pakty z Všeobecné deklarace lidských práv v prostorách Organizace spojených národů v New Yorku. V těchto právně závazných paktech se Kuba zavazuje k tomu, že svým občanům umožní "svobodu projevu a sdružování a právo cestovat".
<P>
Vzhledem k tomuto pozitivnímu kroku ze strany Kuby a nedávné březnové konstruktivní návštěvě komisaře Louise Michela na Kubě, k jakým krokům přistupuje Rada, aby normalizovala vztahy s kubánskou vládou? Jaký nátlak vyvine Rada na Kubu, aby dodržovala své mezinárodní závazky?
<SPEAKER ID="419" NAME="Janez Lenarčič">
úřadující předseda Rady. - (SL) K otázce, kterou předložil pan Evans, bych chtěl uvést následující.
<P>
Evropská unie uvítala skutečnost, že Kuba podepsala Mezinárodní pakt OSN o občanských a politických právech a Mezinárodní pakt o hospodářských, sociálních a kulturních právech.
<P>
Ve svém prohlášení ze 4. března tohoto roku předsednictví zhodnotilo podepsání těchto dvou paktů Kubou jako pozitivní. Kuba se stala signatářem těchto právně závazných mezinárodních nástrojů a přijala tak samozřejmě závazky, které pro ni z těchto dokumentů vyplývají.
<P>
Předsednictví povzbudilo Kubu, aby pokračovala v takovýchto pozitivních krocích a aby dále zintenzivňovala spolupráci s mezinárodními strukturami v oblasti ochrany lidských práv. Evropská unie bude pečlivě sledovat uskutečňování těchto právně závazných závazků k lidským právům, které přijala Kuba.
<P>
Ve svých závěrech týkajících se Kuby, které byly přijaty v červnu 2007, Evropská rada vyzvala kubánskou vládu, aby realizovala politické a hospodářské reformy, které jsou nezbytné na zkvalitnění každodenního života kubánských občanů. Evropská unie uznává právo Kubánců na to, aby se sami rozhodli o své budoucnosti. Evropská unie je připravená poskytnout další konstruktivní podporu budoucímu rozvoji ve všech oblastech kubánské společnosti včetně opatření v rámci rozvojové spolupráce.
<P>
Evropská unie však nadále připomíná kubánským orgánům jejich zvláštní závazky k prosazování a dodržování lidských práv a svobod svých občanů.
<P>
V Evropské radě probíhají další diskuse o možnostech opětovného otevření všeobecného a otevřeného dialogu s Kubou v souladu se závěry, ke kterým se dospělo v červnu minulého roku. To, zda tento dialog bude skutečně zahájen, však závisí i na Kubě a na tom, zda je připravená přijmout návrh na politický dialog.
<P>
Předsednictví vyzývá Kubu, aby přistoupila k dalšímu významnému kroku a aby ratifikovala oba pakty Organizace spojených národů bez výhrad, které by oslabily jejich charakter a účinnost.
<P>
Děkuji.
<SPEAKER ID="420" NAME="Richard Howitt" AFFILIATION="PSE">
Děkuji úřadujícímu předsedovi Rady za další výzvu. Zaujímalo by mě, vzhledem k změnám v kubánské vládě, zda si on a Rada všimli nějaké změny a nárůstu zájmu Kubánců o vstup do otevřeného politického dialogu, který zmiňoval? Také by mě zaujímalo, zda se může vyjádřit k současným diskusím, které probíhají ve Spojených státech, a k diskusím, které se nepochybně vedou mezi Radou a Spojenými státy v rámci našich transatlantických vztahů. Všimli jste si nějaké změny politiky, která by mohla stimulovat další zkvalitnění situace v oblasti lidských práv na Kubě?
<SPEAKER ID="421" NAME="Janez Lenarčič">
úřadující předseda Rady. - (SL) Mnohokrát vám, pane Howitte, děkuji za doplňující otázku.
<P>
Nemohu říci, že bychom si všimli nějaké významné změny, navzdory tomu si uvědomujeme, že tu existuje potenciál změny a potenciál nové kapitoly ve vztazích mezi Evropskou unií a Kubou. Budeme o tom diskutovat i na jednom z nejbližších zasedání Rady pro všeobecné záležitosti a vnější vztahy.
<P>
Doufáme, že tento potenciál bude využitý a že se změny stanou skutečností. Navzdory tomu, a to opakuji, všechno v první řadě závisí na Kubě.
<P>
Děkuji.
<SPEAKER ID="422" NAME="Zita Pleštinská" AFFILIATION="PPE-DE">
(SK) Vítám propuštění čtyř vězňů svědomí, rovněž tak i podpis Kuby pod dvěma mezinárodními dohodami o lidských právech OSN z 28. února 2008. V kubánských věznicích však stále zůstává minimálně 58 lidí výhradně za uplatňování svých základních práv. Co může Rada udělat pro vězně svědomí z březnové pětasedmdesátky v smyslu těchto dvou úmluv o lidských právech OSN? Věřím, že Rada vyzve představitele Kuby k přezkoumání všech případů disidentů nezávislým a nestranným soudem a pokusí se o jejich propuštění.
<SPEAKER ID="423" NAME="David Martin" AFFILIATION="PSE">
Byl jsem mírně zklamán vaší odpovědí, protože se domnívám, že Kubánci prokazují skutečnou vůli pokročit dále a že změna ve vládě je změnou v důrazu, pokud jde o kubánský přístup k vnějšímu světu. Bylo by velkou škodou, kdyby EU nevyužila tuto příležitost a nechopila se šance otevřít seriózní dialog s Kubou. Nevyvíjejme další nátlak na Kubu, aby činila ústupky, začněme s EU, která s Kubánci spolupracuje.
<SPEAKER ID="424" NAME="Janez Lenarčič">
úřadující předseda Rady. - (SL) V první řadě bych se chtěl vyjádřit k otázce, kterou položila paní Pleštinská.
<P>
Je pravdou, že počet politických vězňů se snížil, a Evropskou unii to těší. Evropská unie však bude nadále požadovat od kubánských orgánů, aby propustily všechny politické vězně. V první řadě, protože Kuba je členem Rady pro lidská práva OSN a samozřejmě pro ni z této skutečnosti vyplývají jisté závazky. Není pochyb o tom, že otázky související s lidskými právy budou patřit k základním prvkům našeho dialogu s Kubou.
<P>
A zde bych chtěl přejít k poznámce pana Martina. Mohu ho ubezpečit, že předsednictví nebo Rada nepřijde o žádnou příležitost na obnovení dialogu, jakmile se takováto příležitost naskytne. Samozřejmě, do předmětu tohoto dialogu bude nutno bezpodmínečně zahrnout otázky týkající se situace v oblasti lidských práv a doufáme, že Kuba přijme takovýto návrh na otevření dialogu.
<P>
Děkuji.
<SPEAKER ID="425" NAME="Bernd Posselt" AFFILIATION="PPE-DE">
(DE) Vážený pane předsedající, vyvádí mě z míry způsob, jakým Rada může odejít bez mrknutí oka. Jsem poslancem tohoto Parlamentu už velmi dlouho. Doba vyhrazená pro otázky pro Radu obvykle začínala ve 21:00 a Rada s námi zůstala do půl jedenácté. Potom Rada požádala, aby se doba pro otázky přesunula na 18:00 nebo 19:00 a my jsme se podřídili jejímu přání. To byla naše první chyba. Od té doby doba vyhrazená pro otázky vždy začíná pozdě a zástupci Rady musí odejít úderem sedmé, přesní jako hodinky. Není to chybou slovinského předsednictví, jde o obecný problém, který musíme prodiskutovat s Radou. Na půl roku mohou zástupci Rady určitě pobýt v tomto krásném městě Štrasburku do čtvrtka a být nám k dispozici i během středečních večerů.
<SPEAKER ID="426" NAME="Předsedající">
Vaši poznámku si poznamenávám. Dnes jsme začali přesně v 18:00. Jednání tedy nezačalo později. V každém případě Rada požádala o slovo a může mluvit.
<SPEAKER ID="427" NAME="Janez Lenarčič">
úřadující předseda Rady. - (SL) Vážený pane předsedající, děkuji vám za slovo.
<P>
Chtěl bych panu Posseltovi říci, že Rada respektuje a souhlasí s rozhodnutími, která přijal Evropský parlament, samozřejmě po konzultaci s Radou. Přijalo se však rozhodnutí, že doba vyhrazená pro otázky bude trvat hodinu a dnes začala včas. Taktéž se rozhodlo, že tradičně bude doba vyhrazená pro otázky ve středu mezi 18:00 a 19:00. Rada se přizpůsobila, aby tyto podmínky splnila a respektuje je a bude je respektovat i v budoucnosti.
<P>
Děkuji.
<SPEAKER ID="428" NAME="Bernd Posselt" AFFILIATION="PPE-DE">
(DE) Vážený pane předsedající, dovolte mi informovat Radu, že doba vyhrazená pro otázky obvykle trvá hodinu a půl. Když si stěžujeme předsednictví, vždy dostaneme odpověď, že doba vyhrazená pro otázky, která trvá jen hodinu, je výjimkou. Výjimka se nyní uplatňuje pokaždé.
<SPEAKER ID="429" NAME="Předsedající">
Vážený pane Posselte, jde o záležitost, o níž musí rozhodnout Konference předsedů. Nejde o to, zda s tím souhlasím já nebo ne. Chtěl bych, abychom měli víc času, ale musíme dodržovat rozhodnutí Konference předsedů. V každém případě jsem si vaše kritické poznámky poznamenal a odevzdám je Konferenci předsedů.
<P>
Autoři otázek, které nebyly zodpovězeny pro nedostatek času, obdrží písemnou odpověď (viz příloha).
<P>
Tím končí doba vyhrazená pro otázky.
<P>
(Zasedání bylo přerušeno v 19:05 a znovu zahájeno v 21:00.)
