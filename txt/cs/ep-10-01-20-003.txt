<CHAPTER ID="003">
Představení programu španělského předsednictví (rozprava) 
<SPEAKER ID="007" NAME="Předseda">
Dalším bodem jednání je prohlášení Rady k představení programu španělského předsednictví.
<SPEAKER ID="008" NAME="José Luis Rodríguez Zapatero" LANGUAGE="ES">
Pane předsedo, pane Barroso, dámy a pánové, dovolte mi, abych adresoval několik počátečních slov zemi, která byla postižena tragédií a utrpením: Haiti.
<P>
Vím, že všichni sdílíme zájem, solidaritu a odhodlání poskytnout pomoc společně se všemi institucemi Evropské unie, od rotujícího předsednictví, přes Komisi, Radu až po Parlament, ve vztahu k zemi, která je postižena utrpením, vůči lidem, jejichž životy ničivě poznamenala smrt, zkáza a násilí, jež má své historické kořeny v chudobě a také ve společenských konfliktech minulosti.
<P>
Naše reakce na tragédii na Haiti je mimořádnou příležitostí ukázat, co dokážeme my jako Evropané v takové situaci vykonat. Prokážeme tím naši angažovanost vůči tomu, co se děje ve světě a v zemích, které jsou nejsilněji postiženy podobnými katastrofami.
<P>
Od prvního okamžiku, kdy jsme převzali rotující předsednictví a za součinnosti s Komisí a vysokým představitelem, se snažíme na tragédii na Haiti patřičným způsobem reagovat. Minulé pondělí se sešla Rada ministrů pro rozvojovou politiku a příští pondělí se sejde Rada pro evropské záležitosti s cílem naplánovat rychlou reakci v oblasti pomoci a humanitární spolupráce na všech frontách pro budoucnost Haiti. Jsem plně přesvědčen, že reakce mezinárodního společenství je energická a koordinovaná a že Evropská unie se tohoto úkolu zhostí se ctí. V rámci reakce na tragédii na Haiti by měli být jedinými protagonisty lidé, kteří tam trpí a já doufám a věřím, že uděláme vše, co bude v našich silách, abychom pomohli iniciovat proces úplné obnovy země. Vyžaduje to jak evropská společnost, tak především naše hluboké přesvědčení.
<P>
Pane předsedo, je pro mě ctí, že zde mohu vystoupit a vysvětlit vám hlavní priority španělského rotujícího předsednictví v průběhu příštích šesti měsíců. Je to pro mě více než jen ctí, je to pro mě velikou ctí, protože zde mluvím jménem země, která bude v příštích šesti měsících oslavovat 25. výročí vstupu do tehdejších Evropských společenství.
<P>
Hovořím jménem evropské a proevropské země, země, která, v minulých 25 letech prošla zásadní proměnou z hlediska pokroku a sociální péče, do značné míry díky tomu, že se stala součástí Evropské unie. Byl to sen o demokracii, otevírání se světu, pokroku, sociální péči, sociálním státu, svobodě. Tyto hodnoty jsme měli možnost sledovat v Evropě, tyto hodnoty nám přinesla Evropa a my zase na oplátku Evropě.
<P>
O dvacet pět let později pociťujeme loajalitu vůči Evropě a oddanost vůči Unii a neexistuje přesvědčivější způsob, jak projevit loajalitu a oddanost vůči Evropě než naplňováním odpovědnosti spočívající v přijímání závazků, zaujímání iniciativního postoje a předkládání návrhů. To je našim cílem v průběhu příštích šesti měsíců.
<P>
Bude to šest měsíců plných změn, protože rotující předsednictví přebíráme v době hospodářských změn reagujících na nejzávažnější hospodářskou krizi za posledních osmdesát let. Je to období politických změn, vzhledem k Lisabonské smlouvě, která mění způsob správy a řízení Evropské unie. Je to období změn z hlediska zahraničních vztahů, protože fenomén globalizace neustále nabývá na významu a jsou zde také nově se rozvíjející země. Je to také období změn z hlediska vztahu, který musí mít Evropa s evropskými občany, aby dokázala uskutečnit vše, co stanoví Lisabonská smlouva. Bude to tedy období změn zejména s ohledem na dvě okolnosti: za prvé, vážnou hospodářskou krizi, kterou prožíváme, a za druhé, Lisabonskou smlouvu a její nové institucionální vztahy.
<P>
Pokud jde o hospodářskou krizi, rád bych k ní uvedl několik poznámek. Jsme si vědomi skutečnosti, že se jedná o mnohem závažnější krizi, než jakékoli krize za posledních osmdesát let, a my si uvědomujeme, že ve srovnání s předchozími krizemi, nikdy nedošlo k tak hlubokému poklesu světové výroby a mezinárodního obchodu. Jsme si vědomi závažných dopadů, které krize způsobila ve světě a v Evropské unii. Počet nezaměstnaných se zvýšil o osm milionů a mnozí z nich jsou dokonce v mé zemi. Dopady krize se projevily i v oblasti veřejných financí a v důsledku toho ovlivnily i perspektivy finanční stability, což nás nutilo a stále nutí přijímat naléhavá opatření založená na vzájemné součinnosti. Krize nás také motivovala k tomu, abychom hledali způsoby, jak uskutečnit změny v evropské ekonomice a v její výrobní kapacitě a zlepšení konkurenceschopnosti Unie jako celku.
<P>
Musíme i nadále uplatňovat fiskální stimuly, dokud se hospodářské zotavení nestane skutečností. Musíme se zavázat, že budeme dodržovat Pakt stability a plnit orientační cíle Komise do roku 2013. Musíme také definovat hospodářskou strategii na období do roku 2020, již v současné době vypracovává Komise a která musí být z hlediska španělského rotujícího předsednictví v příštích šesti měsících klíčovou záležitostí.
<P>
Víme jaké jsou silné a slabé stránky Evropské unie. Víme, že od poloviny 90. let 20. století ztrácíme schopnost dosahovat hospodářského růstu, náš potenciál hospodářského růstu. Víme, že od poloviny 90. let 20. století se naše produktivita ve srovnání s významnými ekonomikami, jež nám konkurují, snižuje. Víme také, že čelíme problémům v některých konkrétních oblastech, které budou určující pro budoucnost našeho růstu, konkurenceschopnosti a inovací v globalizovaném světě.
<P>
Máme ovšem také své silné stránky a neměli bychom na ně zapomínat. Naše silné stránky jsou jasné: HDP Unie představuje téměř třetinu světového HDP. Jsme bezesporu vůdčí vývozní mocností a po Spojených státech druhým nejdůležitějším subjektem v oblasti výzkumu, vývoje a inovací. Náš podíl na světové rozvojové pomoci představuje téměř 60 %, což je velice silná stránka Evropské unie.
<P>
V čem vidí Španělsko zásadní priority pro obnovení hospodářské síly Evropy, pro vytvoření udržitelné ekonomiky z hlediska konkurenceschopnosti, z hlediska ochrany životního prostředí a ze sociálního hlediska? Uvedu čtyři hlavní témata, která mám v úmyslu prosazovat a která by měla být začleněna do strategie Evropa 2020. Souhrnně bych to vyjádřil tak, že Evropská unie musí v oblasti ekonomiky spoléhat sama na sebe. Musí docílit pokroku v procesu prosazování hospodářské unie a spolupráce, počínaje od smyslu pro odpovědnost na straně členských států, ale také zajištění, aby instituce Společenství, a zejména Komise, získaly nové řídící pravomoci umožňující dosahování stanovených cílů.
<P>
Dámy a pánové, v uplynulých deseti letech se naše energetická závislost zvýšila o devět procentních bodů a to je jedna z hlavních oblastí, v nichž musíme přijmout příslušná opatření a provést změny. Energetická závislost se v Evropské unii jako celku zvýšila ze 44 % na 53 %. Těchto devět procentních bodů představuje přesně 64 milionů EUR, které posíláme jiným zemím jménem Evropské unie. Víte, co tato částka představuje? Představuje prakticky ekvivalent sumy, již vynakládají všechny země Evropské unie na veřejné investice do výzkumu, vývoje a inovací. Musíme změnit rozsah naší energetické závislosti a omezit jej, protože bez tohoto kroku se bude naše hospodářská nestabilita dále prohlubovat.
<P>
Co potřebujeme udělat? Jistého pokroku jsme dosáhli v oblasti energetiky, ale nikoli skutečného pokroku, o který nám jde. Musíme neustále pracovat na utváření společného trhu s energií, který posílí EU jako celek a ekonomiku EU. Existují dva klíčové prvky, které potřebujeme k dosažení tohoto cíle: propojení energetických sítí, vzhledem k tomu, že očekávané ukazatele stanovené v roce 2002 nebyly splněny a společný regulační rámec ke konsolidaci společného trhu s energií.
<P>
Pokud dosáhneme propojení energetických sítí na jihu, východě a severu Evropy, pokud si je vytkneme jako prvořadou prioritu a přiznáme Komisi příslušné pravomoci, zjistíme, že se naše energetická závislost sníží a podpoříme rozvoj obnovitelných zdrojů energie, které svou povahou vyžadují všestrannost v oblasti distribuce energie.
<P>
Dámy a pánové, Evropa se nestane předním hráčem z hlediska hospodářské konkurenceschopnosti dokud nepřijme konkrétní opatření k vyřešení všech rozhodujících aspektů propojení energetických sítí a problému společného trhu.
<P>
Druhý hlavní cíl: co je v moderní společnosti zdrojem největšího růstu a inovací? Investice do informační společnosti a do nových technologií, které změnily téměř všechno na světě. Čtyřicet procent zvýšení produktivity v evropské ekonomice vyplývá z využití informačních a komunikačních technologií, ICT. Jako Evropané v této oblasti zaujímáme vůdčí postavení, protože máme společnosti, které patří ve svém oboru ke špičce, ale nemáme digitální vnitřní trh. Chceme přijmout opatření k vytvoření digitálního trhu. Co je pro to třeba udělat? Je třeba odstranit překážky, zaměřit se na sítě nové generace a usnadnit elektronické obchodování (e-commerce), které zaznamenává růst každý den v každé zemi, ale nedosahuje zatím žádného pokroku, pokud jde možnost obchodování mezi několika zeměmi.
<P>
Pokud docílíme pokroku na digitálním trhu, usnadníme tvorbu obsahu a posílíme duševní vlastnictví. Zajistíme také, aby díky inovacím, které informační a komunikační technologie přinášejí do všech oblastí hospodářství, byly ve velmi krátké době zaznamenány výsledky v oblasti zvýšení produktivity. Rád bych zdůraznil, že se jedná o odvětví, které má v současné době největší potenciál pro inovace, pro zvýšení produktivity a vytvoření stabilní zaměstnanosti.
<P>
Třetí oblastí je ekonomika či udržitelný průmysl. Uvedu pouze jeden příklad toho, co považujeme za prioritu v souvislosti s bojem proti změnám klimatu. Chceme zahájit a podporovat, společně s Komisí, plán vývoje elektrických vozidel. Odvětví výroby vozidel projde radikální transformací, která již začala. Pokud si jako Evropané vytkneme v tomto průmyslovém odvětví společný závazek prosazování společné, sdílené vize a společné strategie týkající se elektrických vozidel, pomůžeme snížit energetickou závislosti. Přispějeme také k boji proti změnám klimatu a k technologickým inovacím, které se nepochybně díky vývoji elektrických vozidel otevřou a budou také přímo souviset s odvětvím informačních a komunikačních technologií.
<P>
Čtvrtým ústředním prvkem této udržitelné ekonomiky a hospodářské obnovy, již Evropská unie potřebuje, je vzdělání, zejména vysokoškolské vzdělání, které představuje platformu pro výzkum.
<P>
V posledních deseti letech Evropa nedosáhla pokroku, pokud jde o počet elitních univerzit v žebříčku 100 nejlepších univerzit. Musíme dokončit boloňský proces. Musíme podporovat rozšíření evropských univerzit a evropského výzkumu, vytvářet pro ně podmínky a předpoklady, protože bezesporu představují podnět pro budoucnost. V současnosti již nesoutěžíme jako jedna země s druhou, ale jako Evropané, jako Evropa, protože dalšími hráči jsou země rozměru Číny, Indie a Spojených států a nově se rozvíjejících zemí.
<P>
Pokud se nám nepodaří maximálně využít synergických efektů, jež představuje 500 milionů občanů v ekonomice, což znamená desetitisíce podniků s ohromnou kapacitou a miliony pracovníků, jimž je třeba poskytovat stále lepší odbornou přípravu, nemáme reálnou šanci stát se budoucími vůdčími hráči z hlediska hospodářské prosperity prostřednictvím inovací a technologie v tomto scénáři globalizace. Budeme diváky, nikoli vůdčími hráči. Cestu vpřed představuje Unie: více společné hospodářské politiky, více integrace, více společné vize, více Evropy. Nikoli vytváření dalších překážek, ale jejich odstraňování, nikoli rozdělování, ale spojování, sdílení společné vize Unie, která podporuje konkurenceschopnost, integraci a inovace.
<P>
Máme důvěru v Komisi, pokud jde o strategii Evropa 2020, jejíž součástí musí být také diskuze o budoucnosti společné zemědělské politiky, která představuje zásadní politiku z hlediska ochrany životního prostředí, bezpečnosti potravin a příjmů mnohých evropských občanů. Jsme přesvědčeni, že rozprava, která se uskuteční v Evropské radě a v Komisi a samozřejmě dialog s Evropským parlamentem, musí přispět k formulaci takové strategie Evropa 2020, která zajistí seriózní správu a řízení věcí Unie a která si vytkne náročné cíle a zaměří se na oblasti, jež jsem zde právě zmínil.
<P>
Ekonomické změny a politické změny a změny v systému řídících orgánů Unie. Lisabonská smlouva zavádí nové instituce: stálého předsedu Rady a vysokého představitele pro zahraniční věci. Posiluje také Parlament, který je jádrem evropské demokracie a posiluje také Komisi.
<P>
Mohu se před tímto parlamentem, který zastupuje všechny evropské občany, zavázat, že španělské rotující předsednictví bude vůči novým institucím loajální a bude s nimi spolupracovat. Chceme, aby tyto instituce měly význam, zakotvený ve smlouvě: a to potřebu, aby Evropská unie fungovala tak, aby stálý předseda Rady mohl zastupovat Evropskou unii a vykonávat všechny své funkce, společně s vysokým představitelem.
<P>
Jsme si vědomi, že toto šestiměsíční období bude prvním důkazem, jak nová institucionální struktura funguje a budeme také podporovat posílenou Komisi a Parlament, který se stává stále více politickým centrem Evropské unie. Takto budeme k naší předsednické funkci přistupovat a doufám, že naše působení bude na konci tohoto období hodnoceno kladně, protože jsme pevně odhodláni tyto zásady naplňovat v praxi. Evropskou unii spravují a řídí různé síly a ty musejí mít určité pojítko, které představuje loajalita ve vzájemné součinnosti. To je způsob, jakým bychom měli v budoucnu pracovat.
<P>
Pane předsedo, dámy a pánové, jsme také svědky změn v oblasti vnějších vztahů. nejenom vzhledem k existenci vysokého představitele a zahájení činnosti Evropské služby pro vnější činnost. K určitým změnám dojde také proto, že v tomto kontextu globalizace a změn máme rozhodující agendu na období šesti měsíců. Řeknu vám, jaké jsou naše cíle v oblasti vnějších vztahů pro všechny summity, které uskutečníme.
<P>
Za prvé, společná bezpečnostní politika, za druhé, energie, za třetí podpora a rozšíření procesu otevírání obchodu a přenosu technologií a za čtvrté rozvojová pomoc, tedy oblast, v níž Evropská unie zaujímá postavení vůdčího subjektu prosazujícího etické principy.
<P>
V průběhu příštích šesti měsíců povedeme dialog o těchto cílech se Severní a Jižní Amerikou, ve Středomoří, v Africe a v Asii a s jinými evropskými zeměmi, které nejsou součástí Unie. Povedeme dialog
<P>
se široce zastoupenými kontinenty a oblastmi světa prostřednictvím velkého počtu mezinárodních summitů, na nichž budeme pochopitelně působit za plné součinnosti s předsedou Rady a s Komisí - protože v průběhu příštích šesti měsíců uzavřeme důležité dohody - a také s Parlamentem.
<P>
Hospodářské změny, politické změny a změny vize, změny v naší koncepci vnějších vztahů, v důsledku nových hráčů a globalizace. Vedle ekonomiky, jak jsem uvedl před několika minutami, se Evropa musí spoléhat na sebe sama také v oblasti vnější politiky. Je třeba zdůraznit, že Evropa musí spoléhat sama na sebe, že vnější politika musí vzít v úvahu evropské zájmy a otázku jak je hájit. Utváření vztahů sousedství musí být prioritou. Podle mého názoru si musíme vytknout ambicióznější cíle a usilovat o větší intenzitu vztahů, protože to je nesporně oblast, kde bude řešen významný podíl evropských zájmů.
<P>
Změny, které prožíváme a které chceme prosadit prostřednictvím reformy a obnovy, mají také svůj dopad na evropské občany. Lisabonská smlouva, v souladu s vůlí Evropanů, chce, aby občané pociťovali větší blízkost k evropským institucím. Chce po nich, aby Unii vnímali jako 'svou Unii' a Evropu jako vládu, která je jim blíže. Abychom toho dosáhli, existují nové nástroje, které v průběhu příštích šesti měsíců zavedeme a budeme prosazovat.
<P>
První z nich je legislativní iniciativa občanů, která je pro Parlament tak důležitá. Druhá spočívá v tom, že chceme v tomto období, ve spolupráci s Komisí, učinit prioritou dosažení pokroku ve věci nejdůležitějšího občanského práva, na něž se Evropská unie může zaměřit, to jest na rovnost mezi muži a ženami. Nejvyspělejší, dokonalé společnosti, v nichž lze nejlépe realizovat lidská práva a prosperitu jsou ty, jež dosahují větší míry rovnosti mezi muži a ženami, Jsou to společnosti, které jsou maximálně aktivní a angažované v boji proti tomu, co představuje genderové násilí a špatné zacházení se ženami, které je ve vyspělé společnosti, jakou je Evropská unie, nevhodné a nepřijatelné. Navrhujeme proto zavedení nových systémů soudní ochrany prostřednictvím evropského ochranného příkazu a maximálního rozšíření ochrany proti zavrženíhodné praxi genderového násilí, jímž trpí značná část evropských společností.
<P>
Je třeba, aby evropští občané také věděli, na základě našich debat, návrhů a iniciativ, že sociální soudržnost a sociální začlenění reagující na chudobu v Evropě jsou nezadatelnými aspekty Unie, a že společně s demokracií, jsou nejdůležitějšími prvky evropské identity sociální péče a sociální soudržnost. Strategie Evropa 2020 pro ekonomiku proto bude muset být, jak už jsem uvedl dříve, z ekonomického, sociálního a ekologického hlediska udržitelná.
<P>
Abychom dosáhli této sociální udržitelnosti. navrhuji, abychom v Evropě uzavřeli zásadní nový sociální pakt mezi podniky a pracovníky, zásadní sociální pakt pro rozvoj strategie Evropa 2020. Sociální dialog a sociální dohoda Evropu posilovaly v rané době vzniku EU, v období, kdy byla oslabena a mohou ji posílit i nyní, v období obnovy a změn po závažné hospodářské krizi; sociální dohoda - konkrétně sociální pakt - by mohly být hlavní hnací silou uskutečňování cílů, jež si stanovíme pro účinnou správu a řízení.
<P>
Pane předsedo - blížím se k závěru mého projevu - dámy a pánové, rád bych ještě jednou vyjádřil poděkování Španělska všem zemím Evropské unie, zejména těm, které podpořily naši integraci a přispěly k našemu rozvoji. Rád bych znovu zopakoval naši oddanost vůči Evropě a Evropské unii, odhodlání prosazovat určitý způsob života, ale také určitý způsob myšlení a cítění. Jedná se o myšlení, které upřednostňuje demokracii, rovnost, lidská práva, mír a vědomí, že život ve společném celku, ve svazku našich národů spojujícím naše aspirace a náš dosavadní dějinný vývoj, nám umožňuje žít v míru sami se sebou, a dnes i zítra, nám může umožnit žít ve velkém prostoru prosperity, sociálního státu a sdílených ideálů.
<SPEAKER ID="009" NAME="José Manuel Barroso" LANGUAGE="ES">
Pane předsedo španělské vlády, v průběhu příštích šesti měsíců Španělsko převezme rotující předsednictví Rady. Je to země s významnou evropskou tradicí a velkou oddaností evropským hodnotám, jak, pokud jde o její vládu, tak v případě všech jejích politických sil, veřejného mínění i předsedy José-Luis Rodrigueze-Zapatera, jehož zásluhy o evropskou věc jsou nezpochybnitelné.
<P>
Institucionální mechanismy evropské integrace se rozběhnou naplno, jakmile hlasování Parlamentu o důvěře týkající se nové Komise vytvoří pro tyto dvě instituce silný, stabilní mandát, aby mohly začít prosazovat ambiciózní politický program. Doufám, že se hlasování uskuteční velmi brzo.
<P>
V této nesmírně tragické době pro Haiti bych především rád opětovně potvrdil naši plnou solidaritu a zájem pomoci lidem této země a všem obětem zemětřesení. Ničivé zemětřesení je v popředí našeho zájmu od 12. ledna a okamžitě jsme zahájili kroky směřující k poskytnutí veškeré pomoci, již poskytnout můžeme. Komise je nyní v situaci, kdy může uvolnit 130 milionů EUR a celková iniciativa Evropské unie, pokud jde o okamžitou pomoc, včetně pomoci členských států, činí více než 222 milionů EUR, nepočítaje v to pomoc civilní ochrany. Komise by mohla uvolnit dalších 200 milionů EUR dlouhodobé pomoci. Mohu vás ujistit, že Komise a Evropská unie demonstrují hodnoty a zásady solidarity prostřednictvím akce.
<P>
Haiti je země z karibské oblasti. Rád bych proto zdůraznil skutečnost, že pro španělské předsednictví Rady v příštích šesti měsících je připraven velice ambiciózní program vnějších vztahů. Zejména bych rád poznamenal, že Latinská Amerika a Karibik jsou pro španělské předsednictví prioritou. Jsem si jistý, že můžeme počítat s tím, že Španělsko má speciální předpoklady pro zajištění toho, aby summit, který se má konat se zeměmi Latinské Ameriky a Karibiku v květnu v Madridu, byl pro Latinskou Ameriku i pro Evropu úspěšný.
<P>
předseda Komise. - Zaměřme se nyní na politické priority v nadcházejících týdnech a měsících.
<P>
Veškerý vývoj událostí poukazuje na nutnost rozhodné a jednotné evropské akce. Nezdařený útok na letadlo v Detroitu nám připomněl, že musíme jednat společně, chceme-li se vypořádat s bezpečnostními hrozbami. Kodaň byla zase signálem, že světové společenství nemá automaticky stejné ambice jako Evropa: obdobně, jako při jednáních skupiny G20, musíme i nadále usměrňovat pozitivní a perspektivně zaměřený proces mezinárodních jednání. Pouze prostřednictvím sjednocené Evropy můžeme působit na proces globalizace.
<P>
Musíme ovšem zhodnotit také situaci naší ekonomiky. Všichni víme, že evropská ekonomika se ocitá v citlivém bodě z hlediska jejího dalšího vývoje. Díky rozhodné akci se podařilo zabránit nejhoršímu. Ale i nadále čelíme riziku dalšího nárůstu nezaměstnanosti a musíme se rovněž rozhodnout, kdy přesuneme důraz směrem k obnově našich veřejných financí.
<P>
Zároveň se musíme z krize poučit. Plně jsme si uvědomili, že globalizace je realitou a že ji musíme využít k našemu prospěchu. Prokázali jsme, že naše systémy sociální ochrany dokázaly reagovat na výjimečné okolnosti, kromě jiného prostřednictvím tvorby nových bezpečnostních sítí. Zjistili jsme ovšem také, že izolované akce jednotlivých členských států mají svá zjevná omezení a byli jsme svědky toho, že koordinovaná akce Evropské unie přinesla výsledky nejenom pro Evropu, ale vyvolala také bezpříkladnou reakci s celosvětovou působností ze strany skupiny G20.
<P>
Právě nyní musíme utvářet optimální budoucnost pro Evropu, její ekonomiku a společnost. Náročné problémy, jež jsme museli řešit před krizí, i nadále přetrvávají, faktem je, že jsou ještě závažnější: jak se vyrovnat s důsledky stárnutí, demografickými problémy, jak si udržet konkurenceschopnost v globalizovaném světě, jak zajistit přechod k udržitelnější ekonomice, abychom uvedli jenom některé z nich.
<P>
Jsem ale pevně přesvědčený o zdravém potenciálu Evropy. Věřím, že ekonomika, která dokáže obnovit své silné stránky, má také reálnou šanci přesměrovat svou energii. Společnost, která prokázala svou sílu tváří v tvář hospodářské krizi, je také společností, která je schopna položit spolehlivé základy pro pozitivní budoucí vývoj. A evropský hospodářský systém, jehož odolnost vyplývá z jednotného trhu, pravidel hospodářské soutěže a eura, bude tyto pozitivní aspekty potřebovat jako hybné momenty ozdravení ekonomiky.
<P>
Příštích šest měsíců chápu jako odrazový můstek pro vytyčení ambiciózních cílů, cílů, které jsem představil ve svých hlavních politických směrech a o nichž jsme diskutovali loni na podzim zde v Evropském parlamentu.
<P>
To bude obsahem strategie Evropa 2020. Potřebujeme provést zásadní restrukturalizaci naší ekonomiky, aby byla schopna vyrovnat se s budoucími náročnými problémy. Dohodnout se na programu transformace s Evropským parlamentem, s členskými státy, se sociálními partnery a s celou společností. Nabídnout jasný směr ke konkurenceschopné, inovační, udržitelné, tržní ekonomice podporující sociální začlenění, schopné zajistit prosperitu na globálním trhu.
<P>
Strategie Evropa 2020 musí nabídnout střednědobou vizi i krátkodobá opatření. Čím více budeme schopni utvářet naše okamžitá opatření tak, abychom jejich prostřednictvím směřovali k našim dlouhodobým cílům, tím lepší předpoklady si zajistíme pro budoucí růst a zaměstnanost, naši prioritu číslo jedna.
<P>
Obnovená Lisabonská strategie nám pomohla pochopit, jak má strukturální reforma přímý dopad na růst a zaměstnanost. Ale buďme ve vztahu k ní otevření: krize zničila mnohé z jejích přínosů a projevily také určité její nedostatky. Je pravda, že stále zaostáváme za našimi konkurenty, pokud jde o naše výzkumné úsilí, naše investice do vzdělání, náš podíl na špičkových technologiích.
<P>
Musíme nyní uplatnit naši strategii Evropa 2020, abychom vytvořili nové zdroje růstu, abychom uvolnili potenciál vnitřního trhu a nastartovali růst naší ekonomiky. Znamená to využívat znalosti a kreativitu k vytváření reálné hodnoty v našich ekonomikách, uvolnit zdroje inovací a podpořit jejich rozšiřování na trhu, například od informačních a komunikačních technologií (ICT) k novým energetickým, čistým technologiím. Znamená to zajistit pro pracovníky do budoucna osvojení těch správných dovedností a trh práce s patřičnými předpoklady pro využití příležitostí k vytváření pracovních míst; a zaměřit příslušná opatření na závažné problémy, jako například nezaměstnanost mladých lidí.
<P>
Je evidentní, že ze sociálního hlediska a z hlediska nezaměstnanosti se nyní ocitáme v kritické situaci. To vyžaduje, aby Evropská unie věnovala této problematice maximální pozornost. Musíme společně určit opatření na úrovni Evropské unie, která by doplnila opatření na úrovni jednotlivých členských států s pozitivním sociálním dopadem.
<P>
Znamená to také ekonomiku utvářenou pro budoucnost - udržitelnou ekonomiku a ekonomiku s účinnými zdroji - která bude také produktivní a inovační. Rozsáhlá průmyslová aktiva Evropy musejí být přeorientována tak, aby byla využita výhoda vyplývající z včasného jednání. Evropa však musí být schopna udržet si solidní, moderní a konkurenceschopnou průmyslovou základnu. Krize znamená, že více než kdy jindy musíme využít každé euro z našich investic co nejefektivněji. A musíme samozřejmě dokončit naši reformu finančních trhů, abychom obnovili jejich skutečnou funkci, to jest, aby ekonomice sloužily, ne ji poškozovaly.
<P>
Součástí této strategie je rovněž náš příznivý přístup k malým a středním podnikům. Malé a střední podniky představují odvětví, které může v Evropské unii vytvořit více pracovních míst a my těmto podnikům a jejich pracovníkům nejlépe pomůžeme tím, že omezíme administrativní zátěž a budeme prosazovat lepší a prozíravé právní předpisy.
<P>
V našich navzájem propojených ekonomikách jsme všichni společně zainteresováni na aktuálním dění - na úrovni členských států i na úrovni Evropské unie, ve vztazích mezi jednotlivými členskými státy. Současná krize nám ukazuje nejenom důsledky globální vzájemné závislosti, ale také záporné dopady, jež může mít konkrétní situace v jedné zemi na celou eurozónu.
<P>
Strategie Evropa 2020 tak musí nabídnout důraznější koordinační mechanismy, společnou vizi a efektivní vedoucí roli EU. Chtěl bych poděkovat předsedovi vlády Zapaterovi za jeho jednoznačné přitakání tomuto evropskému přístupu při projednávání hospodářských politik, jeho oddanost věcem Společenství a odhodlání prosazovat roli Evropské komise v této vizi a při provádění této vize. Pouze s evropským přístupem, evropskou vizí a evropskými nástroji můžeme našim evropským občanům zajistit potřebné výsledky.
<P>
To bude jeden z charakteristických rysů strategie Evropa 2020: posílená koordinace hospodářských politik, v jejímž rámci bude Komise plně využívat nové možnosti, které jí dává Smlouva, včetně těch, které se týkají eurozóny.
<P>
To je vize, kterou bych s vámi rád v následujících týdnech prodiskutoval, protože jedno z poučení, jež jsem získal z provádění Lisabonské strategie je to, že evropská hospodářská strategie vyžaduje plnou angažovanost evropské politické obce a sociálních partnerů. Řekněme si to otevřeně: v minulosti se někteří politici členských států bránili silnějším mechanismům správy a řízení v rámci Lisabonské strategie. Doufám, že v souvislosti s poučeními ohledně vzájemné závislosti nejenom na globální, ale i na evropské úrovni - se všemi poučeními, jež pro nás vyplynula z krize - nyní všechny vlády zemí EU uznají potřebu plného ztotožnění se strategií Evropa 2020 a skutečně koordinovaných a soudržných opatření v oblasti hospodářské politiky, jež předpokládá článek 120 a 121 Lisabonské smlouvy.
<P>
A konečně bych rád dodal, že já vnímám strategii Evropa 2020 také jako způsob, jak našim občanům dodat důvěru a naději. Nesmíme zakrývat fakt, že Evropa, obdobně jako většina vyspělého světa, bude procházet dlouhým obdobím pomalého růstu, pokud zůstaneme pasivní. Fáze 'zhoršování, než se začnou věci zlepšovat' je pravděpodobně už za námi, ale zlepšování bude pomalé. Budeme muset řešit reálný problém ekonomiky, totiž skutečnost, že může dojít k poklesu potenciálního růstu Evropy, pokud nebudeme nyní jednat konzistentním a efektivním způsobem. Naši občané, ať už se jedná o domácnosti nebo podnikatele, by měli pociťovat, že Evropská unie je jedním z řešení jejich problémů a úzkostí. Strategie Evropa 2020 pro mě představuje především také reakci na tento problém. Její funkcí je propojit evropský projekt s konkrétními potřebami našich občanů.
<P>
Z tohoto důvodu vítám iniciativu uspořádat neformální zasedání Evropské rady dne 11. února s cílem uskutečnit první diskuzi na úrovni hlav států a předsedů vlád. Myslím si také, že je věcí zásadního významu najít příležitosti k prodiskutování těchto otázek s touto sněmovnou - s Parlamentem - předtím než Komise představí svůj nástin strategie Evropa 2020 i následně po této prezentaci. Komise předloží svůj nástin konceptu Evropa 2020. To je také důvod, proč jsem tuto otázku projednal s Radou a s předsedou Evropské rady. Myslím si, že bychom měli uplatňovat přístup minimálně ve třech krocích: neformální zasedání Evropské rady na úrovni hlav států nebo předsedů vlád s cílem projednat tuto otázku, jarní zasedání Evropské rady, na němž budou předloženy první významné návrhy a červnové zasedání Evropské rady, v jehož průběhu budou schváleny hlavní směry, tak, že budeme mít čas tuto otázku široce projednat s velmi aktivním zapojením Evropského parlamentu.
<P>
Dnes jsem se zaměřil na hospodářskou politiku, protože ji z hlediska naléhavosti vnímám jako prioritu číslo jedna. To ovšem samozřejmě není jediná naše agenda. V nadcházejících týdnech a měsících se budeme muset vyrovnat s četnými náročnými úkoly. Dovolte mi, abych uvedl jeden příklad za všechny: kroky navazující na kodaňskou konferenci o změně klimatu. Přestože potřebujeme určitý čas, abychom mohli společně uvažovat o správné strategické orientaci pro budoucnost tohoto mezinárodního procesu, neměli bychom slevovat ze svých nároků ohledně závazků, které již Evropská unie přijala.
<P>
Měli bychom rovněž zvýšit intenzitu našeho úsilí, a to prostřednictvím našich vnitřních politik podporujících zlepšení a modernizaci průmyslové základny naší ekonomiky, inovace a vývoj nových čistých technologií, agendu energetické účinnosti a energetické bezpečnosti, také tím, že tuto záležitost učiníme nejvyšší prioritou transformační agendy pro Evropu.
<P>
To je také nejlepší způsob, jak prosazovat zájmy Evropské unie na globální scéně: akceschopná Evropská unie, s jasnou vizí do budoucnosti a s odhodláním tuto vizi naplňovat. Čím větší jednoty a efektivnosti dosáhneme na domácí scéně, tím lepší máme předpoklady pro prosazení našich principů v mezinárodním měřítku.
<P>
Velice se těším na spolupráci s tímto parlamentem s cílem pomoci španělskému předsednictví Rady dosáhnout v jeho působení úspěchu a zajistit, aby příštích šest měsíců vytvořilo podmínky k realizaci našich společných ambicí pro Evropu, Evropskou unii, která bude blíže našim občanům a která se zaměří na dosažení nezpochybnitelných výsledků pro naši Evropu.
<P>
(Potlesk)
<SPEAKER ID="011" NAME="Předseda">
Děkuji vám, pane Barroso. Předtím než vyzvu vedoucí parlamentních politických skupin, aby zde vystoupili, rád bych ještě jednou zdůraznil význam vize, již zde představil pan Rodríguez Zapatero. Je to vize vývoje Evropské unie založená na metodě Společenství. Dále bych vám chtěl poděkovat, pane Zapatero, za to, že zdůrazňujete roli Evropského parlamentu, roli, která významně nabyla na významu po vstupu Lisabonské smlouvy v platnost a právě spolupráce mezi Evropskou radou, Radou ministrů a Evropským parlamentem bude základem pro budoucí interinstitucionální strukturu a rovnováhu v Evropské unii.
<P>
Dnes vymezujeme naši roli na mnoho let dopředu. Ne vše najdeme ve smlouvách. To, co se stane v průběhu španělského předsednictví je proto velice důležité, protože budou ustaveny politické mechanismy, které určí způsob, jímž pracujeme, a také efektivnost Evropské unie. Španělské předsednictví má tedy v tomto ohledu mimořádný význam a jsem vděčný za představení vize, která je do značné míry shodná s vizí Evropského parlamentu.
<P>
Chtěl bych poděkovat panu Barrosovi za to, že představil hledisko Evropské komise. Komise zatím působí ve stejném složení jako doposud, ale chtěl bych zde velmi důrazně podotknout: máme zde Evropskou komisi, není to doposud nová Komise, ale práce v tomto směru stále pokračuje. Rád bych panu Barrosovi poděkoval zejména za to, že představil strategii Evropa 2020 a způsob, jímž bude koordinována. To je věc zásadního významu: jak budeme koordinovat strategii Evropa 2020 v budoucnosti - bude muset být také založena na metodě Společenství. Mockrát vám děkuji.
<P>
Teď bych rád požádal vedoucí politických skupin o jejich připomínky a poznámky.
<SPEAKER ID="012" NAME="Joseph Daul" LANGUAGE="FR">
Pane předsedo, dámy a pánové, ekonomika, sociální oblast, klima a energie jsou hlavními prioritami španělského předsednictví a oprávněně se na ně zaměří pozornost celé Evropy. To je také důvod, proč první rozhodnutí pana Van Rompuye, a to svolat zasedání Evropské rady věnované ekonomice a změnám klimatu a nyní také, samozřejmě, strategii týkající se Haiti, - o této záležitosti jste hovořil a jsem přesvědčen, že Evropa v souvislosti s ní musí projevit svou solidaritu a nabídnout rovněž své know-how a vy musíte zasáhnout a prosadit, aby Rada posílila svou přítomnost na Haiti - je podle mého názoru pozitivní postoj.
<P>
Proto také diskuze, kterou jste vy, pane Rodríguezi Zapatero, vyvolal ohledně případné evropské hospodářské vlády, je také vítaná, přesto, či právě proto, že se názory na tuto věc v současné době liší. To je normální; dámy a pánové, neměli bychom se bát hovořit na evropské úrovni o politice s velkým P, a musíme být k sobě poctiví.
<P>
Neměli bychom se bát diskuzí na zásadní témata a chtěl bych vám poděkovat, pane úřadující předsedo Rady, za váš příspěvek, protože hospodářská a sociální politika je diskuzí na zásadní téma, téma, které je pro naše občany nanejvýš důležité, téma, které vyžaduje, abychom na ně reagovali v krátkodobém, střednědobém i dlouhodobém horizontu. Jak uvedl pan Barroso, toto je pravá chvíle k tomu, abychom si položili otázku ohledně hospodářských cílů zemí Unie. Jedná se ve skutečnosti o otázku přežití Evropy a jejího sociálního modelu.
<P>
Pane Rodríguezi Zapatero, vy víte, jaké hospodářské problémy existují. Jedná se o rekordní nezaměstnanost ve výši téměř 20 % a deficit veřejných financí ve výši téměř 11 % ve Španělsku. Je třeba říci, že vaše země čelí problémům. Vítám proto skutečnost, že váš záměr obnovit růst a vytvořit zaměstnanost se stal úhelným kamenem vašeho předsednictví. Abych však byl upřímný, pane Zapatero, - řekl jsem, že je třeba věci pojmenovávat pravým jménem - nejsem si jistý, že řešení, která vy a vaše politická rodina, k níž patříte, navrhujete k ukončení krize a k realizaci vize sociální Evropy, jsou těmi nejvhodnějšími řešeními.
<P>
Podle názoru skupiny Evropské lidové strany (Křesťanských demokratů), ukončení krize a vytvoření pracovních míst nelze dosáhnout větším objemem veřejných výdajů, ale hospodářským, fiskálním a ekologickým režimem, který bude příznivý pro podniky, zejména pro segment malých a středních podniků. Mám na mysli speciálně malé a střední podniky, pokud jde o zaměstnanost v našich zemích a v našich regionech. Sociální soudržnost, kterou zásadně prověřila krize a skandály související s odměnami a požitky poskytovanými některým manažerům zřejmě za jejich neschopnost, nemůže být postavena na řemeslné výrobě, ale na trvalém růstu, z něhož má užitek maximální počet lidí.
<P>
Na závěr bych chtěl oslovit Radu, ať již její rotující předsednictví nebo stále předsednictví, abych vám oficiálně sdělil. že s Lisabonskou smlouvou se časy změnily. Rada a Parlament musejí nyní působit v úzké součinnosti a jako rovné subjekty. Tento nový vztah pochopitelně vyžaduje právní normy - a v této věci skálopevně věřím naším právním odborníkům, že budou uplatňovat novou smlouvu - to ale vyžaduje také vzájemnou politickou důvěru a symbolická gesta. V této souvislosti bych chtěl zopakovat mé přání ve vztahu k předsednictví Rady, aby se pravidelně podílelo na vzájemné interakci spontánních otázek a odpovědí s poslanci Evropského parlamentu, obdobně, jak to činil několik měsíců předseda Komise, pan Barroso, a jak jste to činil i vy, pan Rodríguezi Zapatero, dnes dopoledne. Máte šest měsíců na to, abyste tuto zásadu zavedl.
<P>
Přeji proto v příštích šesti měsících vše nejlepší úřadujícímu předsedovi Rady a doufám, že společně se nám může podařit za toto období posunout Evropu vpřed. Přeji vám hodně štěstí.
<SPEAKER ID="013" NAME="Martin Schulz" LANGUAGE="DE">
Pane předsedo, španělské předsednictví má ambiciózní program, který jste nám popsal, pane Zapatero. Zmínil jste čtyři hlavní priority: posílení energetické bezpečnosti, více investic do informačních technologií, více vzdělávání a odborné přípravy a vytvoření určité formy evropské správy a řízení hospodářských záležitostí, která má zajistit, že tyto priority mohou být také realizovány. To je správný přístup a ten dokáže Evropu dovést do nové fáze.
<P>
Výzvy, jimž čelí tento kontinent, nemají sebemenší souvislost s pořádáním parlamentních zasedání nebo s organizováním jednoho summitu za druhým. V minulosti jsme uspořádali již mnoho summitů. Summity problémy neřeší, pouze je definují. Potřebujeme, aby byly v členských státech problémy skutečně prakticky řešeny.
<P>
(Potlesk)
<P>
Reakce na váš návrh správy a řízení hospodářských záležitostí naznačují, že to je přesně jádro problému. V čem Lisabonská strategie selhala? Není pravda, že by nebylo možné ji realizovat. Ne, bylo možné ji realizovat. Lisabonská strategie selhala kvůli neochotě členských států dodržovat vlastní sliby. Tento nový přístup, tento závan svěžího vzduchu, který chcete přinést do evropské politiky tímto ambiciózním programem, je proto správný.
<P>
Staré struktury, které jsme měli až doposud, mi do určité míry připomínají nádherného koně Dona Quijota, Rosinantu, již považoval za koně závodního. Ve skutečnosti to byla stará herka. Do 21. století se nedostaneme na Rosinantě. Proto potřebujeme nové přístupy a proto jste na správné cestě.
<P>
Evropa potřebuje přijmout některé aspekty španělského modelu. Důvod proč - a říkám to jenom jednou - vás my Socialisté výslovně podporujeme, spočívá v tom, že věříme, že vaše vláda ve Španělsku je vláda, která uvažuje perspektivně. Vám se podařilo, tváří v tvář silné opozici a s velkou dávkou odvahy, dodat vaší zemi mimořádně silný podnět směrem k modernizaci. Máte za to naši největší úctu.
<P>
(Potlesk)
<P>
Pokud budete jednat na evropské úrovni stejně energicky a se stejným odhodláním, přinesete podnět k modernizaci také do Evropy. Myslím si, že pro hlavu státu je například odvážné říci, že domácí násilí není národní problém, ale problém, který se dotýká celé společnosti kdekoli na světě a že my, v Evropě, v naší vysoce rozvinuté, civilizované společnosti, nesmíme považovat násilí na ženách za drobný přestupek, ale za porušení lidských práv, a tím také je.
<P>
(Potlesk)
<P>
Politická revitalizace, již v Evropě potřebujeme, je velice silně svázána s našimi představami o vašem předsednictví, pane Rodríguezi Zapatero. Rád bych proto dodal, že potřebujeme také více hospodářské kontroly v Evropě. Uvedu příklad, abych ilustroval skutečnost, že sociální soudržnost je ve společnosti zničena, protože neexistuje dostatečná míra kontroly nebo dostatečná odvaha vykonávat kontrolu.
<P>
Hovoříme-li o regulaci finančních trhů a regulaci bankovního systému, musíme také zmínit skutečnost, že tytéž banky, které před rokem dostaly stovky miliard eur ze státních peněz, abychom zajistili jejich přežití, dnes nepoužívají tyto prostředky k tomu, aby poskytovaly úvěry, ale spekulovaly za peníze daňových poplatníků a vytvářely tak rychle rostoucí zisky. Tím je podrývána důvěra lidí v hospodářský systém. Ničí to sociální soudržnost. Část vašeho programu, která předpokládá v konečné fázi zavedení kontroly nad finančními trhy, je proto jeho důležitou složkou, kterou my Socialisté plně podporujeme.
<P>
(Potlesk)
<P>
Skupina progresivní aliance socialistů a demokratů v Evropském parlamentu vaše předsednictví podpoří, pane Zapatero. Jsem přesvědčen, že přístup, který jste nám zde představil, nám dává skutečnou naději do budoucnosti. Doufám také, že Komise bude jednat se stejným důrazem a ve stejných politických intencích jako vaše předsednictví. Uděláme vše, co bude v našich silách, abychom v příštích šesti měsících a v období následujícím Komisi orientovali správným směrem, protože doufáme, že vzhledem ke trojím společným předsednictvím v trvání 18 měsíců, nebude každých šest měsíců realizován zcela jiný program, ale naopak bude zachována patřičná kontinuita.
<P>
V průběhu příštích šesti měsíců a následujících dvanácti měsíců této trojice předsednictví proto budete moci počítat s podporou aliance socialistů a demokratů. Přeji Vám tedy hodně štěstí, pane Zapatero.
<P>
(Potlesk)
<SPEAKER ID="014" NAME="Guy Verhofstadt" LANGUAGE="FR">
Pane předsedo, dámy a pánové, ve skutečnosti máme pro španělské předsednictví dvě priority. Věřím, že i vy máte ve skutečnosti dvě priority. Přestože v průběhu příštích šesti měsíců má být nastoleno mnoho problémů k řešení, jako stěžejní lze vytknout dva.
<P>
Především je zde polisabonská strategie Evropa 2020. V každém případě jsem přesvědčen, že tento název je vhodnější, protože lidem konec konců splývá pojem Lisabonská smlouva a Lisabonská strategie. Tato změna je tedy již sama o sobě velký pokrok. Ale my, v této sněmovně, musíme k dané problematice přistupovat se vší vážností.
<P>
Zásadní otázka nespočívá ve zjišťování toho, zda existuje zájem na snižování nezaměstnanosti nebo zvyšování výdajů na inovace. Na tom se všichni shodneme. Shodli jsme se na tom v roce 2000, shodneme se na tom v roce 2010, a shodneme se na tom opět v roce 2020 a v roce 2030. Ne, tato otázka se týká jiného problému: stručně řečeno, jsou Rada a členské státy připraveny změnit metodu, která se v rámci Lisabonské strategie neosvědčila? Mám na mysli otevřenou metodu koordinace, ten nádherný výraz, jímž se rozumí, že tím, kdo rozhoduje, jsou Rada a členské státy, nikoli Unie, a že vše co, je třeba činit, je porovnávat výsledky z různých členských států.
<P>
Je to jako kdyby se Unie stala Organizací pro hospodářskou spolupráci a rozvoj (OECD). Taková je skutečnost: zveřejňování jednoho dokumentu za druhým, jednoho za druhým.
<P>
(Potlesk)
<P>
Pane předsedo, již vaše počáteční prohlášení mě nanejvýš povzbudila: 'ano, změníme se', říkáte. Věci se musí změnit; potřebujeme cukr, potřebujeme bič. V případě potřeby musíme zavést sankce. Ale hlavně se nenechte odradit - říkám to otevřeně, vám i panu Moratinosovi - německým ministrem hospodářství, který neváhal ani vteřinu a vaše návrhy kritizoval.
<P>
Musí to být ale dobré znamení! Člověk nemůže na jedné straně říkat například, že Řecko nevyvíjí dostatečnou iniciativu, že jiné země nevyvíjejí dostatečnou iniciativu a zároveň neposkytovat Komisi a Evropské unii zdroje a nástroje, které potřebují k zásahu. Buďto jedna věc nebo druhá. Člověk nemůže mít obojí.
<P>
Chtěl bych vás proto vybídnout k tomu, abyste v nastoupené cestě pokračovali a mohu vám říci, že celý tento parlament, společně s Komisí, vás podporuje ve vašem úsilí postavit se těm, kteří i nadále odmítají potřebu zvýšit intenzitu při prosazování této lisabonské metody.
<P>
Pokud jde o mou druhou prioritu, je to pokus najít následně po summitu v Kodani jinou strategii pro problém změny klimatu. Musíme připustit, že náš přístup se neosvědčil. Je třeba, abychom to otevřeně řekli a uznali. Nemá nejmenší smysl tvrdit 'ano, ale náš přístup byl správný, byla to správná metoda', a tak dále. Ne, nebyla to správná metoda. Strategie byla špatná, protože je špatný výsledek. Strategie se proto musí změnit.
<P>
Navrhuji proto, abychom přijali strategii založenou na třech prvcích. První z těchto prvků spočívá v tom, že Evropská unie jmenuje svého 'cara' pro změny klimatu, který bude mít mandát vyjednávat jménem 27 členských států. To bude velká změna oproti situaci v Kodani, kde jsme měli dánského premiéra, švédského premiéra, předsedu Komise, pana Sarkozyho, paní Merkelovou a vás pane Browne.
<P>
V důsledku tohoto chaosu tu najednou figurovalo nejméně osm evropských politických lídrů, kteří chtěli vyjednávat. Jenže se všichni nevešli k vyjednávacím stolu! Málem se nenašlo místo dokonce ani pro pana Obamu. Byl tam zástupce Jižní Afriky, Brazílie, Indie, Číny, pak pan Obama a kromě toho, osm Evropanů. Jak se chcete za těchto okolností dohodnout na nějakém postoji a sdělit své stanovisko jiným?
<P>
Postupujme tedy jako Světová obchodní organizace (WTO); Světové obchodní organizaci tyhle postupy fungují. Tam, tam je někdo, kdo vše řídí, kdo jedná za celou Evropskou unii a kdo má nějaké výsledky. Potřebujeme totéž na úrovni Unie, pokud nechceme, aby se opakovalo to, co se stalo v Kodani.
<P>
(Potlesk)
<P>
Kromě toho jsem přesvědčen, že musíme být realisty. Musíme být v této záležitosti realističtí. Potřebujeme trojstrannou dohodu mezi Spojenými státy, Evropou a Čínou. Ta musí být našim cílem. Všechny tyhle strategie typu 'ano uvidíme', které nemají v Organizaci spojených národů nikoho, kdo by je podporoval, nebudou mít ve světě zítřka žádnou váhu. Svět zítřka je světem impérií a my musíme být impériem.
<P>
To znamená, že musíme být u jednacího stolu. Kdo má být naším partnerem u jednacího stolu? Spojené státy a Čína. My tři musíme dosáhnout dohody; neoddávejme se snění o tom, že se nám podaří kolem našeho programu soustředit bůhvíkolik zemí. V konečném důsledku musíme vytvořit spojenecký svazek se Spojenými státy. S nimi musíme najít společnou platformu. Takovou společnou platformu lze, podle mého názoru, najít v mechanismu obchodování s emisemi. My tento mechanismus uplatňujeme a oni nás budou následovat, pokud dokážeme v této věci dosáhnout dohody. Tím získáme společnou platformu, abychom mohli společně vyjednávat s Čínou.
<P>
To jsou, pane předsedo, mé dvě hlavní priority pro španělské předsednictví a jsem přesvědčen, že pan Rodríguez Zapatero díky své houževnatosti dokáže docílit toho, že toto předsednictví bude mít velký význam a bude velice efektivní.
<P>
(Potlesk)
<SPEAKER ID="015" NAME="Daniel Cohn-Bendit" LANGUAGE="FR">
Pane Rodríguezi Zapatero, pane Barroso, nejprve bych rád odpověděl na vaši poznámku o Haiti. Vzpomínám si, že v roce 2006 jistý evropský komisař jménem Michel Barnier navrhl vytvoření evropské organizace sociální ochrany, která měla nést název EuropeAid. To bylo v době působení Komise, jíž předsedal pan Barroso. Kdybychom dnes měli organizaci EuropeAid, přítomnost Evropanů na Haiti by již byla posílena. Pane předsedo, akceptujte návrh Michela Barniera. Víte, nejsem žádný sektář.
<P>
Rád bych se nyní vrátil k tomu, co jste řekl o budoucnosti Evropy. Chtěl bych navázat na jiné téma, o kterém diskutoval pan Verhofstadt. Mluvíte o růstu, ale jaký růst máte na mysli? Jaký typ růstu míníte? Protože jedním z důvodů pro krize, pro ekologickou krizi - existují totiž různé krize, nejenom jedna krize - byl růst výroby, který měl zároveň destruktivní účinky. Pokud tedy nebudeme na evropské úrovni diskutovat o kvalitě a obsahu růstu, budeme pouze opakovat chyby minulosti. To je tedy jeden problém k úvaze.
<P>
Druhý problém, jímž se musíme zabývat, se týká toho, co jste řekl o růstu a o paktu, například proti energetické závislosti. Jedním z pilířů boje proti energetické závislosti je úspora energie. My v Evropě musíme navrhnout zásadní pakt pro evropské investice do úspory energie. Důležitými prvky ochrany životního prostředí jsou úspora energie, miliardové investice a zároveň vytváření pracovních míst. Mějte tedy na zřeteli toto: obnovitelné zdroje, ano, ale obnovitelné zdroje s úsporou energie. A pokud jde o tuto záležitost, žádám Evropskou unii, aby nyní rozhodla o cíli úspory energie do roku 2020 ve výši 20 %, ale raději 30 %. Můžeme toho dosáhnout, pokud chceme.
<P>
Nyní k druhému tématu; hovořil jste o elektrických vozidlech. To je určitě záslužná věc! Ale je zde ještě jiný zřetel. Mobilita není jenom o automobilech. Existuje významný projekt, o jehož vývoj by se Evropa mohla zasadit. Měli jste Airbus, máte TGV. Proč bychom nemohli realizovat významný projekt evropských tramvají? V celé Evropě vzniká potřeba renovace a modernizace tramvají, ve střední Evropě, na jihu, v Latinské Americe, ve skutečnosti všude na světě. Je to zdroj zaměstnanosti a určitou část automobilového průmyslu tak či onak stejně zachránit nelze. Takto jí budete moci dát jinou funkci spojenou s mobilitou. Projekt evropských tramvají je také řešením problémů klimatu souvisejících s dopravou.
<P>
Ve vztahu k jinému tématu jste správně hovořil o vzdělání a o boloňském procesu. Výtečně! Problémem boloňského procesu je ale to, že se vzdálil svému původnímu účelu. Místo aby z Evropy učinil místo rovného vyššího vzdělávání, vyšší vzdělávání v Evropě se změnilo v pouhou školskou výuku, protože univerzity ztrácejí své funkce výzkumu a reflexe a stávají se místo toho továrnami na vzdělání. Byly vytvořeny studijní plány, které studenti nejsou schopni zvládat. Pokud tedy chcete dále prosazovat boloňský proces, musíme nejdříve udělat krok zpátky a přehodnotit všechny studijní plány, které s tímto procesem souvisejí. Reakci na něj můžeme pozorovat na ulicích univerzitních měst v celé Evropě, kde studenti protestují ne proti myšlence evropského vzdělávání, ale proti úpadku vyššího vzdělání zdánlivě ve jménu evropské myšlenky.
<P>
Svůj příspěvek bych rád uzavřel poznámkou o vašem evropském sociálním paktu. Evropský sociální pakt a sociální a ekologický pakt. Přizvěte k jednacímu stolu podniky, odbory a významná ekologická sdružení. Sociální ochrana nebude fungovat bez ekologické ochrany. To je nová myšlenka a pro pravicové poslance to je jedna z pozitivních myšlenek, které měl pan Sarkozy ve Francii; nazývala se Grenelle, neboli kulatý stůl o životním prostředí. Jsem přesvědčen, že nazrál čas uspořádat v Bruselu schůzku s tématem ochrany životního prostředí a přizvat k jednacímu stolu všechny sociální partnery a hlavní zástupce ekologických organizací. Pokud se touto cestou vydáte, budeme ve vzájemné shodě a řešení lze najít na evropské úrovni. Co se týče nástrojů, budeme je muset vyvíjet společně.
<SPEAKER ID="016" NAME="Timothy Kirkhope">
jménem skupiny ECR. - Pane předsedo, jsem rád, že v tomto zásadním okamžiku pro práci Evropské unie přejímá předsednictví Rady Španělsko.
<P>
Společně s Řeckem a Portugalskem představovalo členství Španělska v Evropském společenství počáteční příklad způsobu, jak Evropa dokázala stimulovat a podporovat novou demokracii - a po roce 1989 je na této cestě úspěšně následovaly mnohé jiné státy.
<P>
Španělští poslanci Evropského parlamentu ze všech politických stran významným způsobem přispěli k práci této sněmovny a zastávali významné funkce v Parlamentu i v našich skupinách. Jejich vliv byl zásadní a v této souvislosti bych rád vzdal zvláštní hold zejména Jaime Mayoru Orejovi, jedné z nejvlivnějších osobností Parlamentu.
<P>
Španělské předsednictví zahajuje svou činnost v době, která je pro Evropskou unii kritická a já mu popřál hodně úspěchů, ale musím se přiznat, že mám o něm i své pochybnosti. Již v prvních dnech výkonu své funkce zaznamenalo první klopýtnutí. Jeho návrh prosazující postup, aby místo pouhé koordinace plánů hospodářského rozvoje Evropská unie měla možnost zavádět závazné hospodářské politiky se sankcemi nebo nápravnými opatřeními proti členským státům, které stanovená kritéria těchto politik nedodržují, je hluboce znepokojivý.
<P>
Odráží dávno přežitou socialistickou hospodářskou politiku založenou na principech řízeného hospodářství, která není vhodným řešením problémů 21. století. Aniž bychom se chtěli vměšovat do politiky Španělska, chceme v této souvislosti připomenout britské úsloví, které lze parafrázovat jako "zameťte si nejprve před vlastním prahem". Socialismus se jím neřídí.
<P>
Potřebujeme hospodářské politiky, které respektují práva našich členských států, podporují sdílení osvědčených postupů a zaměřují se na tvorbu přidané hodnoty EU; politiky, které hájí výhody vnitřního trhu a dále je rozšiřují; politiky, které vytvářejí klima, v němž podnikatelé a podniky mohou prosperovat s cílem vytvářet pracovní místa, zvyšovat naši životní úroveň a přispívat k posílení stability společnosti.
<P>
My ve skupině ECR vkládáme velké naděje do iniciativy Evropa 2020, jako rámce udržitelné, konkurenceschopné evropské ekonomiky, a vypracovali jsme naše vlastní doplňující návrhy, které, jak doufáme, přispějí k dalšímu pozitivnímu posunu v diskuzi na toto téma.
<P>
Rád bych se nyní dotkl otázky zahraniční politiky. Vím, že v programu předsednictví je na ni kladen určitý zvláštní akcent, ale musím zde hovořit o jednom problému, který je v programu zmiňován, ale podle mého názoru bez patřičného důrazu. Mám na mysli problém Íránu. K jeho nelegitimní, brutální a nebezpečné vládě je třeba přistupovat rázně. Pokud myslíme vážně svou politiku nešíření jaderných zbraní, íránská vláda si musí uvědomit, že přestože má Írán právo vyvíjet jadernou energii pro mírové účely, světové společenství mu nebude tolerovat, aby svět klamal zastíráním své ambice získat jaderné zbraně. Režimu, který se uchyluje k vraždění a násilí jako prostředku útlaku vlastního lidu, lidu, který je ošizen o možnost vlády podle vlastní volby, jednoduše nelze věřit a my musíme přijmout příslušná opatření.
<P>
Španělské předsednictví přebírá úřad s jeho úplnou agendou. Naše skupina bude posuzovat jeho návrhy a iniciativy podle konkrétní situace. Pokud navrhne progresivní politiky podporující hospodářský růst, řešící změny klimatu, posilující svobodu a odpovědnost jednotlivce a stimulující spolupráci na světové scéně, kde máme společné zájmy, toto vše jsou oblasti, ve kterých Evropa může nabídnout výhody spíše než uvalovat zátěž.
<P>
Pokud tak učiní, pak bude mít naši podporu.
<SPEAKER ID="017" NAME="Willy Meyer" LANGUAGE="ES">
Buďte vítán, pane Rodríguezi Zapatero. Bohužel, moje skupina to vnímá tak, že váš program neřeší zásadní problémy. Podle našeho názoru zásadním požadavkem kladeným na toto předsednictví by měla být náprava současné hospodářské politiky prostřednictvím veřejných zásahů do ekonomiky, a samozřejmě prostřednictvím regulace trhu progresivními fiskálními politikami.
<P>
Recese ve Španělsku a v Evropě a ukazatele míry nezaměstnanosti, které nemají obdobu od 30. let
<P>
20. století; jsou důsledkem faktu, že se do mechanismů trhu nezasahovalo a že se nezasahovalo do strategických výrobních odvětví, včetně finančního sektoru. Z tohoto hlediska ve vašem programu není bohužel nic nového. Za příjmy ze zaměstnání jsou lidé trestáni a upřednostňovány jsou zisky z kapitálových výnosů, protože nedochází k žádné harmonizaci fiskálních politik a v rámci toho, co se rozumí liberalizací služeb, je evropský sociální model demontován.
<P>
Články 43 a 49 Smlouvy chrání model, který upřednostňuje trh a svobodu trhu proti právům pracovníků a jak si jistě velice dobře uvědomujete, máme již rozsudky Evropského soudního dvora, které legalizují sociální dumping. Taková je pravá realita. Z tohoto důvodu tedy bohužel tato část vašeho programu, která je pro nás zásadní, nic nemění, ani neposunuje a nezavádí nic nového. Jiným slovy, je v přímém rozporu se sloganem, který jste používali pro španělské předsednictví 'Inovovat Evropu'.
<P>
Pokud jde o tento konkrétní bod, žádná inovace neexistuje. Existuje kontinuita, vzhledem ke zvolení pana Barrosa, pro něž jsme nehlasovali - přestože vy jste mu pochopitelně dali svou podporu - a myslíme si, že tato kontinuita poškozuje evropský model.
<P>
Co se týče zahraniční politiky, nesouhlasíme s tím, že je třeba zvyšovat náš vojenský potenciál. Obrázky katastrofy na Haiti, kde jsou rozmisťovány bojové vrtulníky a námořní pěchota, nás poškozují. Vyloženě nám škodí! Toto není krok, který by byl potřebný v okamžiku, kdy dojde k živelním pohromám jako na Haiti. Potřebujeme civilní ochranu. Potřebujeme lékaře, architekty a lidi, kteří dokáží zmírnit útrapy spojené s tragédií.
<P>
A konečně, pane Zapatero, k summitu s Marokem. Nesouhlasíme s výsadním postavením Maroka, zatímco lidé z oblasti Sahary nemohou uplatnit své právo na sebeurčení a jsou trvale pronásledováni, a to bych chtěl zdůraznit, trvale pronásledováni úřady Maroka. Nesouhlasíme s tímto summitem. Jsme přesvědčeni, že by se měl konat evropský summit týkající se práva na sebeurčení lidí z oblasti Sahary.
<P>
Pokud jde o stát Izrael, musíme být mnohem přísnější v naší politice sousedství a zajistit, aby byl dodržen článek 2 dohody o přidružení v rámci naší politiky sousedství, protože Izrael systematicky porušuje mezinárodní právo.
<SPEAKER ID="018" NAME="Marta Andreasen">
jménem skupiny EFD. - Pane předsedo, děkuji vám. Pane Rodríguezi Zapatero, pozorně jsem vyslechla vaše návrhy pro španělské předsednictví a mohu vám jenom popřát hodně štěstí. Nyní bych se ráda zmínila o událostech z reálného života.
<P>
Zastupuji jihovýchod Anglie a mnozí z mých voličů - společně s jinými evropskými občany - již dlouhou dobu trpí špatným zacházením ze strany úřadů při řešení urbanizačních otázek na pobřeží Středozemního moře a v jiných částech Španělska. Tento parlament přijal tři zprávy vyzývající španělské úřady, aby podnikly příslušná opatření, ale kromě odsouzení několika politiků a přijetí nového zákona o půdě, nebyla podniknuta žádná konkrétní opatření, jež by hájila lidi, kteří jsou poškozováni kvůli předsudkům.
<P>
Problémy, jimž čelí mí voliči, se pohybují od dramatické situace Lena a Heleny Priorových z Berkshiru, jejichž dům byl stržen, protože úřady se vyjádřily v tom smyslu, že byl postaven v rozporu s pobřežním právem, až po případy, jako například Doreen Snookové, také z Berkshiru, v Alicante a pan Lohmanna na Lanzarote, kteří nemohou fakticky žít v domech, jež si zakoupili, protože nemají k dispozici řádnou infrastrukturu a služby.
<P>
Jako občan Španělska se stydím být svědkem toho, co se děje v mé zemi. Mám velké obavy o budoucnost španělského cestovního ruchu vzhledem k aktuálním zprávám v tisku o neštěstí těchto lidí.
<P>
(ES) Pane Zapatero, oslovím vás teď ve vašem mateřském jazyce, který je také mým rodným jazykem.
<P>
Lidé, kteří byli takto postiženi, nejsou nijak bohatí, jsou to jednoduše lidé, kteří využili plodů své práce k tomu, aby si zakoupili dům v této zemi s jejím mírným klimatem a dobrými lidmi, místo, kde by mohli žít po odchodu do důchodu. Tito lidé jsou nespravedlivě nuceni platit honoráře právníkům a jiným odborníkům, aby se mohli hájit u soudu, aniž mají velkou šanci na úspěch.
<P>
jménem skupiny EFD. - Evropská unie přesvědčovala své občany, že je zde proto, aby zachovala mír v Evropě. Přinese tato situace, kterou zde popisuji, Evropě mír?
<P>
Říkáte nám, že Evropu dostanete z krize. Pokud nejste schopni vyřešit problém, na který poukazuji, nakolik může být věrohodná vaše snaha o řešení evropské finanční krize? Pane Zapatero, řešení požadujeme právě teď. Chceme, aby lidé mohli žít v domech, které si koupili. Pokud to možné není, musí dostat přiměřenou finanční náhradu, která jim umožní zakoupit si podobnou nemovitost.
<P>
Tento parlament pouze vyhrožoval, že zablokuje platby dotací Španělsku, ale mohu vás ujistit, že pokud zmíněná situace nebude v průběhu španělského předsednictví vyřešena, udělám vše, co bude v mých silách, abych tuto hrozbu proměnila ve skutečnost.
<SPEAKER ID="021" NAME="Francisco Sosa Wagner" AFFILIATION="NI">
(ES) Velice mě těší, že se setkávám na tomto výjimečném fóru s předsedou španělské vlády, s někým, koho si nesmírně vážím od doby, kdy byl výtečným studentem práv.
<P>
Myslím si, že řízením osudu rotující předsednictví Evropské unie poskytlo mé zemi nejlepší možnou příležitost opět jednou prokázat, že Španělsko chce hrát v Evropě rozhodující roli.
<P>
Jak řekl pan předseda, vstup do celku evropských národů byl pro španělský lid v dlouhých letech diktatury snem. Jsme proto mimořádně šťastni, že jsme zde a vychutnáváme si tuto zkušenost, protože víme, dámy a pánové, že tato Unie členských států, kterou zde zastupujeme, je jedinou odpovědí na problémy, jimž svět čelí, neboť izolované státy v tradiční podobě nejsou schopny nabídnout účinná řešení.
<P>
Pro Evropu je velice důležité najít své místo tím, že definuje sebe sama a bude hájit hodnoty, které vytvořila v kolébce revolucí, v knihách, jež napsali její vynikající myslitelé a které našly svůj výraz také v utrpení jejího lidu. Těmito hodnotami jsou svoboda, vláda rozumu, laický světový názor a solidarita. Vím proto, pane předsedo, že chcete v maximální možné míře tuto příležitost využít k uvedení Lisabonské smlouvy do praxe.
<P>
Souhlasím s cíli, které jste navrhl, přestože některé z nich jsou mlhavé a také nerozlišují mezi záležitostmi vedlejšími a zásadními. Jeden z cílů, který se týká změn klimatu, mě přivádí na myšlenku, že evropská politika, prováděná Komisí, je správná, i přesto, že v Kodani neuspěla. Důležité je, že plýtvání, jehož se dopouští takový počet národů, musí být zastaveno, protože miliardy obyvatel země by neměly trpět důsledky sobectví bohatých společností.
<P>
Položil bych také větší důraz na ochranu lidských práv ve světě. Je-li Evropská unie obviňována z toho, že představuje byrokratickou organizaci bez duše, lidé zapomínají, že její duší je naše Listina základních práv. V této souvislosti bych chtěl vyjádřit přesvědčení, že by se španělské předsednictví mělo angažovat v následujících záležitostech: nemělo by pořádat summit s Marokem, dokud se Maroko nezaváže, že bude plnit rezoluce týkající se Sahary přijaté Organizací spojených národů, tedy orgánem, jehož jste se při jiných příležitostech dovolával.
<P>
Na Kubě a v Íránu byste měli podporovat společnou akci směřující k uznání organizací, které jsou v opozici vůči vládě, v souladu s rozpravou, která se zde včera uskutečnila. Jsou-li práva naší duší, duší Evropy, dovoluji si vám připomenout, že kladete velký důraz, jak jste správně řekl ve vašem projevu, na fakt, že společná energetická politika je páteří Evropy. Nebudeme-li tento fakt respektovat, budou všechny naše snahy blokovány a dokonce i mezinárodní politika podstupuje riziko, že se její iniciativy rozplynou vniveč jako dým.
<P>
A nakonec bych vám rád připomněl, abyste nezapomněli na svůj závazek, že přiznáte městům Ceuta a Melilla status obdobný statutu nejvzdálenějších regionů.
<P>
Svůj projev bych nyní rád uzavřel tímto přáním: vážený předsedo Zapatero, můj drahý příteli José Luisi, přeji ti hodně úspěchů ku prospěchu této silné federativní Evropy, ve kterou oba věříme.
<SPEAKER ID="022" NAME="José Luis Rodríguez Zapatero" LANGUAGE="ES">
Pane předsedo, nejprve bych rád vyjádřil svůj dík za tón a obsah projevů, které byly toto dopoledne prosloveny jménem různých parlamentních skupin.
<P>
Budu se vyjadřovat k nejdůležitějším věcem a začnu u pana Daula. Děkuji vám za vaše slova týkající se této pozitivní iniciativy směřující ke správě a řízení hospodářských záležitostí, společné hospodářské politice. Vznesl jste dotaz, co je cílem takové správy a řízení hospodářských záležitostí, takové hospodářské politiky, nebo, pokud mi prominete ten výraz, nabídl jste ideologický exkurz do potenciálních postulátů sociálně demokratické myšlenky nebo projektu. Vyjádřil jste zejména váš rezervovaný postoj k nerozvážnému nárůstu veřejných výdajů a skutečnost, že preferujete prostředí, které vytváří příznivé podmínky pro podniky.
<P>
Rád bych zde objasnil jednu věc. Má jen málo společného s mým projevem, ale hodně společného s mým politickým přesvědčením. Důrazně podporuji Pakt stability. Důrazně podporuji fiskální rovnováhu v průběhu hospodářského cyklu. Je to pro mě natolik důležité, že v prvních čtyřech letech před vypuknutím hospodářské a finanční krize, vláda, jejímž předsedou jsem byl a doposud jsem, měla na veřejných účtech přebytek a snížila svůj deficit na 32 % HDP. Jsem proto konvertitou. Deficit a přebytek jsou nástroje, závisející na hospodářském cyklu. V současné době, stejně jako většina evropských vlád, jsem se zasazoval o to, abychom reagovali fiskálním stimulem, který má za následek deficit veřejných financí a veřejné výdaje se mírně zvýšily, protože se zpomalily soukromé investice. To není ideologický problém. Je to problém hospodářské reality. Finanční krize se projevila tím, že soukromé investice a soukromé úvěry byly zmrazeny a pozastaveny. Jako rozumný se jeví závěr, že jediným způsobem, jak nějak vykompenzovat toto zpomalení ekonomiky, je prostřednictvím veřejného stimulu. V tomto ohledu je třeba zjednat nápravu, jakmile to okolnosti dovolí, a my se musíme vrátit k Paktu stability.
<P>
Jako jiné země, i moje země bude mít, a skutečně má, velký deficit veřejných financí. Mohu vás ovšem také ujistit, že moje země splní svůj závazek vůči Komisi do roku 2013 a vrátí se na cestu stability, která je podmíněna 3% deficitem. Abychom toho dosáhli, jak je Komisi známo, máme plán úsporných opatření, přísný plán fiskální konsolidace. Je přísný z hlediska našich veřejných účtů a my jej uvedeme do praxe.
<P>
Souhlasím s tím, že potřebujeme vytvořit prostředí, které je příznivé vůči podnikům, hospodářské činnosti, aktivitě, iniciativě a hospodářské soutěži. Ve skutečnosti jsem ve svém projevu důrazně obhajoval společný trh s energií a evropský digitální trh. To neznamená nic víc než podporu hospodářské svobody, iniciativy a obchodu mezi Evropany v oblasti energetiky a podporu hospodářské soutěže, protože vyvíjí tlak na snížení cen a stimuluje technologické inovace. V digitální oblasti, na kterou jsem se dnes zde hodně zaměřil, převážně sázíme na budoucnost, v tom smyslu, že podporujeme elektronické obchodování a přenos všech produktů, které jsou současné době vytvářeny v oblasti komunikačních technologií, jež představují rostoucí procento hrubého domácího produktu.
<P>
Náš návrh a náš plán proto vychází ze strategie Evropa 2020, která upřednostňuje Evropu bez obchodních překážek, která prosazuje hospodářskou soutěž, inovace a podnikatelské prostředí v Evropě. Další krok, který vlády musejí také pokud možno učinit, nespočívá v nápravě prostředí určujícího obchodní činnost jako takového, ale je třeba, aby uskutečnily příslušné zásahy směřující k nápravě prostředí, které podporuje spekulace, ať už finanční nebo majetkové. To je něco jiného. Někdy, kvůli určitým koncepcím, jsou úmyslně nebo neúmyslně podporovány spekulace ve finanční nebo majetkové oblasti. Obětí této politiky se stalo Španělsko a také někteří občané, nejenom britští. Je to projev vůle vlády, v rámci jejích pravomocí. Měli byste vědět, že ve Španělsku existuje rozdělení pravomocí, které jsou svěřeny nejenom centrální vládě, ale také autonomním obcím a radám. Existují samozřejmě příslušné zákony a soudní postupy, ale jsem si vědom toho, co jste řekl a budeme proto jednat.
<P>
Jde tedy o hospodářské prostředí, které vytvoří příznivé podmínky pro podnikatelskou činnost, iniciativu a inovace, ale které nepodporuje finanční a majetkové spekulace.
<P>
Samozřejmě, že jsem stoupencem uplatňování přiměřeného fiskálního tlaku a nemíním zde prosazovat žádný protichůdný model, protože v době, kdy jsem byl ve vládě, jsem snížil daň pro podniky, daň z příjmu pro pracovníky a zdanění fyzických osob. Podporuji, na základě intervencionistického přístupu, to co představuje jeho filozofie zdanění a fiskální pozice.
<P>
A konečně bych chtěl panu Daulovi říci, že jsem vzal na vědomí postoj jeho skupiny, která představuje většinovou skupinu v této sněmovně, v otázce role předsedy Rady - stálého předsedy - a Parlamentu. Myslím si, že to je důležitá věc. Jsem pro všechny evropské instituce, významné evropské instituce, které mají bezproblémový vztah s Parlamentem. Samozřejmě, že pokud chceme posílit význam Evropy, musíme se zasazovat o Parlament se silnějšími pravomocemi. To je můj názor.
<P>
Pane Schulzi, děkuji vám za vaše slova. Jsem přesvědčen, že zásady Evropské unie mají hodně společného se zásadami sociální demokracie a že sociální demokracie byla hlavním hybnou silou utváření evropské myšlenky a evropských ideálů. Rád bych potvrdil - bez ohledu na působnost jiných idejí, u nichž se projevila řada problémů z hlediska jejich uplatňování - naše odhodlání prosazovat vizi sociální soudržnosti, vizi, která vychází z předpokladu, že zásadním atributem demokracie je její sociální povaha.
<P>
Pane Verhofstadte, jsem vám nesmírně vděčný za vaše slova. Souhlasím prakticky se vším, co jste řekl. Pokud jde o koordinaci a neúspěch Lisabonské strategie, otevřená metoda koordinace selhala. Jsme si toho vědomi. V roce 2004 jsme ji revidovali a nyní ji buď začneme brát vážně nebo v roce 2020 budeme muset opět konstatovat, že nefungovala. Vláda požaduje uplatňování metody Společenství. Nechápu, proč jsou někteří z vás překvapeni termíny jako 'sankce' nebo 'požadavky'. V mechanismech Evropské unie je mnoho rozhodnutí, která předpokládají sankce. Pokud nejsou dodržovány směrnice, pokud není dodržován Pakt stability, je přirozené, že by měly být uplatněny sankce. A sankce také fungují. Parlament musí dát jasně najevo, protože je třeba, aby to Evropská unie dala jasně najevo, že projekty, které jsme společně realizovali, přinášejí pozitivní výsledky. Jsou to věci jako euro, Pakt stability a vnitřní trh, jenž je třeba rozvíjet a prohlubovat, protože je jednou z hlavních hybných sil růstu a konkurenceschopnosti.
<P>
Naprosto souhlasím s tím, co jste navrhl, pokud jde o Kodaň a následnou strategii, novou strategii. Myslím si, že je velice zajímavý podnět zřídit pro tuto oblast Vysoký úřad a je pravda, že Kodaň nepřinesla výsledky, které bychom si představovali. Postoj, který zaujala Evropa, byl bezesporu pozitivní, ale postoj sám o sobě ještě není výsledkem.
<P>
Pane Meyere, při vší úctě, jsou určité věci, s nimiž nesouhlasíme. Samozřejmě, kromě skutečnosti, že Evropská unie nemá příslušné pravomoci, například v oblasti fiskální politiky. Nepředstavil jsem konzervativní program, ale spíše program reforem. Je to v prvé řadě program, který by měl v budoucnosti přinést časové úspory, předjímat budoucí vývoj, což je, podle mého názoru nejlepší způsob, jak prostřednictvím progresivního programu docílit pokroku. Progresivní program je program, který reflektuje změny, který tyto změny předjímá a je schopen inovace. Doufám a věřím, že Evropská unie bude držet krok s tímto vývojem.
<P>
Respektuji váš postoj k Maroku, ale nesdílím jej. Severní Afrika, zejména Maroko, má pro Evropskou unii strategický význam. Snažme se zajistit, aby jeho proces modernizace postupoval vpřed prostřednictvím dialogu a spolupráce a přenechejme rozsouzení konfliktu v oblasti Sahary příslušnému orgánu, kterým je Organizace spojených národů, jež podniká kroky, které Španělsko přirozeně podporuje a respektuje.
<P>
Pokud jde o Haiti, je pravda, že helikoptéry nebo stíhačky často vídáme v situacích, kdy se zapojují do vojenských konfliktů a bombardují některá místa na planetě a v našem svědomí se s nimi tedy těžko srovnáváme. Z hlediska našeho svědomí a našich zásad je to často obtížné, ale musím říci, že pro mě osobně, vidět helikoptéry a námořní pěchotu, jak dodávají lidem jídlo, zjednávají pořádek a zachraňují životy, je něco, co si zaslouží potlesk.
<P>
(Potlesk)
<P>
Pro mě osobně je to cosi, co si zaslouží potlesk. Pokud má Evropa jednotky rychlého nasazení, což, jak doufám, bychom měli mít, budu návrh pana Barniera podporovat. Jak zde již bylo řečeno, tyto jednotky budou muset mít civilní i vojenskou složku, abychom dokázali se zdroji, které máme k dispozici, v co nejkratším čase účinně zasáhnout.
<P>
Vaše návrhy jsem vzal na vědomí, paní Andreasenová. Samozřejmě, že bych rád potvrdil zástupci skupiny Zelených/Evropské svobodné aliance, že souhlasím s mnohými návrhy, které ve vašem projevu zazněly. V celém mém projevu jsem hovořil o udržitelném růstu, o růstu udržitelném z hlediska ochrany životního prostředí. Souhlasím s vámi, že elektrické vozidlo je, nebo by mělo být, čímsi, co podporuje jiný druh dopravy. Beru na vědomí váš návrh, že v Sociálním paktu by rozměr ekologické udržitelnosti měl být rozměrem zásadním a samozřejmě, že jsem hluboce přesvědčen, že budoucnost inovací, konkurenceschopnosti a produktivity spočívá v takzvané 'zelené ekonomice'. Spočívá také v potenciálu komunikačních technologií a samozřejmě ve společné či jednotné energetické vizi, jak uvedl pan Sosa Wagner, neboť má ústřední význam pro budoucnost existence Evropské unie.
<P>
Pane Kirkhope, souhlasím s tím, co jste řekl o přínosu osobnosti mého krajana pana Mayora Oreji, ale nesouhlasím s vámi, že by zde zazněl jakýkoli návrh ohledně větší kontroly nebo větší centralizace v souvislosti s tím, co představují myšlenky, iniciativy a politický návrh, který jsem předložil v této sněmovně. Ne, jedná se o politickou iniciativu, jejímž cílem je, aby došlo k rozšíření vnitřního trhu, aby pokrýval více oblastí a aby jej provázela větší konkurenceschopnost a větší míra inovace. Je na nás, abychom spojili své síly. Spojení sil neznamená kontrolu, jednota neznamená přebírání vůdčí role. Naopak, spojení sil je demokratičtější, jednota podporuje spolupráci.
<P>
Jsem přesvědčen, že pro nás by bylo ještě mnohem nevýhodnější i nadále provozovat 27 malých, centralizovaných kontrolních systémů, protože v globalizovaném světě by to znamenalo, že vůči hráčům, kteří nám konkurují, a kteří mají vnitřní trhy a společné politiky, jako například Spojené státy, Čína a Indie, bychom byli v nevýhodě. Pokud co nejrychleji neprovedeme tuto zásadní změnu jako Evropané a nebudeme uplatňovat tuto novou hospodářskou politiku více zaměřenou na Společenství, velmi brzy budeme svědky toho, že nás Indie a Čína v oblasti výroby a inovace dostihnou.
<P>
Ne, my nemáme žádný zájem - pokud dovolíte, při vší úctě - žádný zájem na kontrole nebo intervencionismu. To není předmětem naší diskuze. Jestliže hovoříme o iniciativě Evropa 2020 a o vládě, máme na mysli náš společný potenciál, úhrn synergických efektů, jenž představuje 500 milionů občanů na kontinentu, který dokázal iniciovat a zahájit průmyslovou revoluci, optimální využívání energie a je rovněž původcem největších objevů vědeckého pokroku. Pokud se všechny tyto síly spojí, budeme mít předpoklady k tomu, abychom hráli vedoucí úlohu, zachovali náš ekonomický model, náš model prosperity a náš model sociálního státu. Takové jsou naše cíle.
<P>
Samozřejmě - a plně s vámi souhlasím - věřím, že Evropská unie zaujímá jasný postoj k Íránu. Írán musí dodržovat pravidla mezinárodního společenství a mezinárodní společenství - a pochopitelně také Evropská unie, musí prosadit požadavek, aby Írán dodržoval pravidla mezinárodního společenství týkající se šíření jaderných zbraní. Sdílím vaše obavy a vaše pocity v souvislosti s tímto tématem.
<P>
Pane Sosa Wagnere, jsem rád, že jsem zde s vámi na tomto fóru, v této skvělé instituci, v této době a při této rozpravě. Vaše návrhy jsem vzal na vědomí. Plně souhlasím s tím, co jste řekl o energii, která byla hlavním tématem mého projevu. Je to především energie, která bude určující pro schopnost Evropské unie získat postavení významného kontinentu, jak z politického, tak z hospodářského hlediska. Pokud docílíme větší míry propojení energetických sítí a méně energetické závislosti, budeme bezesporu silnější z ekonomického i politického hlediska.
<P>
Jsme si velice dobře vědomi, že energie určovala chod dějin. Určovala způsob, jímž určité mocnosti ovládaly jiné země. Dělo se tak prostřednictvím kontroly a využívání energie, ale pochopitelně nyní jde také o energetickou úsporu.
<P>
Evropská unie podporuje a bude podporovat i nadále
<P>
v příštích šesti měsících politiku ochrany základních práv. Činí tak s rozmyslem a usiluje o dosažení pokroku v případech, ve kterých lze očekávat, a ve kterých existuje naděje, že to je možné. Činí tak v případě, kdy cítíme, že naše podaná ruka je lepším řešením než zabouchnuté dveře. Uskutečníme proto summit s naším sousedem, Marokem. Budeme za každých okolností podporovat ochranu lidských práv.
<P>
Celkově jsem, pane předsedo, nesmírně vděčný za to, co řekli všichni mluvčí různých parlamentních skupin. Rád bych vyjádřil, že si všech jejich postojů vážím. Beru na vědomí bezprostřednější, konkrétní otázky, které byly nastoleny ve vztahu k mé zemi, již zastupuji s nesmírnou hrdostí vzhledem k tomu, čeho jsme dosáhli během 25 let, kdy jsme byli součástí Evropské unie. Zastupuji mou zemi také s maximální pokorou, protože jsme zde proto, abychom sdíleli určité hodnoty a myslím si, že nejlepší způsob jak je sdílet, je zaujmout postoj pokory, připravenosti ke koexistenci v jednom celku a ke společné ochraně velkého ideálu Evropské unie.
<P>
(Potlesk)
<SPEAKER ID="023" NAME="José Manuel Barroso" LANGUAGE="FR">
Pane předsedo, věřím, že existuje obecný konsensus ve věci priorit španělského předsednictví Rady, samozřejmě s určitými nuancemi v závislosti na postoji různých politických skupin, ale existuje jeden problém, který figuroval opakovaně v několika projevech a na který bych chtěl poukázat, a to otázka evropské koordinace či konzistentnosti, ať již v souvislosti s naší reakci na žívelní pohromy mimo evropský kontinent nebo v souvislosti s naší reakci v rámci vnějších vztahů, například následně po Kodani nebo ve vztahu k hospodářské politice. A pokud jde o tuto záležitost, jsem přesvědčen, že máme řešení, které spočívá v uplatňování Lisabonské smlouvy. Nemusíme tedy jít příliš daleko.
<P>
Pokud jde o naši reakci na humanitární krize, máme zde známou zprávu poslance Barniera, která zde již dnes byla zmíněna. Je to zpráva, již jsme si vyžádali já a tehdejší rotující rakouské předsednictví od našeho kolegy, poslance Parlamentu a mého dobrého přítele, Michela Barniera. V té době nebyl komisařem a o vypracování zprávy jsem ho požádal z vlastní iniciativy.
<P>
Tuto zprávu, která měla podporu mou a podporu tehdejšího předsednictví Rady, jsme obdrželi. Následně nebyla použita, protože Rada si její použití nepřála; byl bych rád, aby v tomto ohledu bylo jasno. Z tohoto důvodu musíme v otázce konzistentnosti ve vnější humanitární činnosti Evropské unie udělat více.
<P>
Jsem přesvědčen, že nyní je třeba odpověď hledat v Lisabonské smlouvě. Máme vysokého představitele, který je místopředsedou Komise a zároveň předsedou Rady ministrů zahraničních věcí.
<P>
Z tohoto důvodu jsem v nové Komisi vytvořil nové portfolio 'Mezinárodní spolupráce, humanitární pomoci a řešení krizí'. Bude jím pověřen komisař, v tomto případě pravděpodobně komisařka, pro niž to bude první úkol a která bude muset pracovat v tandemu s vysokým představitelem a s Radou tak, abychom mohli jednoho dne, jak doufám, mít skutečně fungující vnější služby, ale také pravomoci v oblasti řešení krizí a civilní ochrany. To je vše k první otázce.
<P>
Druhá otázka se týká mezinárodních jednání, například těch, jež navazují na Kodaň. Zde musím opět ocitovat Lisabonskou smlouvu, protože jsem přesvědčen o tom, že ji mnozí lidé nečetli. Článek 17: 'S výjimkou společné zahraniční a bezpečnostní politiky a dalších případů uvedených ve Smlouvách zajišťuje vnější zastupování Unie'.
<P>
V oblasti zahraničních věcí tedy Unii zastupuje Komise, nikoli Evropská rada. Své vlastní země budou nepochybně zastupovat také hlavy států nebo předsedové vlád. Kdo ovšem zastupuje Unii
<P>
v zahraničních věcech, kromě CFSP? Komise.
<P>
Z tohoto důvodu jsem vytvořil portfolio agendy k ochraně klimatu a proto doufám, že komisař, či v tomto případě komisařka, bude mít v budoucnosti veškerou podporu, která je nezbytná k zastupování Unie v jednáních navazujících na Kodaň. Byl bych rád, aby v této věci bylo také jasno.
<P>
Třetí otázka se týká hospodářské politiky. V této souvislosti je také třeba se seznámit s Lisabonskou smlouvou. Existují lidé, kteří se domnívají, že hospodářská politika je čistě národní záležitostí. Není tomu tak. Článek 120: 'Členské státy považují své hospodářské politiky za věc společného zájmu a koordinují je v rámci Rady'. Čl. 121 odst. 2: 'Rada přijme na doporučení Komise návrh hlavních směrů hospodářských politik členských států a Unie a podá o tom zprávu Evropské radě', a dále - je třeba, abyste si přečetli celý článek - 'K zajištění užší koordinace hospodářských politik a trvalé konvergence hospodářské výkonnosti členských států sleduje Rada na základě zpráv předkládaných Komisí hospodářský vývoj v každém členském státě a v Unii'.
<P>
Existuje proto společný proces sledování. Kromě toho je v Lisabonské smlouvě něco nového, Komise nyní může podávat konkrétní doporučení, zejména, cituji: 'Zjistí-li se, že hospodářské politiky členského státu nejsou v souladu s hlavními směry nebo že by mohly ohrozit řádné fungování hospodářské a měnové unie, může se Komise na dotyčný členský stát obrátit s varováním'. A dále: 'Rada může na doporučení Komise podat dotyčnému členskému státu nezbytná doporučení'.
<P>
To je ovšem velice zajímavé, protože Parlament bude mít v této souvislosti také pravomoci: 'Předseda Rady a Komise podají Evropskému parlamentu zprávu o výsledcích mnohostranného dohledu'. Jinými slovy, potřebné mechanismy máme v Lisabonské smlouvě - není třeba vymýšlet něco nového ...
<P>
(Poznámka učiněná mimo mikrofon)
<P>
Ne, ano samozřejmě, již jsem to udělal. Nepotřebuji mít vaši podporu, abych to řekl ...
<P>
A je pravda, že v Lisabonské smlouvě, pokud ji opravdu chceme uplatňovat, máme nástroje, které potřebujeme, abychom zaručili koordinaci a konzistentnost a nemáme tedy zapotřebí k této otázce žádná politická nebo ideologická oddělení. Toto je moje stanovisko - a to je také důvod, proč to musím dnes zdůraznit: dnes poprvé máme nové rotující předsednictví Rady v Evropském parlamentu.
<P>
Španělské předsednictví má velkou odpovědnost. Toto je poprvé, od vstupu Lisabonské smlouvy v platnost, kdy máme rotující předsednictví. Kromě toho, jak uvedl pan Zapatero - a on má mou plnou důvěru, vzhledem k jeho oddanosti evropské věci - jsem přesvědčený, že je naší odpovědností uplatňovat ducha i literu smlouvy. Duch i litera Lisabonské smlouvy jsou naprosto zřejmé.
<P>
Silnější Evropa! Silnější Evropa, ne kvůli institucím, ale proto, aby byly instituce schopny lépe sloužit reálným zájmům našich občanů.
<P>
(Potlesk)
<SPEAKER ID="024" NAME="Předseda">
Děkuji vám, pane Barroso. My všichni jsme se s Lisabonskou smlouvou seznámili a víme, že neříká všechno. Proto je tak důležité, abychom ve vzájemné součinnosti formulovali její výklad a abychom společně naplánovali naši práci v Evropské unii na mnoho následujících let.
<SPEAKER ID="025" NAME="Jaime Mayor Oreja" AFFILIATION="PPE">
(ES) Pane předsedo španělské vlády, rád bych vám řekl, že nežijeme pouze v jakémsi dalším zaměnitelném období, nežijeme jen tak v nějakém neutrálním okamžiku pro Evropskou unii.
<P>
To co jste řekl vy a předseda Daul je pravda: Evropská unie a evropští občané vědí, že jejich prvořadým zájmem je řešení problému krize. V této souvislosti je však dnes třeba zde zdůraznit, že před hospodářskou krizí, v různých volbách, ve kterých byla nízká volební účast, Evropané také projevovali známky rostoucího nezájmu o evropské instituce a rezervovaného přístupu k nim.
<P>
Krize hodnot se proto projevila před realizací evropského integračního projektu a také v jejím průběhu. Cítím potřebu vám to sdělit, protože vzhledem k tomu, jakým zjevně významným podnětem bude Lisabonská smlouva, máme naši první příležitost překlenout tuto propast, která se rozevírá mezi evropskými národy a evropskými institucemi.
<P>
Žijeme tedy - nebo bychom alespoň měli žít - v období přechodu a změn, o němž jste se zmiňoval. Chtěl bych ale říci, že první výzva, kterou máme před sebou, je potřeba najít bod obratu v současném trendu rostoucí distancovanosti Evropanů od evropské politiky.
<P>
Přechodná období jsou vždy určitou příležitostí. Jsou také rizikem, ale chtěl bych vás jednoznačně vyzvat k tomu, abyste měli v zásobě třeba i nevelký počet ujasněných myšlenek, které lze vždy sdělovat všem Evropanům. Rád bych tedy poznamenal, že změna postoje všech evropských institucí, nás všech, národních vlád a parlamentů i politiků, je nepochybně mnohem důležitější než Lisabonská smlouva jako taková. Samotný vstup Lisabonské smlouvy v platnost není ještě dostatečným důvodem k tomu, abychom mohli hovořit o přechodu a změně v Evropské unii a o ambicích evropského projektu.
<P>
Chci vám proto říci, že prvořadou ambicí ve vztahu k Evropanům je snaha, aby nám lépe rozuměli, protože nám nerozumí. Náš jazyk je nesrozumitelný a občas nepochopitelný a musíme proto vědět, jak vyjádřit, že je to problém sám o sobě a výzva sama o sobě, abychom se dokázali evropským lidem přiblížit. Musíme věnovat mnohem více času, mnohem více politické energie a mnohem více politických podnětů snaze, aby nám Evropané porozuměli.
<P>
Dámy a pánové, vzhledem k Lisabonské smlouvě budou všechna předsednictví odlišná, různá a náročnější a budou od nás vyžadovat více obětí a větší velkorysost než kdy předtím. Rád bych proto řekl, že mě velice těší, že zde mohu konstatovat, že španělská Partido Popular podporuje cíle španělské vlády v evropském předsednictví v době tak důležité pro Evropskou unii.
<P>
Potřebujeme vědět, jak tyto cíle správně prosazovat. Řeknu vám, jakým způsobem by španělské předsednictví nemělo být hodnoceno. Nebude hodnoceno počtem zasedání, která uspořádáme. Měřítkem kvalitního předsednictví nejsou konvenční projevy nebo velká slova či otřepané fráze. Jeho kritériem budou výsledky, realita, naše schopnost změnit náš postoj ve všech evropských institucích - a naše
<P>
schopnost stanovit priority skutečných problémů, které Evropané mají. To bude jediný způsob, jímž se skutečně přiblížíme všem Evropanům.
<P>
(Potlesk)
<SPEAKER ID="026" NAME="Juan Fernando López Aguilar" AFFILIATION="S&amp;D">
(ES) Jménem socialistické delegace v tomto Evropském parlamentu, který, jak jste řekl, je Evropským parlamentem s nejširším zastoupením a z hlediska demokratického prvku nejsilnějším v celých dějinách Evropské unie, bych i já rád co nejsrdečněji přivítal španělského předsedu Evropské unie a popřál mu hodně úspěchů v této tak klíčové době.
<P>
Je to klíčová doba vzhledem k tomu, že konečně vstoupila v platnost Lisabonská smlouva. Klíčová je také proto, že byla zahájena činnost nových institucí: nové Komise, stálého předsedy Rady a vysokého představitele Evropské unie. Její klíčový význam ale vyplývá především z faktu, že nám dává příležitost konat to, co je potřeba vykonat prostřednictvím Lisabonské smlouvy a nových institucí, totiž reagovat na nejvážnější a nejsilnější krizi za posledních 80 let, která měla závažné hospodářské, finanční, ale také sociální dopady.
<P>
Evropští občané sledovali 10 let institucionální debatu a 7. června zvolili tento Parlament, který zastupuje 500 milionů lidí. Tito lidé nás sledují, vkládají v nás určitá očekávání a vyžadují od nás odpovědi. Chtějí koordinaci a sledování tam, kde se doposud projevovala absence správy a řízení a na nedostatečnou transparentnost a projevy hrabivosti reagují tím, že požadují obnovení etických zásad či odpovědnosti. Chtějí proto, abychom krizi překonali a vyšli z ní dokonalejší, ale zároveň zachovali principy našeho modelu společnosti.
<P>
Jsem proto přesvědčen, že španělské předsednictví zcela správně na úvod výkonu svého úřadu opětovně potvrzuje příklon k určitým hodnotám: význam rovnosti. Evropská unie je založena na rovnosti, rovnosti před zákonem, ale také rovnosti jako páteři sociálního modelu, boji proti vyloučení a diskriminaci, ochraně nejslabších ve společnosti, odhodlanosti bojovat proti genderovému násilí a uplatňovat evropský ochranný příkaz. Je založena také na kvalitě jako na hybném momentu pro budoucnost v oblasti inovace, vzdělání a odborné přípravy, které byly vždy způsobem, jak otevřít nové příležitosti pro ty, kdo je v současnosti nemají.
<P>
Kromě toho předsednictví správně poukazuje na otázku obsahu a na význam strategie Evropa 2020, která uznává, že Lisabonská strategie nefungovala, a proto s ní nejsme spokojeni a musíme se zaměřit více na inovace a lepší zdroje energie. Nastoleno je také téma Evropské služby pro vnější činnost, která se má stát významným faktorem naší pomoci na Haiti a akčního plánu pro prostor svobody, bezpečnosti a práva.
<P>
Pokud dovolíte, rád bych poznamenal, že jsou správné také postoje a odvaha španělského předsednictví podporovat změny tváří v tvář národním předsudkům a tváří v tvář úpadku a rezignaci...
<P>
(Předseda řečníka přerušil)
<SPEAKER ID="027" NAME="Izaskun Bilbao Barandica" AFFILIATION="ALDE">
(ES) Pane předsedo rotujícího předsednictví, pane Zapatero, chtěl bych vám upřímně popřát hodně štěstí a úspěchů, protože to bude dobré pro Evropu a pro její občany.
<P>
Krize vyvolává nutnost uvažovat v globálním měřítku a uskutečňovat místní činnosti, ale své síly musíte spojit s každým. Využijte úspěšné místní a regionální modely založené na reálné ekonomice, spolupráci mezi veřejným a soukromým sektorem a blízkosti k lidem. Zapojte regiony, utvářejte společně s nimi rozhodovací procesy. To znamená také uplatňování Lisabonské smlouvy, která jim poprvé přisuzuje určitou úlohu.
<P>
Váš program zapomíná na regiony a nevysvětluje, jakým způsobem bude uplatňován protokol subsidiarity. Mějte odvahu riskovat, provádějte inovace, ale snažte se získat si v tomto směru získat určitou věrohodnost, protože nikdo zde nevěří tomu, co říkáte potom, co Španělsko snížilo své rozpočty na inovace.
<P>
Těší mě, že podporujete rovnost mezi muži a ženami, ale váš program je napsán v mužské formě a jeho jazyk genderové hledisko nijak neřeší. Nezdá se vám, že to je špatný signál?
<P>
Pokud jde o Baskicko, usilujte o mír, podporujte produktivní ekonomiku, prosazujte baskický vysokorychlostní železniční systém a začleňte náš fiskální systém, naši policii a náš jazyk do evropských institucí. Evropa bude vybudována tím, že bude sdružovat lidi, znalosti, vůli a politickou realitu. To znamená Parlament, kterému jste, když dovolíte, předložili váš program a časový harmonogram v nedostatečné podobě a příliš pozdě a který si zaslouží míru úcty, již jsem nezaznamenal ani na oficiálním zahájení dne 8. ledna.
<SPEAKER ID="028" NAME="Raül Romeva i Rueda" AFFILIATION="Verts/ALE">
(ES) Pane předsedo vlády, buďte vítán. Obávám se ale, že vaše předsednictví se vystavuje riziku, že bude považováno za politického krokodýla, to jest tvora s velkou tlamou, vyjadřujícího velké myšlenky, který ale nakonec nemá žádné uši, jimiž by poslouchal.
<P>
Věřte mi, že by mě nic nepotěšilo víc než to, kdybych vám mohla za šest měsíců poblahopřát, že jste zavedli opatření, která nám umožní překonat krizi - tedy cosi, co fakticky vyžaduje větší a kvalitnější orgány hospodářské vlády - a uskutečnili reorganizaci Evropské unie ze sociálního, ekologického a demokratického hlediska.
<P>
Dnes se ovšem musím svěřit spíše s obavou ohledně skutečnosti, že v programu předsednictví jsou například cíle týkající se plánů stimulů vágní a zmínky o hospodářské vládě Unie pouze okrajové.
<P>
Kromě toho, chceme-li prosadit skutečnou fiskální reformu, jejíž součástí budou evropské zdroje, s cílem utvářet sociální politiku a jež by měla jednoznačně zelený, ekologický rozměr, musíme dát jasný signál, že ti, kteří znečišťují životní prostředí, za to musí zaplatit a to se týká také těch, kteří se chovají podvodným a nezodpovědným způsobem, ať už se jedná o banku, nadnárodní společnost nebo případ daňového úniku. Ve vašich návrzích ale také pozoruji určitou bojácnost a příliš mnoho ústupků těm, kteří bezostyšně umrtvují náš současný a budoucí sociální a ekologický rozvoj.
<P>
Je nicméně jisté, že v průběhu vašeho předsednictví je naplánováno mnoho summitů, ať již s Latinskou Amerikou nebo se Středomořím, ale chtěla bych také vyjádřit svou obavu v souvislosti se dvěma aspekty. První se týká vašeho rozhodnutí revidovat univerzální soudní pravomoc, neboť nás to oslabuje v okamžiku, kdy jsem konfrontováni s genocidou a se zločinci všude na světě, ať již jsou v Izraeli, Číně nebo v Guatemale a druhá souvisí s případy, kromě mnoha jiných, například na Sahaře a v Kolumbii, kde mají obchodní smlouvy přednost před ochranou lidských práv.
<P>
Na závěr bych vám ale chtěla poblahopřát a vyjádřit svou podporu v jedné konkrétní záležitosti, a to prosazování zásady rovnosti mezi muži a ženami. Ano, v tomto ohledu jste pro mě věrohodní, tady vidím určitý potenciál, věřím, že v tomto směru můžete vykonat zásadní kus práce, protože jste mě o tom v mnoha oblastech přesvědčili. Doufám a věřím - a budete mít podporu této sněmovny, budete-li v tom pokračovat - že budete i nadále příkladem mnoha jiným zemím, které v této oblasti výrazně zaostávají.
<SPEAKER ID="029" NAME="Adam Bielan" AFFILIATION="ECR">
(PL) Pane předsedo, pane Rodríguezi Zapatero, vaše země převzala předsednictví v mimořádně obtížné době - v poslední, jak alespoň doufám, fázi nejhorší hospodářské krize, která zasáhla náš kontinent za posledních 80 let. Je proto naprosto pochopitelné, že jste obnovení hospodářského rozvoje a boj proti nezaměstnanosti učinil vašimi hlavními prioritami na příštích šest měsíců. Pokud ovšem hovoříte o růstu konkurenceschopnosti evropské ekonomiky, je třeba připomenout, že jej nelze dosáhnout bez reformy ekonomiky, či například bez dokončení procesu vytváření společného trhu nebo bez boje proti oživení ekonomického nacionalismu, například ve Francii.
<P>
Jsem rád, že do priorit španělského předsednictví byla zahrnuta i otázka energetické bezpečnosti. Pane Zapatero, pocházím z Polska, které chápe lépe než většina jiných zemí potřebu diverzifikovat dodávku materiálů, které se používají k výrobě elektřiny, a to znamená diverzifikaci zdrojů dodávek a nejenom distribučních kanálů, jak se nás snaží přesvědčit lobbisté pracující pro ruskou firmu Gazprom. Doufám, že za šest měsíců budete schopni prokázat nějaké reálné úspěchy i v této oblasti.
<P>
A konečně, záležitost rozšíření EU, kterou pan Moratinos správně nedávno zhodnotil jako věc zásadního významu. Dnes diskutujeme v okamžiku, kdy náš důležitý soused, Ukrajina, která je naším důležitým sousedem také z hlediska energetické bezpečnosti, úspěšně obstál v další zkoušce demokracie. Doufám, že za šest měsíců budeme moci říci, že Ukrajina je blíže členství v Evropské unii.
<SPEAKER ID="030" NAME="Kyriacos Triantaphyllides" AFFILIATION="GUE/NGL">
(EL) Pane předsedo, španělské předsednictví ve svém popisu priorit pro spotřebitele věnuje celkem dvě řádky programu správy a řízení. To ilustruje význam, který připisuje ochraně spotřebitele. Zajímalo by nás proto, co má předsednictví v úmyslu dělat ve věci práv svých občanů. Chce je chránit tím, že upraví navrhovanou plnou harmonizaci směrem dolů nebo omezí oznámené závazky?
<P>
Nedostatek vize v sociálním sektoru se neomezuje jen na spotřebitele. Nezaměstnanost v důsledku nedávné krize na občany Unie tvrdě dopadá a ti čekají na opatření, která budou přijata. Zejména mladí lidé se ocitají v obtížné životní situaci. Předsednictví na to reaguje podporou zaměstnavatelnosti mladých lidí prostřednictvím programů učňovské odborné přípravy, čímž ještě prohlubuje jejich vykořisťování a zvyšuje nepřiměřené zisky podniků. Vyzýváme španělské předsednictví, aby svůj program upravilo tak, aby zajistilo trvalá pracovní místa pro své občany.
<SPEAKER ID="031" NAME="Rolandas Paksas" AFFILIATION="EFD">
(LT) Já také doufám, že španělské předsednictví bude úspěšné a že kromě vytyčených priorit bude Španělsko věnovat rovněž pozornost problému, který v těchto dnech obzvláště nabývá na významu, to jest otázce lidských práv a svobod. Následně po vyšetřování uskutečněném litevským parlamentem ve věci vězení CIA vyšlo najevo, že v jiném státě, v evropském státě, byla vytvořena infrastruktura pro nezákonné věznění lidí. Evropská unie a Spojené státy americké jsou jako dva úhelné kameny globální politiky a ekonomiky, spojenci a partneři, požívající rovná práva, to ale neznamená, že agenti CIA mají právo se pasovat do nadřazené role v suverénních státech na našem vlastním dvorku. Myslím si, že Evropský parlament by měl obnovit své vyšetřování nezákonného vydávání lidí a jejich věznění v evropských státech. Závěry tohoto šetření by měl korunovat dokument, který by zavazoval členské státy k tomu, aby bezpodmínečně zajistily práva a svobody každého občana.
<SPEAKER ID="032" NAME="Frank Vanhecke" AFFILIATION="NI">
(NL) Prohlášení španělského předsednictví k imigrační politice a zejména k pohraničním kontrolám kuriózním způsobem lavírují jednou tím a podruhé oním směrem. Zejména španělské krédo, že tyto záležitosti by měly být regulovány na evropské úrovni, vyznívá velmi nepřesvědčivě, vzhledem k tomu, že Španělsko v nedávné době provedlo hromadnou legalizaci nelegálních přistěhovalců; za což - to je třeba říci - evropské země situované více na severu budou muset brzo také zaplatit svou cenu, aniž by měly možnost tuto záležitost nějak ovlivnit. Také mě zarazilo, že španělské předsednictví bude i nadále obhajovat aktivní imigrační politiku v době velice závažné hospodářské krize, kdy nikdo neví, kolik milionů Evropanů je nezaměstnaných. To, co opravdu potřebujeme, je uzavřít naše hranice, skutečně zastavit přistěhovalectví a samozřejmě poskytnout hospodářskou podporu zemím, které ji potřebují. Další rozsáhlé přistěhovalectví, které prosazujete, může vést pouze k dalekosáhlým problémům.
<SPEAKER ID="033" NAME="Werner Langen" AFFILIATION="PPE">
(DE) Pane předsedo, pane Rodríguezi Zapatero, musím vzdát hold vaší výmluvnosti. Ale jaký je skutečný obsah toho, co nám říkáte? Jaké sdělení pro nás máte? Co je podstatou toho, co jste řekl? Slyšel jsem mnoho projevů - vy jste 32. hlava státu, kterou sleduji - ale jen naprosto výjimečně se slyší něco tak nezávazného, pokud jde o obsah. Vzhledem ke krizi, nadcházejícímu summitu, potřebě přísné regulace finančního trhu a skutečnosti, že Rada ponechala v posledních několika měsících Komisi svému osudu, kde je vaše strategie?
<P>
Pan Schulz musel být v jiné místnosti, jestliže doporučuje, abychom zde přijali váš model španělské vlády. Chtěl bych, aby v jedné věci bylo jasno: Evropa si nemůže dovolit 20% míru nezaměstnanosti. Co je tedy tak pozitivního na španělském modelu? Jak jste zareagovali na krizi? Jak zde můžete věci koordinovat? Vyzýváme vás k převzetí vůdčí role. Pak vás budeme podporovat. Co si ale máme počít s něčím tak nezávazným? Samozřejmě, že jsme proti domácímu násilí, kdo by proti němu nebyl? Vaším jediným konkrétním návrhem byl elektrický automobil - a s ohledem na krizi a summit - je to všechno, co můžete nabídnout, pane Zapatero? Žasnu také nad tím, že předseda Komise vám musel přečíst Smlouvu v otázkách koordinace hospodářské politiky a vy jste mu naslouchal velice pozorně, protože to bylo zjevně poprvé, kdy jste ji slyšel!
<P>
Vše, co vám mohu říci, je to, že byste se měli řídit doporučeními vašeho stranického kolegy, pana Almunii. Bránil se odporu Rady vůči Paktu stability a růstu. Je příkladem, který byste měli následovat. Pomozte mu zajistit Pakt stability a růstu. Pomozte mu to udělat a budeme na vaší straně. Ale s tímto nezávazným přístupem, který je jen malováním vzdušných zámků, v Evropě nedocílíme žádného pokroku.
<SPEAKER ID="034" NAME="Hannes Swoboda" AFFILIATION="S&amp;D">
(DE) Pane předsedo, pane úřadující předsedo Rady, myslím si, že pan Langen příliš pozorně neposlouchal, protože jinak by zaregistroval zmínku o jasné strategii modernizace a o sociálním paktu. Nepřekvapuje mě, že jste neslyšel zmínku o sociálním paktu, protože je důležitou součástí této strategie. Pan Zapatero velice konkrétně zmínil nezaměstnanost, včetně nezaměstnanosti ve své vlastní zemi. Nezaměstnanost jako celek je něčím, co nás znepokojuje. On ale za ní nenese odpovědnost; tu je třeba připsat těm, kdo v posledních několika letech prosazovali politiku maximální deregulace. Ti ve vašich řadách, kteří hráli svou roli v procesu, který krizi vyvolal, nesou skutečnou odpovědnost.
<P>
Tento sociální pakt je nyní mimořádně potřebný, protože víme - a to je hledisko, v němž máte pravdu, přestože jenom částečně - že musíme konsolidovat rozpočty. Víme ale také, že to nesmí být na úkor zranitelných členů společnosti, vzhledem k tomu, že
<P>
v současné době jsou mnozí - stačí, když si přečtete dnešní noviny - kteří například nemají pojištění pro případ nezaměstnanosti. Nejde jenom o tragický osud těchto jedinců, je to také faktor, který má dopad na hospodářský růst, protože víme velice dobře, že lidé z nižších společenských vrstev mají tendenci omezit odpovídajícím způsobem svou spotřebu na ošacení a jedním z důvodů, proč jsou hospodářský rozvoj a hospodářský růst ohroženy, je to, že neexistují dostatečné spotřebitelské výdaje. Pokud nebudeme chránit zranitelné členy společnosti prostřednictvím sociálního paktu, nebude to jenom selhání lidskosti, ale také neúspěch naší snahy docílit hospodářského rozvoje. Sociální pakt je proto velice důležitý.
<P>
Pane Zapatero, zejména s ohledem na sociální pakt, máte naši plnou podporu.
<SPEAKER ID="035" NAME="Ramon Tremosa i Balcells" AFFILIATION="ALDE">
(ES) Pane Rodríguezi Zapatero, loni v září vystoupil komisař Joaquín Almunia v Parlamentu před Výborem pro hospodářské a měnové záležitosti. Poté co podal zprávu o oživení německého vývozu a růstu francouzské spotřeby, pan Almunia řekl, že krize ve Španělsku bude delší a hlubší.
<P>
Evropská komise ve skutečnosti ve Španělsku předpokládala v příštích několika letech pokračující růst nezaměstnanosti a výrazné zhoršení situace v oblasti veřejných financí a v letošním roce je velice pravděpodobné, že dojde k omezení poskytování bankovních úvěrů rodinám a podnikům.
<P>
V září jsem se zeptal komisaře Almunii, proč se Evropa již zotavuje a proč by Španělsko mělo i nadále zabředat hlouběji do krize a on mi odpověděl doslova toto: 'protože španělská vláda neprovádí reformy, na kterých se vy a já dohodneme'. Krize má globální charakter, ale řešení jsou místní. Mnohé evropské země krizi rychle rozpoznaly, rychle jednaly a již se zotavují. Vy jste promarnili dva roky a stále nepřijímáte konkrétní řešení.
<P>
Pane Zapatero, vy jste porušil hezkou tradici PSOE v Evropě. Felipe González používal jako orientační bod své politiky evropské sociálně demokratické reformisty, ale vy máte mnohem blíž k revolučním populistickým politikám Jižní Ameriky. Reformy pomáhají národům k pokroku více než revoluce a Evropa je v tomto ohledu vzorem osvědčených postupů. Přicházejte do této sněmovny s pokorou a snahou něco se dozvědět, nesnažte se poučovat.
<P>
Dvě konkrétní otázky: kdy budeme moci v této sněmovně hovořit katalánsky? A konečně, kdy španělský stát zruší mezinárodní smlouvy, které zakazují lety z dvaceti tří zemí na letiště v Barceloně?
<SPEAKER ID="037" NAME="Oriol Junqueras Vies" AFFILIATION="Verts/ALE">
(ES) Dobrý den, pane Rodríguezi Zapatero. Před několika lety jste nás ujišťoval, že Španělsko předstihlo Itálii v produkci na obyvatele a že brzy překoná i Francii. V současné době je však Španělsko podle mezinárodních ratingových agentur na prvním místě v indexu chudoby s 20% nezaměstnaností a schodkem ve výši 78 miliard EUR.
<P>
Co se stalo, pane Zapatero? Budou vaše ekonomické recepty pro Evropu stejné jako ty, které jste uplatňoval ve Španělsku?
<P>
Tento schodek se navíc nebvyužil k vybudování rozsáhlých komunikačních infrastruktur. Kdy budeme my, občané Evropy, moci využívat železniční nákladní osu spojující sever a jih kontinentu a vedoucí podél pobřeží Středozemního moře?
<P>
Jedná se o schodek, který nebyl použit ani k podpoření změny v modelu výroby. Jak můžeme my Evropané důvěřovat vašemu záměru zavést evropskou digitální agendu, když jste právě snížili rozpočet pro výzkum na polovinu?
<P>
Konečně, narozdíl od vašich evropských kolegů, kteří jsou zde zastoupeni, Španělsko stále odmítá uznat Kosovo. Jak dlouho budete zneužívat trpělivosti mezinárodního společenství a odmítat přijmout referenda o sebeurčení jako demokratické vyjádření vůle lidu?
<SPEAKER ID="038" NAME="Lajos Bokros" AFFILIATION="ECR">
(ES) Je poměrně významné a také symbolické, že ministerský předseda země, která má nyní nejvyšší míru nezaměstnanosti v Evropské unii, mluví o významu vytváření pracovních míst. Z tohoto důvodu bych se rád zeptal ministerského předsedy španělské vlády, jaká jsou konkrétně nejvýznamnější opatření k dosažení cíle snížení nezaměstnanosti nejen ve Španělsku, ale i v Evropě.
<P>
Španělský vládní program je velmi ctižádostivý. Chce přijmout novou strategii růstu a zaměstnanosti. Zároveň opomíjí Lisabonský program Společenství, který předpovídal přeměnu Evropy v nejkonkurenceschopnější region na světě. Jak lze počítat s novou strategií a připravit ji v rámci jednoho měsíce, aniž by nejdříve byly analyzovány příčiny neúspěchu předchozího programu?
<SPEAKER ID="039" NAME="Ilda Figueiredo" AFFILIATION="GUE/NGL">
(PT) Pane předsedo, toto období by mělo předznamenat zásadní změnu v politikách a prioritách Evropské unie.
<P>
Nezaměstnanost dosáhla alarmující úrovně s více než 24 milióny nezaměstnaných a nárůstem více než 5 miliónů jen v loňském roce, přičemž tato situace zhoršila chudobu, která nyní postihuje více než 80 miliónů obyvatel. Potřebujeme sociální rozvoj a pakt pokroku zaměřený na výrobu, zejména v oblasti zemědělství a průmyslu, na zaměstnanost s právy a sociálním začleněním místo toho, abychom trvali na Paktu stability s jeho liberalizačními a neoliberálními diktáty, jak to činí předseda Rady.
<P>
Jak jsme již viděli, byli to ti, kteří přispěli k nárůstu nerovnosti, upřednostnění větších zisků a výnosů pro hlavní hospodářské a finanční subjekty. V průměru 21 % mladých lidí v Evropské unii přitom nemůže najít pracovní místo, jedno z pěti dětí žije v chudobě a diskriminace žen je opět na vzestupu. Při zvážení tohoto všeho je nyní hlavní výzvou skoncovat s těmito současnými politikami.
<P>
(Předsedající řečníka přerušil)
<SPEAKER ID="040" NAME="Mario Borghezio" AFFILIATION="EFD">
(IT) Pane předsedo, dámy a pánové, podle ukazatelů Eurobarometru má Španělsko čtvrtý nejvyšší podíl osob - 21% - které žijí na hranici chudoby, po Lotyšsku, Rumunsku a Bulharsku.
<P>
Za těchto okolností a s údaji, které vyšly najevo během několika příležitostí, především v oblasti nezaměstnanosti, jaký druh imigrační politiky navrhuje španělské předsednictví? Španělské předsednictví prohlašuje, že chce zvýšit imigraci.
<P>
V současné době se mi to vše zdá jako jasně neslučitelné. Z pohledu Madridu, proč Španělsko a proč země Evropské unie - Španělsko není jediné s tímto stavem nezaměstnanosti - potřebují dovážet novou pracovní sílu? Chceme nové přistěhovalce, kteří nemají domov ani zaměstnání? Chceme zvýšit již tak znepokojující počet osob žijících na hranici chudoby?
<P>
Domnívám se, že se namísto toho musíme soustředit na zásadní cíl v oblasti imigrace, totiž na začlenění přistěhovalců, které již v naší zemi máme, a zastavení...
<P>
(Předsedající řečníka přerušil)
<SPEAKER ID="041" NAME="Mario Mauro" AFFILIATION="PPE">
(IT) Pane předsedo, dámy a pánové, vítejte, pane Rodríguezi Zapatero. Musím přiznat, že jako nekompromisní konzervativec jsem se připravoval na tuto rozpravu, jako kdyby se jednalo o býčí zápasy; ale hovořil jste o rovnosti a lidských právech takovým způsobem, že nyní poznávám, co nás spojuje a ne co nás rozděluje. Vy jste opatrný matador, já budu opatrným býkem a zůstanu ve své ohradě.
<P>
Dovolte mi, prosím, vrátit se ke dvěma dotěrným otázkám ohledně toho, jak můžete přispět k výkladu provádění Lisabonské smlouvy. Stanovil jste ve vaší zemi různé politiky založené na principu subsidiarity, čímž jste podpořil požadavky související s identitou mnoha společenství, od Katalánců po Basky, od Valencijců po Galicijce, což se neobešlo bez vyvolání kontroverzních reakcí.
<P>
Jak chcete nyní hájit princip subsidiarity ve vztahu mezi členskými státy a Evropskou unií, jinými slovy, požadavky členských států na uznání jejich vlastních tradic, vlastní identity, vlastních hodnot tak, aby základní princip Evropské unie "Jednotná v rozmanitosti” - byl potvrzen?
<P>
Moje druhá otázka se týká úlohy vysokého představitele pro zahraniční věci: po Lisabonu, kdo z vás, předsedo Van Rompuyi a předsedo Barroso, je pověřen, aby vysvětlil paní baronce Ashtonové, že snad po 12 dnech je čas nastoupit do letadla a letět na Haiti? Že je načase, aby zahraniční politika Evropské unie neměla jen rozpočet, ale i tvář a lidské zdroje na poskytnutí podpory, stejně jako to učinili ostatní představitelé mezinárodních organizací. Pokud si ovšem nepleteme Haiti s Tahiti.
<SPEAKER ID="042" NAME="Adrian Severin" AFFILIATION="S&amp;D">
Pane předsedo, španělské předsednictví je první, které probíhá v rámci Lisabonské smlouvy.
<P>
Zde je první úkol. Máme smlouvu, ale potřebujeme její řádné vylepšení, a dokonce více než to. Evropský sociální pakt a evropské hospodářské řízení by mohly být součástí tohoto "více”, ale všechny tyto části vyžadují více evropských finančních zdrojů a harmonizaci daňových politik členských států. Tyto snahy byly bohužel vždy oslabovány národními vládami.
<P>
Doufám, že je španělské předsednictví dokáže svést dohromady více než v minulosti.
<P>
Španělské předsednictví by se mělo vypořádat se dvěma hlavními rozpory v Evropské unii: s rozporem mezi celoevropskými potřebami a evropskými národními egoisty a rozporem mezi úrovní rozvoje v západních částech Unie a úrovní rozvoje ve východních částech, s jejich důsledky z hlediska politické citlivosti. Politická citlivost se ve zmíněných dvou částech liší. Názor, že je třeba posilovat Evropu, se v těchto dvou částech lehce odlišuje v důsledku sociálních a hospodářských rozdílů. Doufám, že španělské předsednictví bude schopné se s tím vyrovnat.
<P>
Toto jsou úkoly, které skutečně vyžadují více společných zdrojů a větší politickou soudržnost. Proto si myslím, že bychom měli nejen číst Smlouvu, která je správná a poskytuje nám možnosti k větší soudržnosti, ale také zajistit...
<P>
(Předsedající řečníka přerušil)
<SPEAKER ID="043" NAME="Silvana Koch-Mehrin" AFFILIATION="ALDE">
(DE) Pane předsedo, pane Barroso, pane úřadující předsedo Rady, Španělsko nyní přebírá předsednictví Evropské unie počtvrté. Je vám známo, co obnáší spolupráce s Evropským parlamentem v různých situacích.
<P>
Nyní máme Lisabonskou smlouvu, což znamená, že Evropský parlament je váš hlavní kontaktní partner. Ve svém programu prohlašujete, že chcete, aby EU zakořenila ve vůli těch, kteří jí poskytují oprávnění, totiž evropští občané. To je velmi ctižádostivý cíl. Cestu k dosažení tohoto cíle lze najít pouze prostřednictvím zástupců evropských občanů, parlamentů členských států EU, a Evropský parlament je základním kamenem této cesty. Chcete více sblížit parlamenty, abyste více sblížili občany. To je dobrá věc.
<P>
Máte v tomto ohledu velkou zodpovědnost vzhledem k tomu, že jste první předsedající země po vstupu Lisabonské smlouvy v platnost. Další předsednictví vás budou brát jako příklad. Vytváříte tedy plán, abych tak řekla. Chtěla bych, aby se následující předsednictví s vámi poměřovala, pokud se jedná o struktury spolupráce. Přeji vám hodně úspěchu!
<SPEAKER ID="044" NAME="Peter van Dalen" AFFILIATION="ECR">
(NL) Předsednictví chce urychlit jednání o přistoupení, včetně Islandu. Moje skupina se nestaví proti přistoupení této země jako takové, ale nejistota ohledně splácení půjček Icesave Spojenému království a Nizozemí je v současnosti příliš velká. Island a Icesave podstupují mnoho let velká rizika. Zdálo se, že možnosti jsou nekonečné, a spotřeba a poskytování půjček pokračovaly. Mezinárodní orgány jako Mezinárodní měnový fond před těmito riziky varovaly, ale marně, toto chování bez zábran pokračovalo, až zasáhla recese. Je proto zvláštní, že vláda Reykjavíku nyní roní krokodýlí slzy. Varovné signály, že by mohly nastat vážné obtíže, byly viditelné dlouhou dobu. Štěstí přeje připraveným. Stručně řečeno, Island může vstoupit do EU, pokud bude plnit své mezinárodní závazky, a bylo jasně stanoveno, jak a kdy mají být půjčky Icesave splaceny. To je jediný způsob, jakým lze budovat potřebnou důvěru pro přistoupení.
<SPEAKER ID="045" NAME="Miguel Portas" AFFILIATION="GUE/NGL">
(PT) Pane Rodríguezi Zapatero, víte stejně dobře jako já, že růst výroby v Evropě bude v dalších letech pomalý a nevýrazný. Nemohu proto pochopit, proč trváte na zrušení Paktu stability v jeho původní podobě nebo na snížení veřejných investic a sociálních výdajů.
<P>
Rád bych se vás také zeptal na to, co jste ve svém projevu vynechal. Proč nebylo řečeno nic o daňových rájích? Proč nebylo řečeno nic o námitkách k bankovnímu tajemství ze strany některých členských států? Proč nebylo řečeno nic o skutečné evropské iniciativě týkající se zdanění finančních transakcí?
<P>
Stručně řečeno, rád bych vám položil tuto otázku: proč vaše závazky pokaždé zaostávají ve spravedlnosti v hospodářství, trošce spravedlnosti v hospodářské oblasti?
<SPEAKER ID="046" NAME="Enikõ Gyõri" AFFILIATION="PPE">
(HU) Mezi společnými cíli bych chtěla zdůraznit překonání hospodářské krize a vytvoření nových pracovních míst. Všichni jsme si vědomi, že se v některých zemích objevují náznaky oživení, ale to se neodráží v celkové situaci v zaměstnanosti. To, co občané Evropské unie skutečně potřebují, jsou pracovní místa. Toto je jediný přijatelný základ pro obnovení Lisabonské strategie. Musíme zajistit, aby nový program EU do roku 2020 neopakoval chyby Lisabonské strategie. V tuto chvíli nevidíme faktory, které ho budou odlišovat a poskytnou mu větší důvěryhodnost, než měl program předchozí. Zatím jsme slyšeli jen o cílech podobných sloganům a velmi přísném rozvrhu na jeho přijetí.
<P>
Pokud bude Parlament zapojen do procesu takovým způsobem, který odpovídá jeho významu, je nemožné dokončit tento proces do konce druhého čtvrtletí. Potřebujeme vyspělý a harmonizovaný program namísto narychlo připravené sdělovací kampaně. Zvažme následující věci. Jak rozdělit odpovědnost mezi členské státy a Unii? Jak dohlížet na provádění strategie? Komu chceme novou strategií přinést užitek? Jak bude Unie zastupovat zájmy všech regionů, a nejen určitých odvětví, společností či zemí? Při práci pod tlakem nebudeme mít čas zodpovědět všechny tyto otázky. Spěch bude na úkor kvality.
<P>
Upozorňuji vás na dvě záležitosti na evropské úrovni zahrnuté do cílů maďarského předsednictví. První z nich je stanovit strategii v oblasti vodního hospodářství, jelikož voda je naše společné bohatství. S tímto souvisí pojem "Dunaj jako zelený koridor”. Náš další cíl je podat pomocnou ruku evropským regionům. Musíme využít silné stránky těchto společenství.
<SPEAKER ID="047" NAME="Marita Ulvskog" AFFILIATION="S&amp;D">
(SV) Děkuji vám za přesvědčivou sociální agendu - máte v této oblasti naši plnou podporu. Mám dvě otázky. První se týká kodaňského summitu. Bylo to selhání a nyní před námi stojí otázka, jak můžeme oživit iniciativu, pokud jde o boj proti změnám klimatu? Může Španělsko usnadnit cestu k závazné dohodě o klimatu v Mexiku, ve které nezvětšíme rozdíl mezi chudými zeměmi světa a bohatšími zeměmi světa? Je například možné pokusit se zajistit financování iniciativ týkajících se klimatu, které nevyužívají finanční prostředky z běžné pomoci Evropské unie na boj proti chudobě? To by byla vhodná záležitost k řešení pro španělské předsednictví.
<P>
Co se týče sociálního paktu, zní to velmi zajímavě. Je zde však vážný problém: Již neexistuje přiměřená rovnováha mezi zaměstnanci a zaměstnavateli v Evropě. Máme směrnici o vysílání pracovníků, která narušila tuto rovnováhu a která ohrožuje sociální pakt. Existuje příliš mnoho mzdového dumpingu a hrubého vykořisťování.
<SPEAKER ID="048" NAME="Diana Wallis" AFFILIATION="ALDE">
Pane předsedající, ráda bych poděkovala panu premiérovi za jeho velmi upřímný a evropský projev při zahájení španělského předsednictví. Toto je obvykle okamžik vhodný pro zdvořilost a moji kolegové vědí, že jsem vždy velmi zdvořilá, ale musím se vrátit k otázce mnoha britských občanů a evropských občanů, kteří mají obtíže se ztrátou svých domovů ve Španělsku.
<P>
Nepřistupuji k tomu jako bývalá předsedkyně z protievropského hlediska. Přistupuji k tomu z proevropského hlediska, kde tento Parlament znovu a znovu podával zprávy a podstupoval slyšení u petičního výboru. Je to evropský problém. Je to problém volného pohybu. Je to problém evropského občanství. Je to problém evropského soudnictví, v přístupu ke spravedlnosti v občanských věcech.
<P>
Je mi líto, pane předsedající. Vyjádřil jste mnoho znamenitých připomínek k evropskému občanství a spravedlnosti a čestnosti. Doufám, pane premiére, že budete moci vysvětlit tyto připomínky těm evropským občanům, kteří se potýkají s bezdomovectvím a kteří ztratili své úspory ve vaší zemi, protože, je mi líto, že musím říci, že se to tomuto Parlamentu jeví jako zneužívání administrativy.
<SPEAKER ID="049" NAME="Evžen Tošenovský" AFFILIATION="ECR">
(CS) Pane premiére, v programu priorit Vašeho předsednictví jste v kapitole týkající se dopravy zmínil také projekt Galileo. Projekt Galileo patří mezi největší a nejsložitější projekty Evropské unie. V době španělského předsednictví by se měl tento projekt zařadit už do realizační fáze. Chtěl bych Vás požádat o zvýšenou pozornost tomuto projektu, který je komplikovaný nejen technicky, ale i ekonomicky, protože není úplně vyjasněno financování. Věřím, že díky španělskému předsednictví se podaří tento program naplnit a celý projekt spustit. Je to velký úkol, který leží před španělským předsednictvím, protože na něj navazují další velmi významné projekty v oblasti inovací, telekomunikací a dalších návazných věcech.
<SPEAKER ID="050" NAME="Corien Wortmann-Kool" AFFILIATION="PPE">
(NL) Pane předsedající, pane úřadující předsedo Rady, pane Barroso, pane komisaři Almunio, ijá bych se chtěla zaměřit na strategii EU do roku 2020, jelikož je třeba, aby Evropa v tomto období krize pracovala pro své občany a jejich pracovní místa více než kdy jindy. Oznámil jste, že strategie EU do roku 2020 je důležitou prioritní oblastí, ale při zahájení vašeho předsednictví v Madridu jste učinil kontroverzní politické prohlášení a sklidil jste značnou kritiku, ačkoli je ve skutečnosti velmi důležitým úkolem přesvědčit všechny členské státy, aby zpívaly podle stejných not, a vyžaduje to diplomacii. Omezujete snad vy, španělské předsednictví, těmito prohlášeními pana předsedajícího Van Rompuye? Měli byste snad nyní podle Lisabonské smlouvy jako spoluzákonodárce a důležitý partner Evropského parlamentu pracovat na zákonodárném programu? Není to ve skutečnosti vaše věc - je to také ve vašem programu - zajistit přesvědčivou regulaci finančního trhu? V tomto ohledu byl Parlament zklamaný z kompromisu o finančním dohledu, kterého Rada dosáhla v prosinci loňského roku. Měli byste možná mnohem více soustředit síly na tuto oblast a také na vnitřní trh, kde je dostatečný prostor pro zlepšení? To je důležité pro naše malé a střední podniky, naši hnací sílu pracovních míst.
<P>
Co se týče strategie EU do roku 2020, skupina Evropské lidové strany (Křesťanští demokraté) chce rovněž ukončit bezplatný přístup pro všechny členské státy a samozřejmě místo konkrétních návrhů - nyní se dívám na pana předsedu Barossa - pevnou, průhlednou strukturu řízení, která rovněž dodržuje zásadu subsidiarity. Do pravomoci Bruselu nespadá důchodový věk, například. Měl by Brusel rozhodovat o reformách trhu práce nebo vzdělávacích systémech v členských státech? Buďme rozhodní, ale dodržujme zásadu subsidiarity.
<SPEAKER ID="051" NAME="Monika Flašíková Beňová" AFFILIATION="S&amp;D">
(SK) Program, který jste nám představili, je velmi cílevědomý, může posunout Evropskou unii velmi výrazně dopředu, a když jsem měla možnost setkat se s některými členy vaší vlády, vím, že jde o ženy a muže, kteří jsou velmi odborně zdatní a dobře připravení na realizaci tohoto programu, takže vám blahopřeji.
<P>
Osobně se těším na spolupráci s ministrem spravedlnosti a ministrem vnitra, protože je to oblast, které se věnuji jako místopředsedkyně Progresivní aliance socialistů a demokratů v Evropském parlamentu, a čeká nás tu hodně práce a opatření, o kterých jsme hovořili i včera v rámci večerního zasedání, které máme před sebou a týkají se oblasti spravedlnosti a vnitřních věcí, které se právě španělské předsednictví rozhodlo odvážně řešit.
<P>
Je tu mnoho otázek a mnoho potřebných řešení v oblasti základních práv občanů Evropské unie, ať už v hmotných a procesních právech subjektů civilních a trestně-právních jednání nebo i otázky ochrany na znovuzavedení sociální dimenze evropské politiky. Musíme se věnovat otázkám, které se týkají přistěhovalectví, azylu, které se týkají imigrace, věřím, že se nám to.....
<SPEAKER ID="052" NAME="Marian Harkin" AFFILIATION="ALDE">
Pane předsedající, jedna ze změn, o kterých pan premiér dnes ráno mluvil , je občanská iniciativa. Samozřejmě považuji za příznačné, že jedna ze zemí, jejíž občané hlasovali pro ústavu, je země, která začne s prováděním Lisabonské smlouvy. Samozřejmě, mnohokrát, když jsem sháněla hlasy ve prospěch Lisabonské smlouvy v Irsku, jsem citovala Španělsko a španělské občany.
<P>
Avšak my jako politici máme odpovědnost zajistit, aby si občané uvědomovali nejen skutečný potenciál občanské iniciativy, ale i její omezení. Víme, že to není jen otázka jednoho milionu podpisů k nějaké otázce. Tato otázka musí spadat do pravomoci Unie a nesmíme slibovat více, než jsme schopni splnit.
<P>
Za druhé, dnes ráno jste uvedl zajišťování potravin, pane premiére. Jsem potěšena, že v Radě ve složení pro zemědělství jste dosáhli pokroku v otázce lepšího fungování potravinového řetězce. Zajišťování potravin nemůže být - a nebude - zaručeno, dokud naši zemědělci nedosáhnou na přiměřený a rozumně stabilní příjem.
<P>
Konečně, pane premiére, výborně se vám vydařila iniciativa na potlačení násilí páchaného na ženách, těším se na další podrobnosti.
<SPEAKER ID="053" NAME="Marian-Jean Marinescu" AFFILIATION="PPE">
(RO) Nejprve bych chtěl vyjádřit naději, že navzdory poměrně obecné povaze programu dosáhne španělské předsednictví konkrétních výsledků do konce června.
<P>
Vítám skutečnost, že se předsednictví zabývá vývojem evropského výzkumného prostoru a zajištěním mobility výzkumných pracovníků. Nicméně v době, kdy na trhu práce existují omezení, bude obtížné tohoto úkolu dosáhnout. Doufám, že neformální setkání ministrů práce na konci tohoto měsíce skončí s konkrétními výsledky v této oblasti.
<P>
Program také zahrnuje pokyny pro přezkum TEN-T akce. Pro přezkum by bylo také žádoucí zohlednit strategii pro Podunají, která ačkoli není přímo uvedena v programu předsednictví, je závazkem Evropské komise pro rok 2010.
<P>
V oblasti energetiky by bylo žádoucí zlepšit akční plán energetické účinnosti a schválit akční plán pro energetiku na období 2010-2014. Pokud jde o akční plán energetické účinnosti, domnívám se, že jeho přezkum by měl rovněž zahrnovat návrh finančních zdrojů, zejména s cílem zajistit energetickou účinnost budov. Plán evropské hospodářské obnovy zahrnuje zapojení Evropské unie do financování plynovodu Nabucco. Je v zájmu Evropské unie, aby toto financování pokračovalo také v akčním plánu pro energetiku na období 2010-2014.
<P>
Co se týče východního partnerství, stojí za zmínku, že vztahy Evropské unie s Ukrajinou jsou velmi důležité. Rád bych také využil této příležitosti a požádal vás, abyste nezapomněli na region jižního Kavkazu, který je důležitým alternativním zdrojem energie pro Evropskou unii nebo na Moldavskou republiku, která velmi potřebuje pomoc EU během tohoto období přechodu k demokracii.
<SPEAKER ID="054" NAME="Gianluca Susta" AFFILIATION="S&amp;D">
(IT) Pane předsedající, dámy a pánové, pane Zapatero, děkuji vám za závazek, který máte v tomto funkčním období ohledně bodů, které jste oznámili, ačkoli již není čas uvádět všechny prospěšné body, ale je třeba účelně usilovat o oživení Evropy.
<P>
Musíme ukončit toto období vymezování institucionálních struktur a čelit zásadním otázkám, které stále brání Evropě v tom, aby byla schopna soutěžit na stejném základě s mezinárodními partnery. Potřebujeme vědět, zda Evropská unie bude moci v brzké době získat křeslo v Organizaci spojených národů, zda bude moci jako Evropská unie získat křeslo ve skupině G20, zda je třeba větší daňová a sociální harmonizace a jaké prostředky je třeba dát do evropského hospodářského oběhu, aby mohla opravdu učinit to, co učinili její mezinárodní konkurenti.
<P>
Musíme nyní přijít - a říkám to i předsedovi Barrosovi - s konkrétními opatřeními na oživení Evropy, protože za šest měsíců nedospějeme ke stejným výsledkům, k jakým jsme dospěli původně s jinými zkušenostmi. Rádi bychom věděli, zda již nastal čas, kdy jak by řekl Kissinger před 30 lety, významní světoví vůdci znají telefonní číslo, na které volat, když potřebují hovořit s někým v Evropě a nemusejí kontaktovat jen členské státy.
<P>
Je to otázka důstojnosti Evropy tak, jak vyplývá z Lisabonské smlouvy, ale i evropského sociálního modelu, takové podstaty demokracie, kterou my členové skupiny Pokrokové aliance socialistů a demokratů v Evropském parlamentu naléhavě požadujeme a na které chceme, aby bylo založeno blaho našich občanů.
<SPEAKER ID="055" NAME="Paulo Rangel" AFFILIATION="PPE">
(PT) Pane předsedající, pane Rodríguez Zapatero, pane Barroso, rád bych upřesnil, že v projevu, který jsme slyšeli, byly určité nejasnosti, zejména co se týče hospodářských záležitostí. Cíle a stanovené cíle jsou jasné, ale určité nejasnosti přetrvávají. Konkrétně není stanoveno žádné určité opatření pro boj s nezaměstnaností. Avšak i přes tuto výhradu bych chtěl zaměřit můj projev na institucionální záležitosti.
<P>
Španělské předsednictví často hovoří o otázce občanské iniciativy a o pohotovém a rychlém zavedení systému služby pro vnější činnost. V současné době si myslím, že na institucionální úrovni by byly rovněž důležité některé prohlášení o vztahu k ostatním institucím, jelikož jsme v počátečních fázích Lisabonské smlouvy.
<P>
Podle mého názoru je také důležité, aby Rada a španělské předsednictví jasně prokázaly ochotu spolupracovat s Komisí a Parlamentem, aby objasnily, jak budou vztahy mezi Komisí a Parlamentem vyjádřeny v souvislosti s Lisabonskou smlouvou, jelikož španělské předsednictví má nyní jedinečnou příležitost vytvořit precedens.
<P>
Bez ohledu na to, co španělské předsednictví činí z hlediska výše uvedených vztahů s Komisí na jedné straně a na druhé straně s Parlamentem a se samotným předsedou Evropské rady, dokládá jasně, co bude viděno jako úspěch Lisabonské smlouvy.
<P>
S ohledem na výše uvedené bych rád získal jasnější informace o tom, jak nahlížíte na strukturu vztahů mezi střídavým předsednictvím, Komisí, Parlamentem a předsednictvím Rady.
<SPEAKER ID="056" NAME="Alejandro Cercas" AFFILIATION="S&amp;D">
(ES) Vážený pane premiére Zapatero, vítejte, hodně štěstí a děkuji vám za váš projev. Především vám děkuji za poukázání na Evropskou sociální chartu. Konečně někdo v Radě chápe, že Evropa nemůže být utvářena bez pracovníků a mnohem méně v neprospěch pracovníků.
<P>
Konečně někdo v Radě začíná chápat, že máme velmi vážný problém s milióny rozčarovaných lidí, s odborovými organizacemi, které se domnívají, že nemají možnost podílet se na procesu evropské integrace, která bere v úvahu pouze obchodní aspekt, ztratila své politické ambice a má nízké sociální ambice.
<P>
Dvě akce otrávily tento vztah s Evropským parlamentem a odborovým hnutím. Jedna z nich je pohyb pracovních sil v celé Evropě, který ohrožuje národní sociální modely, a druhá z nich je směrnice o pracovní době, která ohrožuje historické úspěchy a soulad mezi profesním a pracovním životem.
<P>
Pane premiére, hovořil jste o změně na šest měsíců. Změna postupů, změna způsobů. Nebudete moci změnit vše, ale vydat se na novou cestu, cestu, kterou Evropa potřebuje, protože Evropa potřebuje pracovní síly a nebude možné vybudovat pouze hospodářskou Evropu, měla by to být i politická a sociální Evropa.
