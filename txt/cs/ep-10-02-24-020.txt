<CHAPTER ID="020">
Jednominutové projevy k důležitým politickým otázkám
<SPEAKER ID="234" NAME="Předsedající">
Dalším bodem jsou jednominutové projevy k důležitým politickým otázkám podle článku 150 jednacího řádu.
<P>
Podle článku 150 jednacího řádu budou mít poslanci, kteří v průběhu předešlých jednominutových projevů nedostali slovo, přednost před těmi, kteří minule vystoupili.
<SPEAKER ID="235" NAME="Traian Ungureanu" AFFILIATION="PPE">
(RO) Traian Băsescu, prezident Rumunska, dne 4. února 2010 oznámil rozhodnutí, které potvrdilo, že Nejvyšší rada obrany země schvaluje účast Rumunska na protiraketovém systému Spojených států. Dohoda bude předložena rumunskému parlamentu ke schválení. Prezident zároveň uvedl, že dohoda není namířena proti Rusku. Věřím, že to umožní Rumunsku prokázat jeho schopnost jednat jako strategický partner Spojených států v oblasti Černého moře a stát se významnou zárukou bezpečnosti v Evropě.
<P>
Pro evropské spojence bude tato dohoda mezi Rumunskem a Spojenými státy, ve stávajícím kontextu závažných celosvětových problémů, znamenat upevnění bezpečnostního systému. Věřím, že Evropská unie tuto významnou dohodu přivítá.
<SPEAKER ID="236" NAME="Joanna Katarzyna Skrzydlewska" AFFILIATION="PPE">
(PL) Pane předsedající, ráda bych vyjádřila hluboké znepokojení nad prudce se zhoršující situací našich polských spoluobčanů v Litvě. Litva je členem Evropské unie. I přesto jsou základní práva polské národnostní menšiny v Litvě porušována. V Litvě žije téměř 300 000 Poláků, a v oblastech, kde tvoří 60-80 % populace, nemají právo používat v úředních záležitostech mateřský jazyk jako jazyk pomocný. Soud nařídil odstranit dvojjazyčné názvy ulic. Pro vymáhání tohoto nařízení jsou vysíláni státní dozorčí úředníci. Polská jména jsou politevšťována. Při pozemkových restitucích jsou Poláci diskriminováni. Právo polských dětí na vyučování v polském jazyce je omezováno. Jsou omezována volební práva jejich rodičů.
<P>
Budoucnost Unie je v současné době nejistá. Chceme stále žít v Evropě iluzorních hodnot, nebo v Evropě hodnot skutečných? Směrem, jakým se Unie bude ubírat, záleží částečně na nás. Zavřeme oči před zjevnou diskriminací menšiny, nebo opravdu hodláme vybudovat bezpečnou Evropu v duchu respektování lidských práv?
<SPEAKER ID="237" NAME="Andres Perello Rodriguez" AFFILIATION="S&amp;D">
(ES) Pane předsedající, rád bych Parlament o něčem informoval a požádal jej o podporu. Chci vám sdělit, že na jihu Unie, ve Valencii, městě pilných a podnikavých lidí, je historická námořnická čtvrť zvaná Cabañal. Této čtvrti hrozí zničení, pokud městská rada, která ji po téměř dvacet let nechala chátrat, uskuteční svůj plán.
<P>
Místní obyvatelé proti tomuto plánu protestovali. Na žádost Nejvyššího soudu rozhodlo ministerstvo kultury, že tento plán by znamenal znehodnocení kulturní památky, a také Ústavní soud se jej nedávno pokoušel zastavit, nařídil, aby byl zastaven.
<P>
Veřejné orgány odpověděly tím, že se těmto institucím odmítly podřídit, což vedlo k riziku, nebezpečí a nedostatku politického zájmu.
<P>
Naléhavě prosím, aby se místním obyvatelům dostalo podpory a pomoci, o než ve věci tohoto znehodnocení kulturní památky Parlament žádají. To jim poskytne záruku, že ve čtvrti jako je Cabañal na jihu Evropské unie k tak barbarskému prohřešku dojít nemůže.
<SPEAKER ID="238" NAME="Cristian Silviu Buşoi" AFFILIATION="ALDE">
(RO) Minulý týden jsem se zúčastnil zasedání Výboru pro parlamentní spolupráci EU-Moldavsko. Výsledky tohoto zasedání jsou z hlediska dvoustranných vztahů a přibližování Moldavska k Evropské unii nesmírně povzbudivé.
<P>
Proevropská vláda v Kišiněvu učinila během několika měsíců od svého nástupu k moci zřetelný pokrok. Věřím, že tento pokrok je jasnou známkou upřímného přání vydat se na jednosměrnou cestu do Evropy. Z jednání v minulém týdnu je zřejmá politická vůle současné vlády Moldavské republiky prosazovat reformy zaměřené na budování stabilní demokracie a prosperujícího hospodářství. Vítám zahájení jednání v lednu letošního roku ohledně nové dohody o přidružení. Jsem přesvědčen, že Evropský parlament musí být do tohoto procesu aktivně zapojen a musí uzavření této dohody i program zrušení vízové povinnosti podpořit.
<P>
Moldavská republika sdílí hodnoty Evropské unie. Proto se domnívám, že jak Evropská komise, tak Evropský parlament musí tuto vládu podpořit finanční pomocí, kterou je nutno poskytnout co možná nejdříve, a také odbornými znalostmi, jež může Evropská unie nabídnout v různých oblastech, kde by měla proběhnout reforma, například v oblasti justice či hospodářství.
<SPEAKER ID="239" NAME="Ryszard Czarnecki" AFFILIATION="ECR">
(PL) Pane předsedající, bohužel musím znovu zmínit situaci polské menšiny v jednom z členských států Evropské unie - v Litvě. Zdálo by se, že když nějaký stát patří k Evropské unii, měl by dodržovat všechny evropské zásady. Avšak Vilnius to nedělá.
<P>
V Litvě stále neexistuje dohoda ohledně dvojjazyčných názvů ulic v místech, kde polské obyvatelstvo nepředstavuje menšinu, ale spíš většinou. Existují závažné problémy s vyučováním v polském jazyce. V důsledku opatření přijatého litevskými školskými úřady bude asi stovka polských tříd uzavřena. Před nedávnem byla zavedena podstatná omezení pro umělecká sdružení, která šíří polskou kulturu.
<P>
Je tu podivná nevyváženost, protože Litevci v Polsku mají všechna svá práva zaručena a dostávají značné dotace z polského státního rozpočtu. Je čas na prostou a zdvořilou odpověď. Je na čase, aby se mezinárodní organizace včetně našeho Evropského parlamentu začaly záležitostí diskriminace Poláků v Litvě zabývat.
<SPEAKER ID="240" NAME="Gerard Batten" AFFILIATION="EFD">
Pane předsedající, dnes večer jsem se v poslaneckém salónku zúčastnil recepce uměleckého souboru Shen Yun Performing Arts. V loňském roce jsem měl to potěšení vidět představení tohoto souboru v Londýně. Jeho smyslem je oživit zájem o tradiční čínskou kulturu a přiblížit tuto kulturu, kterou se samozřejmě čínská komunistická strana a vláda v průběhu posledních 60 let ze všech sil snaží zničit.
<P>
Byl jsem zděšen, když jsem se dnes večer dozvěděl, že plánované představení v Rumunsku, které se mělo uskutečnit v dubnu, bylo kvůli tlaku ze strany čínské vlády zrušeno. Je naprosto nepřijatelné, aby Rumunsko, země, která se prohlašuje za demokracii, na sebe nechalo vyvíjet takový nátlak komunistické tyranie. Také bych měl říci, že soubor Shen Yun šíří filozofii pravdivosti, tolerance a soucitu, takže nepřekvapuje, že se čínská vláda i komunistická strana této protikladné ideologie bojí.
<P>
Chtěl bych navrhnout panu předsedovi Buzkovi, abychom tuto situaci napravili tak, že pozveme soubor Shen Yun, aby při nejbližší vhodné příležitosti uspořádal ukázkové představení v Parlamentu. Bylo by to jasné gesto podpory těmto nezměrně odvážným čínským demokratickým aktivistům.
<SPEAKER ID="241" NAME="Seán Kelly" AFFILIATION="PPE">
Pane předsedající, rád bych využil této příležitosti a odsoudil v této sněmovně falšování irských, britských, francouzských a německých pasů v souvislosti s nedávným zabitím velitele Hamásu. Šéf dubajské policie řekl, že si je na 99 % jistý, že za tímto zabitím stojí Mosad.
<P>
Je-li tomu tak, pak to bylo hrubé zneužití pasů EU pro spáchání zločinu ve třetí zemi a zejména porušení důvěry ve vztahu k Irsku, protože od té doby, co jsme v roce 1922 získali nezávislost, jsme byli neutrální a přátelskou zemí, která svým občanům dovoluje cestovat, možná trochu volněji, do míst, kam by občané z jiných zemí cestovat nemohli.
<P>
Použití falešných pasů za této situace takovou pozici ohrozilo, obzvláště v Dubaji. Apeluji zejména na vysokou představitelku, aby tuto záležitost prošetřila, a pokud za ní stála vláda nebo Mosad, měla by být poskytnuta náprava nám i ostatním zemím, kterých se to týká.
<SPEAKER ID="242" NAME="Alan Kelly" AFFILIATION="S&amp;D">
Pane předsedající, z tohoto zmatku se nakonec dostaneme. Mapa regionální podpory pro pravidla státní podpory v Evropě nutně potřebuje překreslit. Problém je v tom, že když jsem se v této záležitosti písemně obrátil na předchozí Komisi, vycházela její politika z údajů Eurostatu z roku 2006. Nyní, když má být mapa regionální podpory revidována, je nesmírně důležité uznat, že evropské hospodářství je v naprosto jiné situaci. Uvedu pouze jeden příklad z mé země, úroveň nezaměstnanosti v centrální části a na západě země v loňském roce vzrostla o více než 40 %, a to nemluvím o letech předchozích, kdy počet nezaměstnaných již narůstal. Centrální oblast a západ země, jako jsou Limerick, Clare a Tipperary, potřebují rozsáhlé státní finanční prostředky pro stimulaci primární tvorby pracovních míst, která již tak dosahuje kritických hodnot.
<P>
Když uvážíme dramatický zvrat v irském hospodářství, stejně jako v hospodářství jiných zemí, takové roky jako 2006 a 2007 tu možná byly už dávno. I když uznávám, že je částečně na členských státech, aby Komisi o veškerých změnách ve své ekonomické situaci informovaly, postoj Komise by přesto neměl zůstávat stejný.
<SPEAKER ID="243" NAME="Corneliu Vadim Tudor" AFFILIATION="NI">
(RO) Dámy a pánové, mám za to, že největším darem, jaký Bůh člověku dal, je pes. Dobře znáte citát madame Rolandové, která byla za Francouzské revoluce popravena gilotinou: "Čím více poznávám lidi, tím více obdivuji psy", zatímco lord Byron napsal: "Psi mají všechny ctnosti člověka, ale žádnou jeho neřest."
<P>
Zastupuji zde ve sněmovně několik milionů milovníků zvířat z naší země pobouřených krutostí vůči toulavým psům, kteří jsou nemilosrdně zabíjeni. Zahraniční návštěvníci Rumunska jsou zděšeni, když vidí na silnicích ležet mrtvá těla psů, což je krutý pohled, kterému nejsou ušetřeny ani děti. Bukurešťský prefekt nyní požaduje změnu zákona novelizovaného rumunským parlamentem, který požaduje likvidaci toulavých psů. Avšak psi jsou našimi strážnými anděly. Také je dobře známo, že v minulosti pomáhali chránit zdraví obyvatel opevněných měst, protože tam, kde jsou psi, nejsou potkani ani hadi.
<P>
Žádám Evropský parlament, aby rumunskou vládu vyzval, aby jednala v souladu se Všeobecnou deklarací práv zvířete vyhlášenou v Paříži roku 1978. Se zabíjením toulavých psů v Rumunsku musíme skoncovat. Ten, kdo nemá rád zvířata, nemá rád ani lidi. Proboha, vždyť přece žijeme ve třetím tisíciletí po Kristu!
<SPEAKER ID="244" NAME="Ramon Tremosa i Balcells" AFFILIATION="ALDE">
Pane předsedající, rád bych odsoudil situaci v katalánském a evropském sektoru chovu prasat. Cena prasat už více než rok neustále klesá a už po několik měsíců je výrazně nižší než výrobní náklady. Jedním z důvodů, proč tomu tak je, je dovoz prasat z nově se rozvíjejících zemí. V příliš mnoha případech se prasata, která jsou dovážena do Evropské unie, na evropských celnicích dostatečně nekontrolují.
<P>
V příliš mnoha případech tento dovoz nesplňuje hned několik evropských nařízení ohledně kvality a bezpečnosti potravin, která Evropská unie ukládá pouze evropským výrobcům. Zdá se, že tomu tak bude i v následujících letech: vzrůstající nároky na dobré životní podmínky zvířat pro evropské výrobce, ale přitom žádné kontroly dovozu z nově se rozvíjejících zemí.
<P>
To je jasný případ nekalé hospodářské soutěže. Takto Evropa ztratí své zemědělce a chovatele prasat a bez nich přijde o důležitou součást svého zemědělsko-potravinářského průmyslu. To jsou obavy, o něž jsem se s vámi chtěl podělit.
<SPEAKER ID="245" NAME="Valdemar Tomaševski" AFFILIATION="ECR">
(PL) Pane předsedající, rád bych promluvil o situaci národnostních menšin v Litvě, jejichž práva jsou v této zemi neustále omezována.
<P>
V oblastech, které jsou hustě osídlené národnostními menšinami, platí v Litvě všeobecný zákaz používání dvojjazyčných informačních nápisů, které se používaly po dvacet let. Školám pro národnostní menšiny byly sníženy dotace a probíhají přípravy na jejich uzavření, což je součástí takzvané "reformy". V dokladech totožnosti se nesmí používat původní pravopis cizích jmen. Navíc Poláci, kteří v Litvě usilují o navrácení pozemků zabavených komunistickým režimem, narážejí na obtíže, a obtíže v poslední době dokonce zasahují i kulturní život menšin. Nejstaršímu souboru tradičních polských písní a tanců v Litvě, souboru Wilia, byly sníženy státní dotace na čtvrtinu původní úrovně a byla zrušena tři místa na plný pracovní úvazek, takže zůstalo pouze jedno.
<P>
Práva národnostních menšin v Litvě by měla být respektována, jak Unie požaduje ve svém hesle: Jednota v rozmanitosti.
<SPEAKER ID="246" NAME="Mairead McGuinness" AFFILIATION="PPE">
Pane předsedající, pan Tremosa i Balcells nadnesl otázku nízkonákladové výroby v zemědělství, a to je otázka, která mě, stejně jako mnoho jiných v této sněmovně, velmi znepokojuje. Více mě však znepokojuje to, jak na zemědělství, venkovské oblasti a potravinářský průmysl vůbec Komise pohlíží, protože se zdá, že na toto životně důležité odvětví Evropské unie ve strategii EU 2020 téměř zapomněla. Naléhavě žádám Komisi, aby tuto důležitou oblast nepřehlížela. Doufám, že nevyjadřuje stanovisko, že toto odvětví už není důležité, obzvláště podíváme-li se na reformu rozpočtu Evropské unie.
<P>
Ráda bych Komisi připomněla, že sektor zemědělství a potravinářství je nepostradatelný pro zajišťování potravin, pro ochranu životního prostředí a pro zajištění pracovních míst ve venkovských oblastech. Domnívám se, že toto stanovisko musí být ve strategii EU 2020 vyjádřeno.
<P>
Děkuji organizaci mladých zemědělců v Irsku, Macra na Feirme, zastupující muže i ženy, za to, že mě na tuto záležitost upozornila, a doufám, že Komise naslouchá.
<SPEAKER ID="247" NAME="Silvia-Adriana Ţicău" AFFILIATION="S&amp;D">
(RO) Začátkem roku dosáhla míra nezaměstnanosti v eurozóně 10 % a v zemích EU-27 se jednalo o 9,6 %. U mladých lidí tento údaj převyšuje 21 %. V Evropské unii působí přibližně 20 milionů společností, vyjma finanční odvětví, přičemž 99 % z nich jsou malé a střední podniky. Dvě třetiny celkového počtu zaměstnanců soukromého sektoru pracují v malých a středních podnicích.
<P>
Vyzývám Komisi a členské státy, aby vytvořily balíček opatření zaměřených na podporu malých a středních podniků, který by jim pomohl dostat se z hospodářské a finanční krize. Tento balíček opatření by měl být zaměřen i na ty, kteří se teprve chystají založit malý či střední podnik. Tato opatření by například mohla zahrnovat vhodnou úpravu Evropského fondu pro přizpůsobení se globalizaci i úpravu sedmého rámcového programu pro výzkum a také zjednodušení administrativních kritérií a postupů pro snazší přístup malých a středních podniků k projektům uskutečňovaným pomocí evropských fondů.
<P>
A poslední, neméně důležitá věc: navrhuji, aby byla poskytnuta státní záruka na úvěry sjednané malými a středními podniky, což by jim pomohlo dostat se z krize, samozřejmě na určitou dobu a do určité výše, stejně jako je tomu u zemědělců.
<SPEAKER ID="248" NAME="Georgios Papanikolaou" AFFILIATION="PPE">
(EL) Pane předsedající, jak všichni víme, problém nedovoleného přistěhovalectví je daleko horší v Řecku než ve zbytku Evropské unie. To má různé důvody, počínaje zeměpisnou polohou Řecka a konče jeho dlouhou pobřežní hranicí.
<P>
Za těchto okolností a v této době je iniciativa řecké vlády, která přistěhovalcům usnadňuje získání řecké státní příslušnosti nebývalým způsobem, přinejlepším improvizací a způsobila následující paradox - vláda země, jež má nejzávažnější problém, navrhuje ta nejmírnější opatření, a to na všech úrovních, v celé Evropské unii.
<P>
Pro nedovolené přistěhovalectví to nebude znamenat překážku, ale povzbuzení, což neprospěje přistěhovalectví legálnímu. Tím podkopáváme sociální soudržnost a k této záležitosti zaujímáme roztříštěný postoj, neboť prověřujeme jen poslední článek řetězu, kterým je nezákonný vstup, azyl, odsun a svolení k pobytu a práci v Evropské unii. Tím otevíráme cestu k získání evropského občanství bezpočtu nelegálních přistěhovalců.
<P>
Z tohoto pohledu je to záležitost evropská a měli bychom se jí v nejbližší budoucnosti intenzívně zabývat.
<SPEAKER ID="249" NAME="Ioan Enciu" AFFILIATION="S&amp;D">
(RO) Se zaváděním nových informačních technologií se v poslední době stalo obzvlášť aktuálním tématem dodržování práva na soukromí. Kromě příznivého dopadu těchto technologií v mnoha oblastech vyvstala také otázka narušování soukromí občanů a v širším slova smyslu potřeba regulace přístupu k osobním údajům. Poukazuji tím na skutečnost, že občané musí mít zaručeno právo kontrolovat shromažďování, uchovávání, používání a šíření svých osobních údajů.
<P>
Současné právní předpisy zaostávají a již nejsou schopny řešit všechny problémy, které se vyskytly. Obrovská odezva ze strany veřejnosti jasně mluví pro nutnost přísné regulace práva na soukromí. Úsilí Evropské unie vytvořit v této oblasti uspokojivou legální databázi je vítáno, ale podle mého názoru stále není s to čelit novým výzvám.
<P>
(Potlesk)
<SPEAKER ID="250" NAME="Oldřich Vlasák" AFFILIATION="ECR">
(CS) Uplynulo více než půl roku od bezprecedentní události, kdy Kanada obnovila vízovou povinnost pro jednoho z členů Evropské unie, a to pro občany České republiky. Kanada svůj krok zdůvodnila tím, že za oceánem čeští občané, především z řad Romů, hromadně žádali o azyl. Rád bych v této souvislosti uvedl, že u nás doma platí stejné podmínky pro všechny, bez ohledu na to, zda je někdo české, slovenské, vietnamské či ukrajinské národnosti či zda je českého, afroamerického či romského původu. Listina základních práv a svobod, která je součástí našeho ústavního pořádku, deklaruje rovná národnostní a etnická práva všech občanů. Tím, že se Kanada vymlouvá na Romy, se sama diskriminuje, protože připouští, že kvůli jednomu etniku mění své vízové podmínky. Kanada by se namísto drahých, administrativně náročných víz měla spíše zamyslet nad těmito podmínkami.
<SPEAKER ID="251" NAME="Agustín Díaz de Mera García Consuegra" AFFILIATION="PPE">
(ES) Pane předsedající, jak víte, dne 11. února Parlament zamítl program pro sledování financování terorismu, tedy program SWIFT. Platnost dohody byla tedy pozastavena a k žádnému přenosu údajů nedochází.
<P>
Avšak Komise má nový mandát k vyjednávání. Otázka, kterou bych rád položil předsednictvu Evropského parlamentu - ne vám, ale skutečnému předsednictvu - zní, zda máme prostředníka, zda Spojené státy po krachu tohoto programu vyjednávají s Evropskou unií nebo jednotlivě s určitými členskými státy na základě dvoustranných jednání.
<P>
V každém případě, pane předsedající, pokud taková jednání opravdu probíhají, žádám, aby Evropský parlament v těchto jednáních hrál svou roli, což je požadavek, na kterém se snad shodneme všichni.
<SPEAKER ID="252" NAME="Mario Borghezio" AFFILIATION="EFD">
(IT) Pane předsedající, dámy a pánové, dne 23. února způsobil únik uhlovodíků z nádrže v opuštěné rafinérii v obci Villasanta v Lombardii obrovské znečištění nedaleké řeky Lambro.
<P>
Rozsáhlá ekologická katastrofa, při které vytekly tisíce metrů krychlových nafty, nejen ničí ekosystém řeky Lambro, což má následky i pro faunu, ale hrozí též - i přes provedený zásah - rozšíření do řeky Pád, která protéká celou Pádskou nížinou až do Jaderského moře.
<P>
Tato situace, která již přinutila lombardský region k požadavku na vyhlášení stavu ohrožení, je ovšem natolik výjimečná a naléhavá, že vyžaduje pomoc i ze strany Evropské unie - a žádám předsednictvo, aby k ní vydalo signál - jak při koordinaci ekologických iniciativ v ohrožené oblasti, která samozřejmě zahrnuje oblast Pádu, tak při poskytnutí finančních zdrojů, které budou nutné pro naprosto zásadní obnovu ekologické situace v této rozsáhlé oblasti zasažené obrovskou přírodní katastrofou.
<SPEAKER ID="253" NAME="Maria Da Graça Carvalho" AFFILIATION="PPE">
(PT) V Evropské unie zůstávají problémem regionální rozdíly. Z tohoto důvodu je nezbytné, aby politika soudržnosti i nadále podporovala méně rozvinuté regiony. Vítám proto iniciativu pro strategii Evropské unie pro oblast Baltského moře a probíhající iniciativu pro Podunají.
<P>
Vybízím Parlament, aby ze stejných důvodů pečlivě zvážil možnost nových strategií pro další regiony. Například v jihozápadní Evropě čelí řadě společných problémů Makaronézie (Azory, Madeira, Kanárské ostrovy a Kapverdy), takže strategie pro tuto oblast by zdokonalila komunikační systémy, chránila životní prostředí, podpořila rozvoj, výměnu vědeckých poznatků, tvorbu pracovních míst i jejich zajištění a usnadnila by boj proti nedovolenému přistěhovalectví. To by pak znamenalo také rozvoj evropské hranice na Atlantiku a vytvoření dalšího mostu mezi Evropou a Afrikou.
<SPEAKER ID="254" NAME="Luís Paulo Alves" AFFILIATION="S&amp;D">
(PT) Rád bych poukázal na to, že v ostrovních oblastech je jedinou přístupovou cestou letecká doprava a že její provozní podmínky závisí na množství cestujících a převáženého nákladu. Existují ostrovní oblasti, kde je toto množství dostatečné, aby přitáhlo velký počet provozovatelů letecké dopravy - což přináší konkurenci i nízké ceny za dopravu, a tím i lepší dostupnost - avšak existují i jiné oblasti, jako například Azory, kde je toto množství mnohem menší, a to je z pohledu provozovatele činí nezajímavými. Důsledkem jsou vyšší ceny letenek, které vedou k omezení mobility osob a činí oblast méně atraktivní pro turisty. A právě tato atraktivita by umožnila rozvoj obrovského potenciálu ostrovů a diversifikaci jejich hospodářství, aby mohlo prosperovat a stalo se silnější. Toto omezení je obzvláště nepříjemné v době krize, v níž se právě nyní nacházíme.
<P>
To znamená, že dočasná pomoc je pro růst objemu osobní i nákladní letecké dopravy zásadní, aby tak trh mohl začít fungovat. To by také umožnilo oblastem, které mají velký turistický potenciál, aby byly zařazeny mezi cíle transevropských sítí, jejichž cílem je rozšíření až k hranicím Evropy.
<SPEAKER ID="255" NAME="Czesław Adam Siekierski" AFFILIATION="PPE">
(PL) Navzdory skutečnosti, že mnozí ekonomové a politici již ohlásili konec krize v Evropě, stále se potýkáme s jejími negativními následky. Měsíční údaje o míře nezaměstnanosti v Unii jsou čím dál více deprimující. V současné době je v Evropě přes 23 milionů lidí bez práce. To znamená, že krize zmařila mnohaleté úsilí o podporu zaměstnanosti. Obzvláště znepokojujícím jevem je neustále rostoucí počet nezaměstnaných mladých lidí. Bez práce je nyní každý pátý mladý Evropan. Měli bychom vzít v úvahu, že tento stav povede k výjimečně škodlivým sociálním následkům, jako je nárůst zločinu, alkoholismu, užívání narkotik a zvyšování počtu problémových rodin. Pokud jde o možné způsoby, jak se rychle dostat z recese, myslím, že bychom měli dobře využívat našeho největšího kapitálu - vnitřního trhu Společenství. Abychom dokázali plně využít potenciálu společného hospodářského prostoru, musíme na evropské úrovni zlepšit koordinaci. Musíme dále zjednodušovat předpisy pro jeho fungování a také rozvíjet skutečnou hospodářskou unii.
<SPEAKER ID="256" NAME="Claudiu Ciprian Tănăsescu" AFFILIATION="NI">
(RO) V důsledku toho, že národnímu ústavu Cantacuzino pro výzkum a vývoj v oblasti mikrobiologie a imunologie se sídlem v Bukurešti vypršela začátkem února platnost standardu SVP, byla tomuto ústavu odebrána licence na výrobu a prodej očkovacích látek včetně vakcín. Po přijetí nápravného akčního plánu sestaveného vedením ústavu Cantacuzino společně s Národním úřadem pro léčiva a schváleného ministerstvem zdravotnictví se očekává, že ústav Cantacuzino získá oprávnění k výrobě vakcín opět ve druhé polovině dubna.
<P>
Neměli bychom však zapomínat, že přerušení chodu ústavu se strategickým významem v národním i evropském měřítku, jakým ústav Cantacuzino je, znamená značné potenciální riziko. Proto jsem přesvědčen, že je důležité, aby evropské instituce prováděly přísnější kontroly, a tím v budoucnu zabránily opakování podobné situace v evropském měřítku.
<SPEAKER ID="257" NAME="Georgios Papastamkos" AFFILIATION="PPE">
(EL) Pane předsedající, se vší úctou k vám vás žádám, abyste nám zítra poskytl seznam všech, kdo požádali o jednominutové vystoupení, a to na základě dvou kritérií: za prvé, že nevystoupili v průběhu předchozího plenárního zasedání, a za druhé, s ohledem na časový údaj, kdy o vystoupení požádali.
<P>
Se vší úctou k vám i k předsednictvu si myslím, že předsednictvo nemá právo přidělovat čas, jak se mu zlíbí. Existují určité zásady a první zásadou je zásada transparentnosti.
<P>
Očekáváme, že zítra dostaneme seznam - a vidím, že další členové souhlasí a schvalují to - vytvořený na základě dvou kritérií, totiž: kritéria doby, kdy podali žádost, a kritéria toho, zda na předchozím zasedání vystoupili, či ne.
<SPEAKER ID="258" NAME="Předsedající">
Kritéria, která uplatňujeme, jsou, jak víte, jednak rovnoměrné rozdělení projevů mezi různé politické skupiny na základě jejich početnosti, jednak upřednostnění těch, kteří nevystoupili v průběhu předchozího zasedání. To jsou kritéria, kterými se řídíme.
<SPEAKER ID="259" NAME="Michail Tremopoulos" AFFILIATION="Verts/ALE">
(EL) Pane předsedající, dnes nevystoupila ani jediná osoba ze skupiny Zelených/Evropské svobodné aliance, ale z jiných skupin vystoupilo pět či dokonce sedm poslanců. To je můj dotaz.
<SPEAKER ID="260" NAME="Předsedající">
To jsem právě vysvětloval, pane Tremopoulosi. Z vaší skupiny jsme měli tři žádosti o vystoupení. Každý z těchto členů vystoupil na předchozím zasedání. Použili jsme tedy kritérium rovnoměrného rozdělení vystoupení.
<SPEAKER ID="261" NAME="María Muñiz De Urquiza" AFFILIATION="S&amp;D">
(ES) Tato kritéria vybíráte vy, nebo služba, která zasedání zajišťuje? Jsou někde zapsána?
<SPEAKER ID="262" NAME="Předsedající">
Na seznamu členů, kteří požádali o slovo, je uvedeno, kteří členové vystoupili na předchozím zasedání podle článku 150.
<P>
Na základě této informace předsednictvo uděluje slovo všem politickým skupinám. Je to náhoda, že tři členové skupiny Zelených/Evropské svobodné aliance, kteří požádali o slovo, vystoupili už na předchozím zasedání. Proto jsme jim nedali přednost. O to tu jde. Snažíme se zajistit, aby každý mohl promluvit, a to podle početnosti příslušné skupiny a podle kritéria, jež jsem vám vysvětlil, zohledňující ty členy, kteří nevystoupili na předchozím zasedání.
<SPEAKER ID="263" NAME="María Muñiz De Urquiza" AFFILIATION="S&amp;D">
(ES) To by možná bylo velmi rozumné kritérium, je ale zapsáno v nějakých předpisech nebo v jednacím řádu plenárního zasedání či Parlamentu?
<SPEAKER ID="264" NAME="Předsedající">
Předsednictvo využívá své pravomoci správně vykládat řád tak, aby bylo zasedání vedeno spravedlivě a vyváženě vůči všem skupinám.
<SPEAKER ID="265" NAME="Chrysoula Paliadeli" AFFILIATION="S&amp;D">
Pane předsedající, ráda bych se zeptala, zda jsem na seznamu těch, kteří požádali o vystoupení dnes, a zda jsem také na seznamu těch, kteří vystoupili na minulém zasedání. Je možné dostat odpověď na tuto otázku teď hned?
<SPEAKER ID="266" NAME="Předsedající">
Budu vás informovat hned. Paní Paliadeliová, jste na seznamu řečníků ze skupiny socialistů. Pořadí vystoupení je pořadím, ve kterém jste požádali o slovo: jste zapsána v pořadí, ve kterém jste požádala o slovo. Dali jsme slovo šesti členům vaší skupiny.
<SPEAKER ID="267" NAME="Chrysoula Paliadeli" AFFILIATION="S&amp;D">
Na základě čeho, pane předsedající?
<SPEAKER ID="268" NAME="Předsedající">
Chronologického pořadí - časového pořadí. Na seznamu jste měla číslo devět.
<P>
Budu pokračovat v zasedání.
<P>
(Intervence z pléna)
<P>
Kritéria jsem vysvětlil. Co ještě chcete vědět?
<SPEAKER ID="269" NAME="Corina Creţu" AFFILIATION="S&amp;D">
Pane předsedající, jediný problém, který máme, je to, že by bylo dobré vědět předem, kdo dostane slovo. Je deset hodin večer, a pokud nedostaneme slovo, zůstáváme tu zbytečně. Myslím, že by mělo být pravidlem, abychom věděli alespoň s dvouhodinovým předstihem, kdo v jednominutových projevech dostane slovo.
<SPEAKER ID="270" NAME="Předsedající">
Vezmeme vaše připomínky v úvahu.
<SPEAKER ID="271" NAME="John Bufton" AFFILIATION="EFD">
Pane předsedající, není to vůbec vaše chyba, ale je to úplný chaos. Dnes večer tu již čekáme několik hodin, abychom mohli vystoupit. Teď je deset hodin večer. Jednominutové projevy probíhají, nám je přidělen čas, ale je to absurdní. Máme-li tu trávit čas nad otázkami důležitými pro naše regiony, měli bychom rozhodně dostat možnost promluvit.
<P>
Ve té vaší organizaci, v tomto parlamentním nesmyslu, musí být systém, abychom mohli skutečně říci, že tu budeme, a že dostaneme prostor pro svou řeč. Představa, že tu celou dobu sedíme, čekáme a doufáme, že se dostaneme ke slovu, je nesmysl. Lidé v naší zemi, ve Spojeném království, mají tohoto nesmyslu plné zuby, protože nemůžeme promluvit na podporu jejich práv a jejich problémů.
<P>
To je absolutní paskvil. Říkám vám, vraťte to panu Barrosovi. Už dříve jsem se mu zmiňoval, že to celé tady je fraška. Mám-li tu být v pondělí, úterý, ve středu i ve čtvrtek v deset hodin večer, pak bychom měli aspoň dostat šanci promluvit o důležitých otázkách týkajících se našich členských států. Žádám vás, pane, vraťte to zpět vašim šéfům, protože toto není demokracie, to je diktatura.
<SPEAKER ID="272" NAME="Předsedající">
Děkuji. Dovolte, abych vám připomněl, že pan Barroso je předsedou Komise, ne Evropského parlamentu.
<SPEAKER ID="273" NAME="Sonia Alfano" AFFILIATION="ALDE">
(IT) Pane předsedající, kdybychom místo všeho toho handrkování měli příležitost dostat slovo, mohli bychom možná také prokázat laskavost našim voličům, jelikož je 10 hodin večer a všichni jsme věděli, že máme dostat slovo. Každý z nás sem přichází, aby vyslovil požadavky svých voličů. Jedna minuta na vystoupení je i tak velmi málo a zkrácení seznamu je podle mého názoru také dost arogantní.
<SPEAKER ID="274" NAME="Předsedající">
Dámy a pánové, situace je naprosto jasná. Na jednominutové projevy máme půl hodiny, takže já tuto půlhodinu musím dodržet. Projevy těch z vás, kdo požádali o slovo, by trvaly mnohem déle než půl hodiny. Předsednictvo pouze uplatňuje rozumná, spravedlivá kritéria, což je součástí jeho pravomocí.
<P>
Rozumím vaší frustraci. Společně s ředitelem služby pro zajištění plenárního zasedání uděláme toto: zjistíme, jakým způsobem bychom mohli získat přibližnou představu - určitě ne přesnou, ale aspoň přibližnou představu - o tom, kdo z vás vystoupí, abychom mohli počet těch, kteří čekají, snížit na minimum. To rádi uděláme a učiníme vše, co bude v našich silách.
<P>
Nyní, s vaším dovolením, budeme pokračovat v zasedání, protože jinak tu budeme celou noc debatovat o jediné věci.
<P>
Tím tento bod končí.
<P>
Písemná prohlášení (článek 149 jednacího řádu)
<SPEAKER ID="275" NAME="Tunne Kelam  " AFFILIATION="PPE">
písemně. - Teď nastal čas pro zásadní rozhodnutí týkající se vztahu EU a Běloruska. Program východního partnerství poskytl běloruskému režimu příležitost zmírnit přísné řízení společnosti a otevřít cestu demokratickým reformám. Avšak tento proces musí být vzájemný. Hospodářská pomoc EU a zahájení projektů spolupráce mohou vést ke spolehlivému pokroku pouze tehdy, pokud každý vstřícný krok EU budou doprovázet skutečná opatření vedoucí k opětovnému vybudování otevřené demokratické společnosti v Bělorusku. Nositel Sacharovovy ceny Milinkevič hodnotí situaci pesimisticky. Jak nám řekl, situace v oblasti lidských práv se nezlepšila. Ve skutečnosti se zhoršila. Pokud si zároveň uvědomíme, že Lukašenkův režim je více než kdy jindy závislý na západní technologii, penězích a trzích, má EU účinný mechanismus vlivu na další jednání tohoto režimu. Ale nejprve musíme pochopit, že běloruský diktátor zkouší, nakolik vážně to jeho partneři z Evropské unie s nutností demokratických reforem myslí. Proto je tolik důležité vyslat jasnou zprávu, že prioritou EU jsou skutečné změny v oblasti dodržování lidských práv.
