<CHAPTER ID="018">
Uplatňování jednotné oblasti pro platby v eurech (SEPA) (rozprava) 
<SPEAKER ID="479" NAME="Předsedající">
Dalším bodem je rozprava o otázce k ústnímu zodpovězení pro Komisi, kterou pokládá paní Berèsová jménem Hospodářského a měnového výboru o uplatňování jednotné oblasti pro platby v eurech (SEPA).
<SPEAKER ID="480" NAME="Pervenche Berès" LANGUAGE="FR">
Pane předsedající, hovořím jménem Hospodářského a měnového výboru. Paní komisařko, Evropský parlament pod pravomocí našeho zpravodaje, pana Gauzèse, se velmi zasazuje o zajištění vzniku legislativních opatření nezbytných k realizaci projektu SEPA - jednotné oblasti pro platby v eurech.
<P>
Když jsme vypracovali doplňující právní předpisy, směrnici o platebních službách, položili jsme si několik otázek. Nyní si uvědomujeme, že tyto otázky byly pravděpodobně oprávněné.
<P>
Nyní, kdy se má tento projekt zahájit, máme určité obavy, protože nemáme dojem, že úroveň mobilizace, která, jak se mi zdá, nemá nic společného s náročnými úkoly krize, se neuskutečnila zcela tak, jak měla.
<P>
Skutečností je, že tomuto projektu, kterému se dostalo silné podpory od těch, kteří jsou zapojeni do tohoto sektoru, a od zákonodárce, ale který musí především zajistit moderní platební nástroj uzpůsobený podmínkám naší jednotné měny, eura, hrozí, že nedosáhne zásadního množství, kterého dosáhnout měl, aby byl plně účinný.
<P>
Máme zejména obavu, že se dostává do určitých potíží spuštění režimu inkasa v rámci SEPA, který je nepochybně jedním z nejpůvodnějších aspektů tohoto projektu.
<P>
Myslíme si, že s ohledem na odpovědnost Komise je třeba položit dvě otázky. Zaprvé - jak chce Komise prosazovat a podporovat migraci platebních nástrojů k SEPA? Časová osa byla pevně stanovena a je zřejmé, že nebere v potaz všechny praktické aspekty. Zadruhé - zastává Komise názor, že by migrace kritického množství transakcí do nástrojů SEPA měla být plně realizována do roku 2010, a pokud ne, co by se mělo udělat, aby toho bylo dosaženo?
<P>
Když jsme přijali tento právní předpis, nerozhodli jsme o žádném jasném a závazném konečném datu pro migraci k nástrojům SEPA. Myslíme si, že nepochybně nastal čas tak učinit. Chápeme, že stále přetrvávají některé otázky o kompatibilitě vnitrostátních systémů se systémem SEPA a o tom, co znamená definitivní migrace, ale cítíme, že je odpovědností Komise podpořit toto hospodářské odvětví při hledání řešení u otázek, které si stále klade.
<P>
Dále je tu záležitost týkající se směnných poplatků, která byla zřetelně ignorována nebo zanedbána, zatímco pro mnoho aktérů je naprosto ústřední, pokud se týká úspěchu projektu SEPA. Z tohoto pohledu se občas zdá, že mezi různými kompetentními orgány, ať už ze sektoru odborného bankovnictví, Generálního ředitelství pro vnitřní trh a služby nebo Generálního ředitelství pro hospodářskou soutěž, že jaksi svalujeme odpovědnost na někoho jiného.
<P>
Možná je to částečně odpovědnost zákonodárce, aby s těmito aktéry hovořil a požadoval od nich určitý smysl pro odpovědnost. Cítíme, že v této fázi nemůžeme zpochybňovat nesporný právní předpis, aniž bychom podpořili hospodářské subjekty v jejich úsilí vytvořit alternativní systém. A to je přesně ta potíž, kterou máme se směnnými poplatky.
<P>
Generální ředitelství pro hospodářskou soutěž v některých případech naznačilo, že tento legislativní předpis je podle něj v rozporu s pravidly hospodářské soutěže, ale že podle jeho názoru je nalezení alternativního řešení na průmyslu. Skutečností je, že alternativní řešení, která existují na úrovni členských států, nebyla Generálním ředitelstvím pro hospodářskou soutěž přezkoumána. Proto není jak zjistit, zda by je Generální ředitelství pro hospodářskou soutěž mohlo podpořit nebo jestli některá z uvedených řešení jsou pro problém, před kterým stojíme, přiměřená.
<P>
Například si představte, že financování výměnného systému záviselo na pokutách uložených podle tohoto právního předpisu, tedy na chybách, kterých se lidé dopustili. V praxi by to velmi často znamenalo, že by k placení byli donuceni ti nejzranitelnější, a to se mi nezdá ani rozumné, ani sociálně spravedlivé.
<P>
Vyzývám proto Komisi, aby přijala opatření ke dvěma důležitým bodům: k pevnému stanovení konečného data pro migraci a k pomoci při vytváření alternativního systému nebo systému, který je přijatelný z pohledu pravidel Dohody o směnných poplatcích.
<SPEAKER ID="481" NAME="Androulla Vassiliou">
členka Komise. - Pane předsedající, nejprve mi dovolte tlumočit politování komisaře McCreevyho, že se nemůže této rozpravy účastnit.
<P>
Je to vskutku dlouhá otázka, ale jsem přesvědčena, že jak tato otázka, tak návrh usnesení o realizaci SEPA správně rozeznávají klíčové otázky, které musíme vyřešit, abychom s projektem SEPA uspěli.
<P>
První otázka zjišťuje, jak chce Komise prosazovat a posilovat migraci k nástrojům SEPA.
<P>
SEPA je především projekt, který podléhá tržní logice, ale Komise usilovala vzhledem k zásadním přínosům pro širší ekonomiku o podporu migrace k SEPA, například tak, že jednala jako katalyzátor při zvyšování politického profilu SEPA prostřednictvím naší zprávy o pokroku SEPA a podporou počáteční migrace u veřejných orgánů. A také úsilím o to, aby se sama stala jedním z prvních, kdo SEPA přijmou. A nakonec, jak bylo ohlášeno v návrhu Komise "Urychlit oživení evropské ekonomiky" z minulého týdne, přípravou návrhů k zajištění plné realizace přínosů SEPA.
<P>
Druhá otázka zjišťuje, zda k migraci kritického množství plateb dojde do konce roku 2010. Je zřejmé, že podporujeme rychlou migraci, abychom udrželi vícenáklady během migrace na minimu. Přestože byl úspěšně zahájen bezhotovostní převod SEPA (SCT), došlo k migraci méně než 2 % plateb. Dále bude teprve ke konci tohoto roku spuštěn systém evropského přímého inkasa (SEPA Direct Debit). Takže stávající tempo migrace je příliš pomalé na to, aby se kritického množství migrace dosáhlo do roku 2010.
<P>
Třetí otázka se týkala nezbytnosti jasného a závazného konečného data. Ve stanovení pevného data vidíme samozřejmě silné výhody a rok 2012 se nezdá přehnaný. Pro mnoho členských států to je ale stále ještě citlivá otázka. Jsme proto pro zavedení jasného procesu k přezkoumání této otázky shromážděním informací o dopadu konečného data na různé zainteresované strany a zahájením diskuse s těmito stranami.
<P>
To by mohlo vyšlapat cestu pro určitou politickou podporu a v případě potřeby případný návrh právního předpisu například ke konci tohoto roku..
<P>
Vaše čtvrtá otázka je, jak posílit právní jistotu pro systém evropského přímého inkasa ve vztahu k MIF a stávajícím mandátům.
<P>
Potřebujeme dočasné řešení pro problém obchodního modelu, abychom zajistili právní srozumitelnost a umožnili úspěšné spuštění evropského přímého inkasa. Proto Komise plně podporuje úsilí Parlamentu a Rady nalézt dočasné řešení v rámci kontextu revize směrnice o přeshraničních platbách.
<P>
Komise také podporuje pokračující právní platnost stávajících vnitrostátních mandátů v oblasti bezhotovostních plateb na základě migrace k SEPA. Je to však právní záležitost, kterou mají řešit vnitrostátní orgány například využitím příležitosti, kterou nabízí uplatnění směrnice o platebních službách.
<P>
Pátá otázka se týkala toho, jak Komise řeší otázku MIF u plateb prostřednictvím karet.
<P>
Tato práce pokračuje především formou vyhodnocování dvou základních systémů mezinárodních karet, konkrétně MasterCard a Visa, které provádí Komise podle pravidel hospodářské soutěže.
<P>
Dne 19. prosince 2007 Komise rozhodla, že MIF MasterCard u přeshraničních plateb kartou pro spotřebitelské kreditní a debetní karty s obchodní značkou MasterCard a Maestro neodpovídají pravidlům hospodářské soutěže. MasterCard se proti rozhodnutí Komise odvolává.
<P>
V březnu 2008 zahájila Komise řízení s cílem zjistit, zda MIF Visa Europe zakládá porušení článku 81. Rozhovory s Visa také pokračují.
<P>
Komise usiluje o udržení shodných soutěžních podmínek jak pro MasterCard, tak pro Visa Europe a ostatní systémy platebních karet, které by případně v budoucnu mohly vzniknout.
<P>
Vaše předposlední otázka zní, zda by Komise měla navrhnout konkrétní řešení pro záležitost MIF. V tržním hospodářství připadá průmyslu, aby navrhoval odpovídající obchodní model. Pokud se týká karet, jak jsem již uvedla, probíhají jednání s Mastercard a Visa. Pokud se týká evropského přímého inkasa, Komise si přeje průmyslovému sektoru napomáhat zajištěním rychlého vedení v rámci udržitelného dialogu s bankovním sektorem a na základě příspěvků od příslušných aktérů trhu. Toto vedení by mělo být zajišťováno nejdéle do listopadu 2009.
<P>
A vaše poslední otázka je, jaká specifická opatření chce Komise navrhnout, aby zajistila, že migrace k SEPA nepovede ke zdražení systému plateb.
<P>
Podle názoru Komise by se to nemělo stát. Zaprvé by systém SEPA měl posílit hospodářskou soutěž a zvýšit provozní účinnost úsporami z rozsahu - a v obou případech vyvolat tlak na snižování cen.
<P>
Zadruhé by systém SEPA měl také zvýšit transparentnost, což omezí vzájemné subvencování a skryté náklady, ačkoliv opticky mohou někteří uživatelé vnímat přechod od vysokých skrytých nákladů k nízkým viditelným nákladům jako zvýšení ceny. Zde bude důležitá jasná komunikace na straně bank.
<P>
Zatřetí Komise pečlivě monitoruje dopad SEPA na zákazníky prostřednictvím nových studií, které zahájila.
<P>
A nakonec souhlasíme s tím, že existuje obava, že účinné vnitrostátní systémy debetních karet mohou být nahrazeny dražšími alternativami. Existují ale iniciativy, které by se mohly rozvinout do nového systému celoevropské debetních karet, a stávající vlády EU a vnitrostátní orgány pro hospodářskou soutěž nabízejí celkovou posilu.
<P>
Na závěr bych uvedla, že by systém SEPA tedy měl v důsledku vést k účinnějšímu platebnímu systému a že existují odpovídající záruky na základě politik hospodářské soutěže na úrovni EU i vnitrostátní úrovni.
<P>
Toto usnesení a silnou podporu, kterou Parlament věnuje systému SEPA, proto velmi vítám.
<SPEAKER ID="482" NAME="Jean-Paul Gauzès" LANGUAGE="FR">
Pane předsedající, paní komisařko, dámy a pánové, bylo zde řečeno mnohé o tom, co se stalo z této směrnice o platebních službách, pro kterou jsem byl parlamentním zpravodajem a která byla přijata v roce 2007.
<P>
Účelem této směrnice bylo mimo jiné poskytnout různým bankovním institucím sdruženým v rámci EPC právní nástroje potřebné pro uplatňování SEPA. Bylo proto přijato evropské nařízení pro bankovní karty, převody úvěrů a bezhotovostní platby.
<P>
Systém SEPA je integrovaným trhem pro platební služby v eurech, ve kterém nebude žádný rozdíl mezi přeshraničními platbami a vnitrostátními platbami. Z této situace budou mít užitek jak bankovní sektor, tak spotřebitelé.
<P>
Jak jste řekla, Komise se zavázala zajistit, že migrace k nástrojům systému SEPA nepovede k dražšímu systému plateb pro občany Evropské unie.
<P>
Od přijetí této zprávy pokračovala migrace k SEPA velice pomalu, až příliš pomalu. Dne 1. října 2008 bylo ve formátu bezhotovostních převodů SEPA Credit Transfer provedeno pouze 1,7 % transakcí.
<P>
Proto dnes schvalujeme usnesení Evropského parlamentu, které vyzývá Komisi, aby pevně stanovila konečné datum pro migraci k produktům SEPA. Toto datum nesmí nastat později než 31. prosince 2012, přičemž po tomto datu by se měly všechny platby v eurech provádět s využitím standardů SEPA.
<P>
Než bude moci tato migrace začít fungovat, je třeba vyřešit velice citlivý problém, citlivou otázku vícestranných směnných poplatků. Tyto poplatky by neměly být zrušeny. Platební služby jsou komerční činností. Je legitimní krýt náklady a udržovat ziskovou marži pro účastníky.
<P>
Na druhé straně by se mělo předejít neprůhlednosti nebo libovůli. Pro Komisi je tedy přijatelné, aby stanovila pokyny k používání těchto směnných poplatků.
<P>
K získání právní jistoty je třeba, aby tyto pokyny byly známy před spuštěním systému SEPA pro bezhotovostní platby. Bez takové právní jistoty by banky v mnoha zemích nemohly systém bezhotovostních plateb spustit a to by mohlo zavádění systému SEPA zastavit.
<P>
Skupina Evropské lidové strany (Křesťanských demokratů) a Evropských demokratů a Skupina sociálních demokratů v Evropském parlamentu předložily velmi podobné pozměňovací návrhy v tomto smyslu k zítřejšímu hlasování. Samozřejmě doufáme, že budou zváženy.
<SPEAKER ID="483" NAME="Margarita Starkevičiūt" AFFILIATION="ALDE">
(LT) V této obtížné době je velice důležité najít možné zdroje hospodářského růstu. Rozvoj našeho evropského finančního trhu je přesně takový zdroj možného růstu pro evropskou ekonomiku. V této chvíli hovoříme o platebním trhu a je politováníhodné, že rozhodnutí, která jsme přijali, jsou do praxe zaváděna poněkud pomalu. Technické možnosti bank jsou obvykle uváděny jako hlavní důvod, protože se jedná většinou o technická řešení, ale ráda bych řekla, že technická modernizace bank je v zájmu bankovního sektoru a bank samotných a touto cestou mohou modernizovat svůj trh, své platební systémy a zvýšit své zisky. Je proto velmi důležité, aby členské státy uskutečňovaly realizační plán jednotné oblasti pro platby v eurech s větším nasazením.
<SPEAKER ID="484" NAME="Paul Rübig" AFFILIATION="PPE-DE">
(DE) Pane předsedající, dámy a pánové, víme, že jednotná oblast pro platby v eurech představuje skutečnou výzvu pro malé a střední podniky. V poslední době pracují velice intenzivně se systémem kreditních karet a ceny a náklady, které z těchto systémů vycházejí, se velmi liší. Jsem přesvědčen, že zde neexistuje požadovaný stupeň transparentnosti.
<P>
Právě v době krize potřebujeme přiměřenou podporu podnikání. Musí být možné zlepšit úvěruschopnost společností snížením nákladů, protože pak mohou samozřejmě znovu získat přístup k úvěrům. Myslím, že systém SEPA by zde byl dobrým nástrojem. Měl by být realizován co nejrychleji, aby se dosáhlo podmínek, kdy nejenom budou malé a střední podniky pracovat levně a efektivně, ale kdy to bude také platit pro transakce mezi malými a velkými podniky.
<SPEAKER ID="485" NAME="Androulla Vassiliou">
členka Komise. - Pane předsedající, ráda bych poděkovala Hospodářskému a měnovému výboru a jeho předsedkyni, paní Berèsové, za tuto rozpravu. Komise vítá podporu, kterou Parlament vyjádřil systému SEPA, který není pouhou samoregulační iniciativou, ale je rovněž významnou iniciativou veřejné politiky posilující hospodářskou a měnovou unii a také lisabonskou agendu. Parlament a Komise zřetelně sdílejí stejnou vizi a stejný cíl pro systém SEPA.
<P>
Dovolte mi ale připomenout tři důležité body. Zaprvé, jak bylo již uvedeno, Komise velice aktivně napomáhá směřování k procesu migrace k SEPA, zejména tlakem na orgány veřejné správy, aby byly těmi, kdo jako první přijmou tento systém. V našem úsilí v roli katalyzátoru systému SEPA budeme vytrvale pokračovat.
<P>
Zadruhé, i když sdílíme zájem Parlamentu na konečném datu pro SEPA, nejsme přesvědčeni, že je příhodná chvíle k vytesání konečného data do kamene. Uvedli jsme tento proces do pohybu a jsme přesvědčeni, že je potřeba mnoho důkladné podkladové práce, než bude možné s takovým závazkem počítat.
<P>
Zatřetí mohu potvrdit, že Komise poskytne pokyny ke kompatibilitě vícestranných mezibankovních odměn s pravidly hospodářské soutěže. Víme, že do okamžiku, kdy vstoupí v platnost evropské přímé inkaso, zbývá málo času, a že by tedy naše pokyny měly být k dispozici do listopadu 2009. Dovolte mi ale trvat na jednom bodu: že pokyny mohou být zajištěny pouze za podmínky, že nám toto hospodářské odvětví nejprve poskytne konkrétní nápady na případné obchodní modely.
<SPEAKER ID="486" NAME="Předsedající">
Obdržel jsem jeden návrh usnesení předložený podle čl. 108 odst. 5 jednacího řádu.
<P>
Rozprava je ukončena.
<P>
Hlasování se bude konat zítra, 12. března 2009.
