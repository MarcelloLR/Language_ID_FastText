<CHAPTER ID="023">
Znečištění z lodí a sankce za protiprávní jednání (rozprava)
<SPEAKER ID="205" NAME="Předsedající">
Dalším bodem je zpráva pana Luise de Grandes Pascuala předložená jménem Výboru pro dopravu a cestovní ruch, o návrhu směrnice Evropského parlamentu a Rady, kterou se mění směrnice 2005/35/ES o znečištění z lodí a zavedení sankcí za protiprávní jednání - C6-0142/2008 -.
<SPEAKER ID="206" NAME="Luis de Grandes Pascual">
zpravodaj. - (ES) Pane předsedající, pane místopředsedo Komise, pane komisaři pro dopravu, pane Tajani, pane úřadující předsedo Rady, dámy a pánové, osobně si neumím představit významnější závěrečnou tečku na konci tohoto parlamentního období než přijetí tohoto návrhu směrnice o znečištění z lodí a zavedení sankcí včetně trestů za trestné činy znečištění, které všichni, jak věřím, podpoří.
<P>
Konsensus, kterého jsme dosáhli, naznačuje, že návrh má širokou podporu a že zítra bude přijat v prvním čtení. Kromě nesmírného úsilí všech tří orgánů v průběhu vyjednávání je to především díky tomu, že se shodně domníváme, že Společenství musí přijmout opatření zaměřená na boj proti závažným trestným činům proti životnímu prostředí.
<P>
Je samozřejmě pravda, že členské státy byly na začátku podezřívavé vzhledem k tomu, že zamýšlené opatření - Společenství získalo pravomoci v oblasti trestního práva - nebude výsledkem reformy Smluv, nýbrž bude dosaženo prostřednictvím právních předpisů, které jsou navíc nesporné a mají obrovský význam.
<P>
Toto vše je dáno nutností řešit rozsáhlé problémy v námořní dopravě, jako je například zneklidňující nárůst nelegálního provozního vypouštění znečišťujících látek z lodí. Ačkoliv v současné době již máme mezinárodní předpisy omezující tento stav na minimum - úmluvu Marpol 73/78 - stále častěji jsme svědky výrazných nedostatků, pokud jde o uplatňování a dodržování předpisů; bylo rovněž zjištěno, že aktuálně platné režimy občanskoprávní odpovědnosti upravující znečištění z lodí nemají dostatečně odrazující účinek.
<P>
Nekalé praktiky jsou v některých částech evropského pobřeží natolik rozšířené, že někteří z těch, kteří jsou odpovědni za námořní dopravu, se raději dopouštějí nelegálního znečišťování, protože je vyjde levněji, když zaplatí správní pokutu, než kdyby dodržovali příslušné právní předpisy. Takové jednání změnilo původní zásadu "znečišťovatel platí" na "zaplaťte si znečištění".
<P>
Samozřejmě, že zavedením trestních sankcí kvůli závažnosti případů a sociální stigmatizaci, která je s nimi na rozdíl od správních pokut spojena, se Evropská unie snaží odradit případně znečišťovatele od jakéhokoli porušování pravidel.
<P>
Reforma je výsledkem jednání s Radou zastoupenou českým předsednictvím, které si mimochodem zaslouží mé plné uznání, neboť během svého funkčního období nemělo nouzi o politická úskalí, s nimiž se muselo vyrovnávat; je to kombinace strukturální reformy směrnice, která neovlivní podstatu mandátu Parlamentu a která plně respektuje zásadu subsidiarity, neboť směrnice zavádí zásadu sankčních opatření za podmínek definovaných rozhodnutím Soudního dvora, přičemž vymezení jednotlivých druhů sankcí ponechává na členských státech.
<P>
Kromě toho vyhraňuje rozdíl mezi méně závažným proviněním při vypouštění a závažným protiprávním jednáním a příslušnými sankcemi, které si tato počínání zasluhují. Potud jsme uspěli. Museli jsme prostě znovu zopakovat dohody, k nimž jsme dospěli v rozpravě, a přijetí směrnice 2005/35/ES a rámcového rozhodnutí Rady 2005/667/SVV, ale podle nového právního základu, neboť výše uvedená rozhodnutí umožňují, aby tvůrce právních předpisů Společenství přijal opatření související s trestním právem členských států.
<P>
Hlavní inovací, kterou jsme doplnili tento pozměňovací návrh, jenž nám umožní udělat další krok v našem boji proti narušování životního prostředí v námořní dopravě, je požadavek - který obhajoval tento zpravodaj hned od prvního dne - aby opakování méně závažných porušení včetně znečišťování vody zakládalo také trestný čin.
<P>
Těší mě, že jsem nebojoval tuto bitvu osamocený, neboť Parlament mi poskytl podporu prostřednictvím členů Výboru pro dopravu a cestovní ruch. Komise a Rada nakonec význam a rozsah mého návrhu pochopily.
<P>
Dovolte mi, abych vyjádřil své upřímné poděkování stínovým zpravodajům, kteří mi pomohli v mém úsilí a kteří mě podporovali při tvrdých jednáních s Radou a Komisí. Chtěl bych projevit uznání navrhovatelům stanoviska Výboru pro právní záležitosti a Výboru pro životní prostředí, veřejné zdraví a bezpečnost potravin za jejich příspěvky. Nakonec jsme dosáhli kompromisního řešení, pokud jde o datum, kdy směrnice vstoupí v platnost, což bude v období příštích 12 měsíců.
<P>
Dámy a pánové, jsem přesvědčen, že my všichni dnes máme důvod ke spokojenosti, neboť vzhledem k přijetí této právní úpravy a schválení třetího souboru námořních opatření na začátku března Evropská unie posílila své vedoucí postavení v oblasti námořní bezpečnosti. Jsem si jist, dámy a pánové, že jiní budou našeho příkladu následovat.
<SPEAKER ID="207" NAME="Antonio Tajani" LANGUAGE="IT">
Pane předsedající, vážení poslanci a poslankyně, Komisi nezbývá než se radovat z výsledku, kterého jsme svědky a který povede k přijetí nové směrnice, jíž se mění směrnice předchozí.
<P>
To vyplní vakuum vzniklé rozhodnutím Soudního dvora, kterým se anuluje rámcové rozhodnutí č. 2005/667, které stanoví povahu, typ a úroveň trestních sankcí za nelegální vypouštění znečišťujících látek na moři. Přijetí směrnice umožní účinněji bojovat proti osobám odpovědným za znečišťování moří. Text, který Parlament hodlá přijmout, je proto důležitým dodatkem třetího souboru legislativních opatření pro námořní bezpečnost podepsaného předsedou Parlamentu i předsedou Rady na konci vašeho posledního plenárního zasedání.
<P>
Kompromisní text, o němž se v současné době diskutuje, se od původního návrhu Komise trochu liší, ačkoliv musím říci, že hlavní body zůstaly beze změny: za prvé trestní povaha sankcí ukládaných za nelegální vypouštění, za druhé možnost trestního stíhání všech, kteří jsou za toto vypouštění odpovědní, včetně právnických osob.
<P>
Z tohoto důvodu Komise text podporuje, třebaže se zde rozlišuje přístup k méně závažným protiprávním jednáním a k opakovanému méně závažnému protiprávnímu jednání. Na druhé straně oceňuji, že Rada a Parlament považovaly za vhodné, aby vypouštění, které nezhoršuje kvalitu vody, nutně nepodléhalo trestnímu stíhání. Ještě více než Parlament bych si přál, aby vypouštění malého množství bylo trestně stíháno; ačkoliv nemusí být nijak závažné, může vést, právě proto že se opakuje, ke skutečnému znečištění mořského prostředí.
<P>
Kompromis dosažený v otázce opakovaného méně závažného protiprávního jednání dává konkrétnější definici "opakování", a může být tedy Komisí přijat, a opakuji, že Komise má radost z výsledku, kterého bylo dosaženo díky úsilí pracovníků Komise a poslanců této sněmovny. A tak se domnívám, že dnes můžeme říci, že jsme spokojeni, že vysíláme vzkaz o snížení znečištění našich moří.
<SPEAKER ID="208" NAME="Marios Matsakis">
zpravodaj pro stanovisko Výboru pro životní prostředí, veřejné zdraví a bezpečnost potravin. - Pane předsedající, právní vakuum vytvořené příslušným rozhodnutím Evropského soudního dvora si vynutilo změnu směrnice, která je předmětem rozpravy. Je neuvěřitelné, že chyba v právním základu pozdržela provádění této významné směrnice, a bezpochyby je to v neprospěch našeho mořského prostředí. Všichni zúčastnění si z toho mohou a musí vzít poučení, abychom se v budoucnu takovým situacím vyhnuli.
<P>
To hlavní v této chvíli je urychleně změnit navrhovanou směrnici a co nejdříve ji připravit k provádění. Jedině tehdy můžeme předpokládat, že rozsáhlý problém zvýšeného výskytu a objemu nelegálního provozního vypouštění znečišťujících látek z lodí dostaneme pod kontrolu, a jedině tehdy má náš úkol bojovat za čistotu moří reálnou naději na úspěch.
<P>
Na závěr chci poděkovat panu zpravodaji za skvělou práci, kterou na této zprávě odvedl.
<SPEAKER ID="209" NAME="Eva Lichtenberger">
navrhovatelka stanoviska Výboru pro právní záležitosti. - (DE) Pane předsedající, znečištění moří se dostává do centra pozornosti, pouze když dojde k dramatické havárii. Pak se vážně diskutuje o hrozbách, které toto pokračující znečišťování představuje pro naše oceány. Bohužel v mezidobí je toto téma vždy do značné míry opomíjeno. Musíme brát vážně trvalé a opakované porušování právních předpisů, které významně a dramaticky zvyšuje hrozbu nejen pro naše oceány, ale také pro naše pobřeží.
<P>
Chtěla bych poděkovat svým kolegům, s nimiž jsme o tomto problému diskutovali s cílem zaujmout důsledný postoj k ochraně oceánů. Pocházím z vnitrozemské země, nicméně jako Evropanka se cítím odpovědná za ochranu našich oceánů před pokračujícím znečišťováním, k němuž dochází z obchodních zájmů motivovaných snahou ušetřit, a za integraci zásad třetího souboru námořních opatření, který je naléhavě zapotřebí, jak navrhoval Výbor pro právní záležitosti.
<SPEAKER ID="210" NAME="Georg Jarzembowski">
jménem skupiny PPE-DE. - (DE) Pane předsedající, pane místopředsedo Komise, Skupina Evropské lidové strany (Křesťanských demokratů) a Evropských demokratů podporuje verzi pozměněné směrnice, kterou zpravodaj vyjednal s Radou a která zavádí sankce za znečištění z lodí. Chceme mu upřímně poblahopřát za jeho práci. Chceme poblahopřát také panu místopředsedovi, neboť bez pomoci Komise by nebylo možné dospět k dohodě s Radou v prvním čtení. Dnešní den je pro nás významný, protože můžeme uzavřít toto důležité téma na konci stávajícího funkčního období.
<P>
Nikdy nesmíme zapomínat, že nová nařízení se stala nutností, protože Soudní dvůr Evropských společenství ve svých rozhodnutích z roku 2005 a 2007 dal nakonec zcela jasně najevo, že právní úprava včetně trestního práva je v rámci prvního pilíře povolena. Tuto právní úpravu potřebujeme k ochraně moří před loděmi a před chováním kapitánů, majitelů lodí a dalších. Dosavadní občansko-právní předpisy nemají prostě dostatečně odrazující účinek.
<P>
Je mnohem levnější něco nelegálně vyhodit do moře. Samozřejmě to není správné. Proto potřebujeme účinné sankce. Chci poděkovat panu zpravodaji za tuto trojcestnou dohodu, ke které společně dospěly všechny tři orgány. Je jasné, že závažné znečištění z lodí je nutno vyhodnotit a trestat jako trestný čin a méně závažné znečištění lze považovat za přestupek, takže je rozdíl v závažnosti těchto dvou typů činnosti. Nicméně - a můj třetí bod je velice důležitý - opakované méně závažné znečištění z lodí by mělo být nyní považováno za trestný čin, protože přispívá k celkovému znečištění oceánů, a to není zanedbatelná věc.
<P>
V tomto směru musíme vyslat jasné signály a vyzýváme členské státy - a já doufám, že někdo tuto výzvu předá Radě - k okamžitému zavedení a uplatňování této směrnice. Naše oceány můžeme chránit pouze prostřednictvím trestních sankcí, které mají odrazující účinek.
<SPEAKER ID="211" NAME="Silvia-Adriana Ţicău" LANGUAGE="RO">
Chtěla bych rovněž poblahopřát panu de Grandes Pascualovi. Chci také připomenout, že znečištění moře je skutečně téma, o němž musíme diskutovat častěji. Mohu uvést bohužel příklad Černého moře, kde za pouhé poslední dva roky vedlo silné znečištění ke čtyřnásobnému zvýšení objemu řas právě v důsledku vysoké koncentrace dusičnanů.
<P>
Za část tohoto znečištění je bohužel nepochybně odpovědná námořní doprava. Tato směrnice má skutečně za úkol řešit nelegální vypouštění z lodí, k němuž dochází buď z nedbalosti, záměrně nebo z nepozornosti. Směrnice prakticky harmonizuje definici znečištění z lodí způsobeného fyzickými nebo právnickými osobami, rozsah příslušné reakce a represivní charakter sankcí, které lze uplatnit v případě jakéhokoli porušení, jehož se dopustí fyzické osoby.
<P>
Chci také říci, že na evropské úrovni byl již přijat soubor soudržných legislativních opatření pro posílení námořní bezpečnosti a zabránění znečištění z lodí. Tato právní úprava se týká států vlajky, majitelů lodí a klasifikačních společností a rovněž přístavních a pobřežních států a je na ně uplatňována.
<P>
Je však důležité, abychom zpřísnili současný systém sankcí pro nelegální vypouštění z lodí doplněním o příslušné právní předpisy. Musíme zdůraznit, že tato právní úprava byla nezbytná právě vzhledem k tomu, že dosavadní nařízení zaměřená na prevenci byla nedostatečně vynucována. Bohužel úmluva MARPOL 73/78 byla rovněž vynucována nedostatečně. Proto považuji za důležité, abychom tento soubor legislativních opatření měli. Jsem zároveň přesvědčena, že význam této věci je podtržen skutečností, že své stanovisko předložil jak Výbor pro právní záležitosti, tak Petiční výbor.
<SPEAKER ID="212" NAME="Marusya Ivanova Lyubcheva" AFFILIATION="PSE">
(BG) Je samozřejmé, že na legislativní a výkonné úrovni má Evropská komise a Evropský parlament dluh vůči evropským občanům, kteří nakonec pociťují důsledky znečištění, k němuž dochází v našich mořských oblastech.
<P>
Dívám se tuto otázku z hlediska předchozího nařízení a jeho vymáhání, které se zaměřovalo na ochranu životního prostředí, moří a přilehlých pobřeží. Chtěla bych znovu zopakovat, že nařízení a změna směrnice jsou nutné, ale stále nedostatečné. Nejdůležitější ze všeho je jejich účinné vymáhání.
<P>
Nelze pokládat za normální, že vyhazujeme svůj odpad do moře a platíme pokutu, která vyjde levněji než dodržování požadavků směrnice. Proto je nutno soustředit pozornost především na sledování. V současné době je k dispozici dostatečně velký počet technologických možností, které zajistí ochranu vod a pobřeží v rámci dlouhodobé politiky, kterou se řídí využití a ochrana veškerého rostlinstva a živočišstva.
<P>
Podporuji návrh na změnu směrnice, neboť mám za to, že je zvlášť důležité, aby byla zřízena skupina expertů při Evropské agentuře pro námořní bezpečnost, jejíž činnost bude zaměřena na provádění této směrnice.
<SPEAKER ID="213" NAME="Antonio Tajani" LANGUAGE="IT">
Pane předsedající, vážení poslanci, vážené poslankyně, na konci této rozpravy musíme, myslím, poděkovat za interinstitucionální spolupráci mezi Parlamentem, Radou a Komisí, kterou ve svém projevu zdůraznil pan Jarzembowski. Chci také poděkovat panu zpravodaji za jeho práci.
<P>
Tentokrát orgány dokázaly, i když až na konci tohoto parlamentního období, že dokážou partnersky spolupracovat a dospět k řešení v prvním čtení, domnívám se, že tím vysíláme vzkaz občanům v předvečer evropských voleb.
<P>
Další vzkaz v citlivé oblasti dopravy, a protože toto je zřejmě jedna z posledních rozprav, které se účastní parlamentní Výbor pro dopravu a cestovní ruch, využívám této příležitosti, abych poděkoval všem členům tohoto výboru za činnost, kterou odvedli ve spolupráci s Evropskou komisí a se mnou, a za to, že přišli s praktickými řešeními pro několik důležitých věcí, z nichž některé se táhly už měsíce. Bylo to možné díky tomu, že poslanci této sněmovny dokázali použít rozum, a také díky úsilí, které jsme věnovali rozvinutí účinné spolupráce mezi našimi pracovníky, a dokázali tak, že pokud úředníci mají jasně vymezené úkoly, pokud jsou stanoveny konečné cíle, není to pro občany překážka, nýbrž spolu s politikou účinný nástroj, s jehož pomocí jsou naplňovány potřeby občanů.
<P>
Domnívám se, že dnes, a samozřejmě zítra při hlasování, Parlament předvede další ukázku výkonnosti a přání vždy pracovat pro lidi. A tak touto rozpravou a hlasováním zaplňují Komise, Parlament a Rada právní vakuum a umožňují členským státům, aby od zítřka mohli snadněji trestně stíhat ty, kdo znečišťují naše moře, je to další krok, který udělaly evropské orgány, pro posílení práv a svobod evropských občanů.
<SPEAKER ID="214" NAME="Luis de Grandes Pascual">
zpravodaj. - (ES) Pane předsedající, budu mluvit velice krátce, za což budou poslanci v tomto pokročilém večerním čase vděčni: pane Tajani, ještě jednou velice děkuji, neboť jste dokázal, stejně jako ve třetím souboru námořních opatření, že vaše nasazení a politická obratnost vedly k dohodě s Radou a umožnily, aby Parlament, Rada a Komise dospěly při této příležitosti a v posledních dnech stávajícího parlamentního období k dohodě.
<P>
Myslím, že bychom měli poblahopřát sami sobě. Pochopitelně jsem vděčný navrhovatelům stanovisek z Výboru pro právní záležitosti i z Výboru pro životní prostředí, veřejné zdraví a bezpečnost potravin za jejich úzkou spolupráci.
<P>
Dovolte mi, abych ještě jednou poděkoval stínovým zpravodajům za obtížnou práci a za součinnost. Jsem přesvědčen o tom, že zítřejší přijetí dohody v prvním čtení o tak důležitém nařízení, které zcela jistě doplní práci na třetím souboru námořních opatření, je úspěchem tohoto parlamentu a všech tří orgánů Evropské unie. Opět to opravňuje užitečný postup spolurozhodování, který nám umožňuje vést konstruktivní dialog ku prospěchu všech občanů Evropské unie.
<SPEAKER ID="215" NAME="Předsedající">
Děkuji vám, pane komisaři, nejen za práci, kterou odvádíte jako komisař, ale také za vaši práci poslance Evropského parlamentu.
<P>
Rozprava je ukončena.
<P>
Hlasování se bude konat zítra (úterý, 5. května 2009).
