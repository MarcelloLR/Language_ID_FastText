<CHAPTER ID="004">
Změna nařízení (ES) č. 663/2009 o zavedení programu na podporu hospodářského oživení prostřednictvím finanční pomoci Společenství pro projekty v oblasti energetiky (rozprava) 
<SPEAKER ID="042" NAME="Předsedající">
Dalším bodem jednání je zpráva paní Van Bremptové předložená jménem Výboru pro průmysl, výzkum a energetiku o návrhu nařízení Evropského parlamentu a Rady, kterým se mění nařízení (ES) č. 663/2009 o zavedení programu na podporu hospodářského oživení prostřednictvím finanční pomoci Společenství pro projekty v oblasti energetiky - C7-0139/2010 -.
<SPEAKER ID="043" NAME="Kathleen Van Brempt">
zpravodajka. - (NL) Paní předsedající, dámy a pánové, máte před sebou jednu velice spokojenou zpravodajku, protože se domnívám, že se nám - a kladu velký důraz na to nám - podařilo vytvořit zprávu, která bude doufám brzy téměř jednomyslně přijata, protože na vytvoření této zprávy se v těsné spolupráci a s velkou intenzitou podílely všechny parlamentní politické skupiny.
<P>
Zpráva a nařízení, jimiž se zabývá, mají v této sněmovně dlouhou historii. Její počátky jsou spojeny zejména s plánem obnovy, který byl zahájen v roce 2009, v době nastupující hospodářské krize. Na evropské úrovni byly tehdy uvolněny 4 miliardy EUR a tyto prostředky byly vyčleněny a označeny jako prostředky na hospodářskou obnovu. Cílem bylo, aby tyto peníze sloužily i na financování projektů v oblasti energetiky zejména: rozsáhlých energetických projektů zabývajících se zachycováním a skladováním uhlíku, infrastrukturou a řadou velkých projektů zaměřených na větrnou energii na moři.
<P>
Parlament tehdy tyto projekty samozřejmě schválil, ale zároveň bylo z různých stran i ze samotného Parlamentu vzneseno poměrně značné množství námitek týkajících se zejména rozsáhlosti těchto podniků a otázky, zda budou určité projekty schopny vytvořit dostatečný počet pracovních míst. Předmětem nejvážnější kritiky byla nicméně energetická účinnost. V návaznosti na to došlo k politické dohodě a současná situace je jejím výsledkem.
<P>
Možná si myslíte, že když Parlament, Rada a Komise dosáhly politické dohody, že všechny přebytečné peníze budou investovány do energetické účinnosti, byla tato zpráva a s ní spojená jednání snadnou záležitostí. Nebylo tomu tak. Zažili jsme složitá jednání, a to zejména s Radou. Mohu nicméně říci - a musíme si přitom jasně uvědomit, že bylo nutné dosáhnout kompromisu -, že ve většině bodů jsme si dokázali uhájit, co jsme chtěli. Ráda bych tyto body stručně prošla, neboť mají zásadní význam pro pochopení současné situace týkající se těchto prostředků a toho, jakým způsobem by měly být v blízké budoucnosti provedeny.
<P>
V první řadě je třeba říci, že celá tato záležitost se týká projektů v oblasti energie z obnovitelných zdrojů, především však projektů zaměřených na energetickou účinnost. To je věc, kolem které se dnes, pane komisaři, točí debata o energetice. Já sama jsem velkým zastáncem energie z obnovitelných zdrojů, ale všichni víme, že chceme-li dosáhnout rychlých výsledků, musíme vynaložit veškeré úsilí do energetické účinnosti: energetická účinnost je dobrým řešením, pokud chceme snižovat spotřebu; přispívá ke zmírnění vážného problému s dodávkami energie a - to je velmi důležitý bod - zajišťuje našim společnostem a rodinám nižší energetické náklady. To má neuvěřitelný význam. Pracujeme současně také na průmyslové politice a každopádně se s ní sem za vámi opět vrátíme.
<P>
S energetickou účinností velmi těsně souvisí i druhý bod, a sice místní úroveň. Evropa velmi často pracuje téměř výlučně s členskými státy a předchozí plán obnovy se také zaměřoval v první řadě na velké projekty. Tento plán se od něj snad nemůže lišit více. Je zaměřen na místní úroveň, na města a obce, na projekty menšího rozsahu, které lze realizovat okamžitě a s okamžitými výsledky, a které proto mají významný dopad, a to nejen z hlediska energetické účinnosti, ale i z hlediska pracovních míst. To představuje i nadále velmi důležitý faktor.
<P>
Zatřetí, financování. Předchozí velký plán obnovy spočíval v tom, čemu říkáme financování předem; jednoduše řečeno dotace na velké projekty, ať již formou spolufinancování, či nikoliv, protože to je pro Evropu příznačné. Jedná se o typický způsob, jakým Evropa pracuje. Avšak u tohoto fondu tomu tak není, a to z toho důvodu, že je velmi inovativní. S prostředky se v tomto fondu hospodaří formou poskytování podpory, aby tyto projekty získaly finance prostřednictvím záruk a jiných finančních nástrojů. S výjimkou technické pomoci, která je stále financována prostřednictvím financování předem, to znamená, že jsme schopni dosáhnout významného pákového efektu. Abychom si učinili představu o tom, jaký by to mohlo mít dopad, měli bychom si oněch 146 milionů EUR vynásobit přibližně osmi.
<P>
Dostávám se tak k poslednímu bodu, o němž jsme hádali dlouhou dobu: takzvaný cap on the money; čili peníze, které budeme mít k dispozici my. Parlament by si představoval jiné řešení; na němž jsme se opravdu předtím dohodli, řekněme si to jasně. Veškeré zbývající prostředky měly být investovány do tohoto projektu. Domluvili jsme se na kompromisu: veškeré prostředky, které zůstaly nevyužité, byly zaregistrovány, a já jsem pevně přesvědčena, že to tomuto projektu zajistí dlouhý život - a domnívám se, že pokud budeme v této práci i nadále pokračovat stejně jako doposud, podaří se nám také dosáhnout toho, že nám tento projekt přinese neuvěřitelný úspěch.
<P>
Už jen vteřinu, paní předsedající. Vím, že jsem vyčerpala svůj čas. Ještě jednou bych ráda výslovně poděkovala všem, kdo na této věci pracovali, zejména všem stínovým zpravodajům. Měla jsem z naší spolupráce velkou radost, což neříkám ze zdvořilosti, ale jednoduše proto, že to byl skutečně příklad velmi dobré a účinné spolupráce. Děkuji vám.
<SPEAKER ID="044" NAME="Günther Oettinger">
člen Komise. - (DE) Paní předsedající, dámy a pánové, dnes diskutujeme o prozatímním přezkumu jednoho úspěšného programu na podporu hospodářského oživení v odvětví energetiky. Do této chvíle jsme v rámci provádění tohoto programu, který pro nás vytvořily Parlament a Rada, učinili 43 finančních rozhodnutí týkajících se plynárenských projektů, projektů v oblasti energetické infrastruktury, využívání energie na moři a zachycování a skladování uhlíku. To nám umožnilo využít přibližně 98 % všech rozpočtových prostředků v celkové výši 3,98 miliardy EUR a zajistit, že tento program do značné míry splnil své cíle. Pouze pár projektů nebylo možné provést. Tuto změnu nařízení zavádíme s cílem splnit požadavky Parlamentu a zahájit pilotní projekty týkající se obnovitelné energie, ale též, což je důležité, energetické účinnosti. Tyto pilotní projekty považuji za příležitost otestovat naše činnosti v oblasti energetické účinnosti, která bude během příštího roku představovat jeden z ústředních bodů mé práce.
<P>
Srdečně bych chtěl poděkovat paní Van Bremptové. Poděkovat bych chtěl také všem aktivně vystupujícím poslancům této sněmovny i belgickému předsednictví, protože jsme toho v posledních týdnech v této oblasti hodně udělali, a můžeme tak dnes představit dokument, který bude pro oblast energetické účinnosti nepochybně určitým podnětem.
<P>
Tato změna nařízení má vstoupit v platnost nyní, a naši úředníci již pracují na přípravách jeho provádění, aby se účinky začaly projevovat co nejdříve. Během několika následujících dní bude poskytnuto 146 milionů EUR na projekty, jež jsou důležité pro vás pro všechny. Vámi vybraní partneři v těchto projektech jsou obecní, místní a regionální orgány, které mají na tyto projekty těsné vazby. Tito místní partneři zajistí, že finanční prostředky budou využity co nejlépe, na výstavbu veřejných a soukromých budov, kombinovaných zařízení na výrobu tepla a elektrické energie, sítí dálkového vytápění, decentralizovaných zdrojů obnovitelné energie, na budování systémů městské dopravy, které budou šetrnější k životnímu prostředí, a místní infrastruktury, jako jsou inteligentní sítě, úsporné pouliční osvětlení a inteligentní metody měření. To znamená, že to, co činíme, bude mít bezprostřední místní dopad a poslouží to jako měřítko pro mé další aktivity v oblasti inteligentních městských řešení.
<P>
Pokud dnes učiníte příslušné rozhodnutí, začnou naše útvary tuto změnu nařízení okamžitě provádět. V březnu nebo v dubnu příštího roku vám zcela jistě budeme schopni podat zprávu o tom, že náš program hospodářské obnovy přináší pozitivní efekt v podobě velkých i malých decentralizovaných projektů a umožňuje nám, abychom si z něho odnesli ponaučení, která budou důležitá v budoucích finančních letech. Ještě jednou bych rád poděkoval každému, kdo je do této iniciativy zapojený.
<SPEAKER ID="045" NAME="Jens Geier">
zpravodaj ke stanovisku Rozpočtového výboru. - (DE) Paní předsedající, pane Oettingere, jako zpravodaj ke stanovisku Rozpočtového výboru ke zprávě paní Van Bremptové mohu říci, že členové výboru tuto zprávu velice uvítali. Zabývali jsme se jí nejen z hlediska rozpočtu, ale do určité míry také s ohledem na její obsah a vyslovili jsme přitom jednu výhradu, kterou paní Van Bremptová do své zprávy laskavě začlenila. Tento nástroj je zaměřený na obce, což je velmi správné zaměření, protože právě v obcích lze dosáhnout největšího zvýšení účinnosti.
<P>
Pocházím nicméně z oblasti Německa, kde si obce nemohou brát žádné další úvěry, protože jsou již tak velmi těžce zadlužené. Je možné, že je to zvláštní problém Německa vyplývající z našich ustanovení na místní úrovni, avšak vy, pane Oettingere, budete s tímto tématem jako bývalý předseda jedné německé spolkové země velmi dobře obeznámen. V Německu jsme tedy nyní v situaci, kdy místní orgány, které by tohoto programu měly využívat, tuto možnost nemají, protože orgán odpovídající za dohled na nimi jim v jakémkoliv dalším zadlužování zabránil. Tato situace nás velmi znepokojuje. Mohlo by to vést k tomu, že pro tyto oblasti nebude program účinný. Tento program vítáme a byli bychom rádi, kdyby v něm bylo možné pokračovat. Žádali jsme, aby byla pro tento účel vytvořena zvláštní rozpočtová položka, kam bychom chtěli převést 15 milionů EUR, které jsou k dispozici v oblasti zemědělské politiky, odkud je ovšem nelze uvolnit, protože pro to neexistuje žádný právní základ. Rozpočet by zde měl fungovat pružněji.
<SPEAKER ID="046" NAME="Antonio Cancian" LANGUAGE="IT">
Paní předsedající, pane komisaři, dámy a pánové, domnívám se, že rozhodnutí vzít to málo zbývajících prostředků z plánu obnovy, který byl zahájen v roce 2009, a použít je jiným způsobem a zároveň s tím také využít této příležitosti k zavedení nové zásady umožňující zřídit nový fond, který bude odpovídat momentálním potřebám, je rozhodnutí prozíravé a je navíc i v souladu s tím, co jsme v této sněmovně již delší dobu opakovali, aniž bychom ale byli schopni podle toho jednat.
<P>
Několik nesmělých náznaků, které se však doposud nepodařilo naplnit, se objevilo v případě fondu Maguerite. Pro nás i pro skupinu PPE to představuje metodu, podle níž by se mělo do budoucna postupovat ohledně inteligentního hospodaření s rozpočtem Evropské unie. Fond vytvořený ad hoc by měl sloužit jako nástroj umožňující využití různých metod financování, jako jsou půjčky, záruky, kmenové akcie či spolufinancování, a byl by řízen zvláštní společností pro správu aktiv.
<P>
Tento fond byl zřízen s počátečním vkladem ve výši 147 milionů EUR a my nechápeme, proč by neměl být otevřený i pro další zbývající prostředky z plánu obnovy. Významnou částku by bylo možné získat pomocí významného pákového efektu prostřednictvím EIB, KfW, depozitních a úvěrových bank a dalších finančních institucí, což by mohlo významně ovlivnit spuštění projektů, které budou schváleny jako platné a bude jim dána hospodářská a environmentální priorita.
<P>
Ústředním aspektem fondu, který bude zřízen do konce tohoto roku, je z mého pohledu to, že by se z něho mohl stát vzorný pilotní projekt, podle něhož by mohl být v budoucnu vytvořen energetický fond s širším zaměřením, a ten by byl náležitě začleněn v příštím finančním výhledu na období let 2014-2020. Tuto zásadu by bylo možné uplatnit i v dalších odvětvích, jako jsou sítě TEN nebo eTEN. A když dovolíte, v této kritické době, kdy stojíme před hrozbou nezaměstnanosti, by pro nás pro všechny mohla být jedna taková hmatatelná známka zdrojem radostnějšího rozpoložení.
<SPEAKER ID="047" NAME="Teresa Riera Madurell">
jménem skupiny S&D. - (ES) Paní předsedající, pane komisaři, předně bych chtěla poblahopřát paní zpravodajce k její vynikající práci, protože ještě větší význam než oněch 146 milionů EUR, které se podařilo dojednat a které přinesou, jak věříme, osminásobný účinek, má symbolická hodnota této iniciativy.
<P>
Jak paní zpravodajka vysvětlila, budeme přidělovat prostředky na mikroprojekty v oblasti udržitelné energetiky, které kromě toho, že umožní uskutečnit důležité cíle, jako je zabezpečení dodávek energie a snížení emisí CO2, povede také k naplnění cíle, jenž má přímý dopad na obyvatele: snížení energetické chudoby.
<P>
Text, o kterém budeme hlasovat, je důležitý i z toho důvodu, že zavádí jeden inovativní finanční nástroj. Tento mechanismus pomůže překonat odmítavý postoj finančních subjektů k tomuto typu projektu, protože budou mít podporu mezinárodních finančních institucí.
<P>
Závěrem chci říci, že můžeme být zase jednou spokojení, protože se nám podařilo zareagovat dostatečně pružným způsobem na osvědčenou praxi zavedenou v členských státech a vytvořit strukturu umožňující zajišťování energie z obnovitelných zdrojů a energetické účinnosti.
<P>
Věřím, že provádění tohoto nařízení umožní rozvinout potenciál těchto orgánů a že se při tom nenaskytnou překážky způsobené nadměrnou byrokracií.
<SPEAKER ID="048" NAME="Pat the Cope Gallagher" LANGUAGE="GA">
Paní předsedající, chtěl bych vyslovit své poděkování zpravodajce za přípravu této zprávy o projektech v oblasti energetiky a za další prostředky, které nyní poskytla Komise. K dispozici je 146 milionů EUR na projekty, které budou mít zásadní význam pro Evropu i pro řadu jednotlivých zemí, zejména však, jak zde řekl pan komisař, pro místní a regionální orgány, jež, jak doufám, budou schopny s těmito penězi či s těmito granty nakládat.
<P>
jménem skupiny ALDE.Především chci poblahopřát paní zpravodajce k prezentaci její zprávy o finanční pomoci pro projekty v oblasti energetiky.
<P>
Tuto iniciativu velice vítám, protože umožňuje vytvořit zvláštní finanční nástroj zaměřený na podporu rozvoje energetické účinnosti a projektů v oblasti obnovitelných zdrojů energie. Finanční podpora projektů v této oblasti pomůže povzbudit hospodářské oživení Evropy, a to i v mé zemi, v Irsku, a napomůže vytvoření nových pracovních příležitostí a rovněž i v boji proti změně klimatu.
<P>
Ve všech částech Evropy - a obzvláště to platí o mé zemi, kde je vysoká míra nezaměstnanosti - se snažíme zajistit, aby veškeré finanční prostředky směrovaly do oblastí s možností tvorby pracovních míst. Prostředky ve výši 146 milionů EUR, které se díky pozměněnému návrhu podařilo uvolnit, je nutno vynaložit na projekty s rychlým, měřitelným a reálným dopadem na hospodářské oživení. K dispozici je 146 milionů EUR, ale celkový objem investic bude minimálně šestkrát až sedmkrát vyšší než tato částka.
<P>
Věřím, že tento zvláštní finanční nástroj umožní, aby byly prostředky spravovány co nejúčinnějším způsobem a aby mezi příjemci, jak jsem to zde řekl ve své mateřštině, byly místní a regionální orgány. Je odpovědností nás všech, abychom na to tyto orgány upozornili. Naše vláda bude podávat jednu žádost s tím, že pak zahájí jednání s regionálními orgány.
<SPEAKER ID="050" NAME="Claude Turmes">
jménem skupiny Verts/ALE. - Paní předsedající, slavíme dnes jedno sice malé, ale přece jen určité vítězství politiky zelené energie a politiky evropštější energie. Předně bych chtěl poděkovat naší výborné delegaci zastoupené všemi stranami pod vedením Kathleen. Myslím, že jsme odvedli dobrou práci.
<P>
jménem skupiny Verts/ALE. (DE) Pochválit bych chtěl také pana Oettingera. Při včerejším představení energetického programu jsme bohužel museli být velmi kritičtí. Tento nástroj vznikl nicméně i díky vašemu osobnímu úsilí, zčásti ohledně toho, že jste musel čelit nesouhlasnému postoji německé vlády a vašich německých partnerů v Křesťansko-demokratické unii, a díky vašemu úsilí bylo možné toho všeho dosáhnout.
<P>
jménem skupiny Verts/ALE. Proč je to malé a hořké vítězství? Protože - jak to zde již řekli někteří kolegové - na decentralizované, místní investice do energetiky máme 150 milionů EUR, na druhé straně však máme miliardy - například jednu miliardu na ukládání uhlíku. Stále by mne zajímalo, jestli bude tato jedna miliarda využita. Máme stále více náznaků, že tento projekt nebude fungovat. Mezi decentralizovanými projekty na místní úrovni, které jsou blízké občanům, a velkými projekty, z nichž se dle mého názoru některé nepodaří, neexistuje žádná rovnováha.
<P>
Proč tedy dnes pro tento projekt my ze skupiny Zelených stejně hlasujeme? Protože jsme optimističtí. Jsme optimističtí, protože věříme, že těchto 150 milionů EUR, pokud bude dobře spravováno, vytvoří základ pro mnohem větší nástroj, který začleníme do příštího finančního výhledu. Může k tomu dojít za dvou podmínek. První podmínkou jsou kvalitní projekty. Věřím, že EIB a KfW, které to budou řídit, budou kromě projektů základní renovace zohledňovat i projekty hloubkové renovace. Musíme už konečně poskočit vpřed, zvlášť pokud jde o budovy a účinnost. Druhou podmínkou je omezení byrokracie pro místní orgány, které budou žádat o spolufinancování projektů.
<P>
Tyto dva problémy mají zásadní význam. Proto vám chci, pane komisaři, položit tyto otázky: co udělá Komise pro to, aby zajistila, že financování či úvěry z tohoto fondu získají kvalitní projekty? A jak chce Komise snížit byrokratickou zátěž, aby místním orgánům usnadnila přístup k těmto prostředkům?
<SPEAKER ID="053" NAME="Zbigniew Ziobro" LANGUAGE="PL">
Paní předsedající, podpořím každý návrh na zvýšení prostředků Unie ve prospěch projektů v oblasti energetiky. Podporována by měla být i zelená energie. Měli bychom však upřímně říci, že představa, že zelená energie vyřeší všechny energetické problémy Evropy - což je myšlenka, která se tu často ozývá - je iluzorní. Unie ovšem opravdu potřebuje velké, zdůrazňuji: velké investice. Základním cílem těchto investic je zajistit diverzifikaci dodávek paliva. Takového řešení lze docílit například výstavbou plynovodu Nabucco, který by spojil rozsáhlá ložiska zemního plynu v oblasti Střední Asie s evropskými odběrateli, budováním přepravních soustav a vytvářením nových propojení ve Střední a Východní Evropě.
<P>
Opravdu chceme rozvíjet zelenou energetiku, ale je škoda, že při tom úplně přehlížíme vývoj metod v oblasti těžby břidlicového plynu a neposkytujeme na něj dostatečné finanční prostředky. Tento nekonvenční plyn již hraje obrovskou roli pro těžbu ve Spojených státech a z hlediska dostupnosti plynu dává Americe naprostou nezávislost. Velké množství tohoto plynu se nachází ve Francii, Polsku a Bulharsku. Navzdory možnosti využít tento obrovský potenciál se však u nás setkáváme s naprostou pasivitou. Evropská solidarita žádá, aby Unie tyto projekty podpořila jako projekty se strategickým významem pro budoucnost, a jako projekty, které zaručí jednotný rozvoj všech evropských států. Je škoda, že se dnes nebavíme o velkých investicích, které by reálně vyřešily naše energetické problémy, sjednotily by Evropskou unii a přinesly jí rozvoj. Když zde tedy hovoříme o důležitých opatřeních týkajících se zelené energie, nezapomínejme, že myšlenka, že zelená energie vyřeší naše energetické problémy, je iluzorní.
<SPEAKER ID="055" NAME="Marisa Matias" LANGUAGE="PT">
Také já bych chtěla úvodem poblahopřát paní zpravodajce k práci, kterou na tomto tématu odvedla. Jsme tu, abychom diskutovali o velmi specifickém programu na podporu hospodářského oživení, v tomto případě v klíčové oblasti energetiky. Návrhy tohoto druhu mají v krizové situaci, v níž se nyní nacházíme, zásadní význam. Nestane-li se pro nás tvorba nových pracovních příležitostí prioritou, není nejmenší naděje na restrukturalizaci hospodářství. Zpráva vysílá velmi pozitivní signál, neboť obrací naši pozornost k otázce, jak bychom v této oblasti měli reagovat na místní úrovni, jakým způsobem bychom měli konkrétně reagovat na místní potřeby. Jsme nyní ve fázi diskusí - a bude probíhat ještě mnohem více diskusí - o souboru legislativních návrhů v oblasti energetiky, přičemž máme často sklon soustředit se v příliš velké míře na rozsáhlé projekty a sítě a zapomínáme přitom na jiné problémy, kde je naše intervence naprosto nezbytná.
<P>
Věřím proto, že by nám tato zpráva mohla pomoci nejen s investicemi do energetické účinnosti a energie z obnovitelných zdrojů, což je velmi důležité, ale také k tomu, abychom byli schopni konkrétním způsobem prospívat místním obcím, což samozřejmě znamená konkrétním způsobem prospívat evropské veřejnosti jako celku. Ráda bych proto, paní předsedající, svůj projev ukončila dvěma závěrečnými poznámkami: nesmíme nikdy zapomínat na to, že energetické účinnosti lze do značné míry dosáhnout i snižováním spotřeby energie prostřednictvím mikrogeneračních projektů, jako jsou ty, o nichž se hovoří ve zprávě; a zadruhé, pro tuto sněmovnu je velkým vítězstvím, že se jí podařilo zajistit, že částka vyčleněná na financování těchto projektů bude přesně stanovena. To však nebylo naším cílem, protože jsme potřebovali mnohem více. Chtěla bych se proto pana komisaře zeptat, co se snaží dělat a co má v úmyslu udělat, aby tyto potřeby zaručil.
<SPEAKER ID="056" NAME="Jaroslav Paška" LANGUAGE="SK">
Předložený návrh nařízení Evropského parlamentu a Rady, kterým se mění a doplňuje nařízení (ES) č. 663 z roku 2009, reaguje na opakované požadavky Evropského parlamentu vytvořit nový jednoúčelový finanční nástroj na podporu energetické účinnosti a iniciativ v oblasti obnovitelných zdrojů energie. Zejména podpora opatření na zvýšení energetické účinnosti budov v oblasti stavebnictví, které spotřebuje ročně až 40 % energie Evropské unie, dává této iniciativě opodstatnění a dobrý smysl.
<P>
Prostředky na financování činnosti navrhovaného finančního nástroje je možné získat přesunem nevyčerpaných finančních prostředků z několika dalších programů, ve kterých se už přidělené zdroje v plánovaném rozsahu objektivně nepodaří včas vyčerpat. Jako příklad lze uvést Evropský program oživení energetiky s finanční rezervou kolem 150 milionů EUR, ale i víceletý program GŘ pro oblast klimatu, který byl vytvořený s podobným záměrem. Proto je myslím dobré pragmaticky zvážit, jak bychom ušetřené finanční prostředky mohli co nejlépe využít na rozšíření působnosti Evropského programu oživení energetiky o nový a zdá se, že i potřebný, jednoúčelový finanční nástroj na podporu energetické účinnosti a iniciativ v oblasti obnovitelných zdrojů.
<P>
Veřejným orgánům na obecní, místní a regionální úrovni tak budeme moci díky novému účinnému finančnímu nástroji usnadnit realizaci projektů v oblasti úspor a využití obnovitelných zdrojů energií.
<SPEAKER ID="057" NAME="Arturs Krišjānis Kariņš" AFFILIATION="PPE">
(LV) Paní předsedající, těší mne, že se Evropská unie naučila zabít dvě mouchy jednou ranou. Tou první "mouchou" je pomoc podnikům. V době, kdy jsou členské státy nuceny škrtat své výdaje a banky se bojí poskytovat úvěry, přišla Evropská unie s konkrétním řešením v podobě nového finančního nástroje. Druhou "mouchou" je značná závislost Evropy na dovážené energii. Cílem tohoto nového nástroje je nižší spotřeba energie a větší využívání našich vlastních zdrojů energie, jako je vítr, slunce, voda a biomasa, což nám umožní snížit naši celkovou závislost na dovážené energii. Dámy a pánové, žádám vás, abyste podpořili vytvoření tohoto nového finančního nástroje na podporu projektů v oblasti energetiky. Pomůže našim podnikům, které nyní zažívají zlé časy, a sníží naši celkovou závislost na zdrojích dovážené energie. Děkuji vám za pozornost.
<SPEAKER ID="058" NAME="Zigmantas Balčytis" AFFILIATION="S&amp;D">
(LT) Předně bych rád poblahopřál kolegyni z mé skupiny k její významné práci při jednání o tomto dokumentu, a k tomu, že se jí podařilo tento dokument zařadit mezi otázky, které mají velký význam pro energetický trh celé Evropské unie. S ohledem na zabezpečení dodávek energie je velmi důležité, abychom podporovali energetickou účinnost a rozvoj v oblasti využívání energie z obnovitelných zdrojů a abychom byli schopni zajistit na projekty tohoto druhu nezbytné finanční prostředky. Úspěšné provádění těchto projektů by mohlo přímo přispět ke splnění cílů, které si Evropská unie vytyčila v oblasti energetiky.
<P>
Tyto nově získané peníze pomohou veřejným orgánům na místní a regionální úrovni zlepšit financování projektů v oblasti udržitelné energetiky a realizovat inovativní systémy finančních pobídek, jako jsou záruky a zvýhodněné půjčky. Plány na podporu energetické účinnosti, například v oblasti renovace budov, o nichž se již hovořilo, nebyly doposud v plné míře realizovány. Věřím proto, že se tato nová finanční pomoc stane významnou pobídkou, která oživí iniciativy a projekty v oblasti energetické účinnosti, a to především na regionální a místní úrovni.
<SPEAKER ID="059" NAME="Bart Staes" AFFILIATION="Verts/ALE">
(NL) Paní předsedající, dámy a pánové, chtěl bych vyjádřit paní Van Bremptové a jejím stínovým zpravodajům za tuto důležitou legislativní iniciativu své velké uznání. Domnívám se, že toto nařízení má reálný potenciál k tomu, aby se stalo silnou pobídkou pro projekty týkající se energetické účinnosti a využívání obnovitelných zdrojů energie.
<P>
Toto nařízení je výraznou vzpruhou pro udržitelnou energetiku, přičemž nejvíce v této souvislosti vítám, že byl zdůrazněn význam několika konkrétních oblastí, jimiž jsou: uchovávání energie, mikrokogenerace a decentralizované zdroje obnovitelné energie vybudované v místním prostředí a jejich začlenění do elektrických rozvodných sítí; a rovněž mikrogenerace z obnovitelných zdrojů energie a využívání obnovitelných zdrojů energie v oblasti veřejné dopravy, dopravních prostředků na elektrický a vodíkový pohon.
<P>
Slibný je také důraz, který paní Van Bremptová a její stínoví zpravodajové kladou na energeticky účinné pouliční osvětlení na veřejných infrastrukturách a konečně i na hledání řešení uchovávání elektrické energie. Děkuji za vaše úsilí. Věřím, že to může znamenat nový krok směrem ke skutečnému Zelenému novému údělu.
<SPEAKER ID="060" NAME="Ryszard Czarnecki" AFFILIATION="ECR">
(PL) Paní předsedající, hovoříme zde v tuto chvíli o věci, která má zcela zásadní význam, a to nejen v souvislosti s hospodářskými záležitostmi, ale i v širší souvislosti s otázkou evropské solidarity. Je to proto, že energie je vskutku tou největší výzvou a tou největší zkouškou. Může mít evropská solidarita nějaký praktický význam, nebo z ní zůstane pouhé heslo či slogan? Anebo bude naopak - a to je nepochybně to, co očekávají evropští daňoví poplatníci a voliči - uvedena do praxe v podobě konkrétních projektů, které budou vytvářet evropskou jednotu a stanou se dokladem toho, že různé evropské země si jsou schopny navzájem pomáhat, spolupracovat na společných projektech a že nepřipouštějí situace, kdy si určité státy mimo Evropskou unii za jejími zády něco domlouvají s jinými státy? Domnívám se, že je konečně třeba říci to velmi jasně a otevřeně.
<SPEAKER ID="061" NAME="Jan Březina" AFFILIATION="PPE">
(CS) Je nezpochybnitelnou zásluhou tohoto Parlamentu, že množství prostředků pro projekty v oblasti energetické účinnosti a obnovitelných zdrojů energie dosáhne výše 146 milionů EUR. Kdyby to bylo na členských zemích, bylo by to podstatně méně. Nejasná bohužel zatím zůstává právní forma a struktura fondu a to, jaké finanční projekty bude poskytovat. Potenciální žadatel by v zájmu transparentnosti měl vědět, kdo o žádostech bude rozhodovat a jakým způsobem bude jmenována výběrová komise.
<P>
Má-li být vyvráceno podezření, že nově zřizovaný fond je určen zejména těm, kteří nevyužili alokované prostředky v rámci pětimiliardového balíčku programu hospodářské obnovy z důvodu nerealizace projektů, měli by být do výběrového procesu zapojeni i zástupci nových členských zemí. Fond je sice primárně určen místním a regionálním veřejným orgánům, je však na místě zvážit, zda by nebylo vhodné, aby žadateli mohli být také soukromé subjekty, a to nad rámec případů, kdy jednají jménem veřejných orgánů. Zvyšování energetické účinnosti a podílu obnovitelných zdrojů energie by mělo být sdílenou odpovědností veřejného i soukromého sektoru, a proto by i evropské finanční prostředky měly být dostupné pro obě skupiny. Velký prostor vidím v kombinované výrobě elektřiny a tepla a v čisté městské dopravě.
<SPEAKER ID="062" NAME="Patrizia Toia" AFFILIATION="S&amp;D">
(IT) Paní předsedající, dámy a pánové, dosáhnout takovéto jednomyslnosti nebývá v tomto parlamentu nijak snadné. Znamená to, že tato práce byla skutečně vynikající, a paní Van Bremptová a všichni ostatní stínoví zpravodajové by se to od nás měli dozvědět.
<P>
Bylo zde řečeno, že výsledný nástroj má velmi pozitivní význam, a to z několika důvodů. Pozitivní jsou na něm rychlé postupy a lhůty; pozitivní je jeho zaměření na kategorie vysoce kvalifikovaných projektů; pozitivní je jeho zaměření na městské oblasti, jinak řečeno na místní orgány, které jsou na základě konkrétních rozhodnutí schopny přivodit skutečnou změnu poměrů a zlepšit kvalitu ovzduší, bydlení a městské dopravy; pozitivní je jeho zaměření na ziskové projekty, což s sebou nese možnost návratnosti vložených prostředků; a pozitivní je konečně i to, že do hry bude díky této strategii vloženo ještě mnohem větší množství prostředků.
<P>
Avšak přesto přese všechno, abych navázala na námitku, kterou zde vznesla řada poslanců, mezi nimi pan Geier, pan Turmes a pan Cancian, bych chtěla panu komisaři říci, že rozhodující bude způsob provádění, výběr finančních prostředníků, vztahy s místními orgány a způsob řešení finančních potíží. Pane komisaři, tento nástroj umožňuje otevřít cestu pro další projekty, pro stabilizaci tohoto nástroje a jeho rozšíření do dalších odvětví. Je to téma zásadního významu. Nesmí se už opakovat to, co se přihodilo s plánem obnovy, kdy malé a střední podniky stále ještě čekají na 30 miliard EUR, které Parlament a Komise schválily na konci roku 2008.
<SPEAKER ID="063" NAME="Ioannis A. Tsukalas" AFFILIATION="PPE">
(EL) Paní předsedající, i já bych se rád připojil ke gratulacím na adresu paní zpravodajky, která na této důležité zprávě odvedla velmi efektivní práci. Zpráva poskytuje důležitý nástroj financování a provádění projektů v oblasti energetiky, který v této obtížné době přispěje k hospodářskému oživení, k dotvoření vnitřního energetického trhu a k dosažení klimatických a energetických cílů, které si Evropská unie stanovila do roku 2020.
<P>
Vytvoření fondu na podporu energetické účinnosti a iniciativ v oblasti obnovitelných zdrojů má zvláštní význam, a to i přes nevelký počáteční vklad ve výši 146 milionů EUR. Těší mne, že Evropský parlament dodržel svůj závazek, že bude podporovat obnovitelné zdroje energie a energetickou účinnost.
<P>
Nakonec bych ještě rád něco poznamenal k potřebě vyváženého geografické rozdělení budoucích programů, aby z nich mohly mít užitek všechny členské státy. Z programu na plynovody na přepravu zemního plynu dostalo Řecko pouze 1,5 %. Věřím, že do budoucna bude rozdělení spravedlivější.
<SPEAKER ID="064" NAME="Edit Herczog" AFFILIATION="S&amp;D">
(HU) Paní předsedající, je velkolepým úspěchem, že zpravodajka Evropského parlamentu a člen Komise dokázali společnými silami dosáhnout u Rady toho, aby tyto peníze nechala k dispozici těmto fondům. Z našeho hlediska je to velmi důležitá a velice významná událost. Doufáme, že do budoucna budeme tímto způsobem schopni postupovat i v případě dalších rozpočtových kapitol. Stejně důležité je i to, že se nám podařilo tyto peníze vynaložit na účel, k němuž byly původně určeny, a to především prostřednictvím malých a středních podniků a místních orgánů, na projekty, které mají dopad na veřejnost.
<P>
Je to nepochybně důležitý krok vpřed. Obvykle se nestává, že by systém evropských orgánů zasahoval přímo do života veřejnosti či do chodu malých a středních podniků. Je proto velmi důležité, abychom tyto projekty úspěšně dokončili do roku 2014, a stejně důležité bude pak i to, abychom v roce 2014 prozkoumali jejich účinnost a zlepšili na základě toho také účinnost tohoto institucionálního systému. Paní zpravodajce gratuluji a přeji, aby vynaložení těchto peněz přineslo co nejvíce úspěchů.
<SPEAKER ID="065" NAME="Herbert Reul" AFFILIATION="PPE">
(DE) Paní předsedající, pane Oettingere, dámy a pánové, uvolnily se prostředky na financování, které měly být investovány mj. v oblasti energetiky. Podrobně jsem o tom diskutovali ve výboru a nebyli jsme si jistí, jestli bude možné využít všechny tyto peníze. Pan komisař nám tehdy slíbil, že zaručí, aby žádné peníze nezbyly nebo aby nebyly vráceny tam, odkud přišly. Tím nejdůležitějším je pro mne to, že pan komisař dodržel slovo. V poměrně krátké době nám předložil dokument, v němž nám zajišťoval, že prostředky, které by jinak byly ztraceny, by bylo možné využít v odvětví energetiky. To byl první krok.
<P>
Druhým krokem bylo to, že paní Van Bremptová dokázala dovést členy výboru k určitému řešení a kompromisu. Zaslouží si za to naše poděkování. Nebylo to nijak snadné, protože hledání řešení nebývá tak jednoduché jako prosazování vlastních názorů. I v časovém tlaku, ve kterém jsme byli, se tak nakonec podařilo zajistit, aby tyto prostředky byly připraveny k čerpání a mohly být použity.
<P>
V neposlední řadě se nám také podařilo - a je třeba zcela upřímně říci, že s pomocí Rady - najít kompromis, který nám umožnil zajistit, aby finanční prostředky pro odvětví energetiky byly ve stanovené lhůtě vyčerpány téměř až do posledního eura, a dosáhnout tedy toho, že tyto prostředky nezůstaly nevyužity. To považuji ze svého hlediska za nejdůležitější a nejpřínosnější výsledek, a chtěl bych proto všem, kdo se na tom podíleli, poděkovat.
<SPEAKER ID="066" NAME="Silvia-Adriana Ţicău" AFFILIATION="S&amp;D">
(RO) Ráda bych vám připomněla, že v roce 2009, když se poprvé projednával plán hospodářské obnovy Evropské unie, učinila Komise závazek, že vyčlení 1 miliardu EUR na podporu energetické účinnosti v domácnostech. V danou chvíli se však tuto akci nepodařilo realizovat. Iniciativa pro tzv. inteligentní města dostala ve skutečnosti přidělený jen malý objem prostředků, a dostala je proto, že zůstanou-li někde nějaké peníze, které se nepodařilo využít, musí Komise tyto peníze přidělit iniciativě pro inteligentní města, což se děje na základě tohoto nařízení.
<P>
Předložila jsem pozměňovací návrh, který požaduje, aby podíl správních výdajů a nákladů spojených s vytvořením a prováděním tohoto nástroje nepřekročil 5 % hodnoty každého projektu, který tohoto nástroje využije, aby tak největší část peněz neskončila u finančních zprostředkovatelů, nýbrž aby byla investována do projektů týkajících se energetické účinnosti domácností a využívání obnovitelných zdrojů energie.
<P>
Vyzvala jsem rovněž k větší transparentnosti a k tomu, aby byla využívána webová stránka http://www.buildup.eu" s tím, že kdykoli by bylo tohoto nástroje použito, měl by být každému, kdo by měl zájem, zdarma dostupný realizovaný model, tak abychom mohli využívat osvědčených postupů.
<P>
Ráda bych poblahopřála paní Van Bremptové k její zprávě. Jsem přesvědčena, že energetická účinnost musí figurovat mezi nejvyššími prioritami energetické strategie Evropské unie.
<SPEAKER ID="067" NAME="Elena Băsescu" AFFILIATION="PPE">
(RO) Energetická strategie do roku 2020, kterou včera zahájila Evropská komise, představuje významný krok na cestě k bezpečnému, konkurenceschopnému evropskému trhu s energiemi. Nabízí řešení hlavních problémů, jako je otázka diverzifikace tras dodávek energie a jejich zdrojů, snížení spotřeby energie či koordinace činností se třetími zeměmi. Strategie má nicméně zjevné nedostatky v oblasti financování. Hlavním cílem Evropského programu oživení energetiky je právě umožnit snadnější financování investic do této oblasti. Předpokladem jeho účinného provádění je shoda s právními předpisy v oblasti ochrany životního prostředí a navrhovatelé projektů musí dodržet své finanční závazky. Aktivní spolupráce mezi vnitrostátními, regionálními a místními orgány by podle mého názoru usnadnila vydávání požadovaných povolení.
<P>
Konečně bych také chtěla zdůraznit důležitost partnerství mezi veřejnou a soukromou sférou, protože tato partnerství jsou klíčovým prvkem v realizaci řešení ohledně snižování objemu emisí skleníkových plynů.
<SPEAKER ID="068" NAME="Francesco De Angelis" AFFILIATION="S&amp;D">
(IT) Paní předsedající, dámy a pánové, chtěl bych poděkovat zpravodajce, paní Van Bremptové, za její vynikající práci a za dohodu, která v souvislosti s výzvou zeleného růstu konečně umožní uvolnění významného množství prostředků na rozvoj v oblasti obnovitelných zdrojů energie a energetické účinnosti.
<P>
Program obsahuje priority, které by členské státy měly vzít v úvahu, zejména pokud jde o plnění cíle konkurenceschopné modernizace našich energetických infrastruktur. Nakonec bych chtěl také zdůraznit to, co jsem považoval za kvalifikační body kritérií pro přístup veřejných orgánů k finančním prostředkům, tedy především o závazku pracovat v rámci systému víceúrovňové správy, postupující od územních jednotek k místním orgánům a dále k regionálním orgánům a orgánům Evropské unie, na vytvoření víceletých strategií, a to i v souvislosti s racionalizací dostupných finančních nástrojů. Z hlediska veřejnosti i z hlediska malých a středních podniků je to důležitý výsledek.
<SPEAKER ID="069" NAME="Bairbre de Brún" AFFILIATION="GUE/NGL">
(GA) Paní předsedající, finanční pomoc v oblasti energetické účinnosti a obnovitelných zdrojů energie, jejímž cílem je hospodářské oživení, představuje rozumnou a užitečnou investici.
<P>
Naprosto souhlasím s těmi, kdo zde řekli, že podpora investic do udržitelné energetiky může být velmi efektivní a velmi přínosná, zejména pokud se soustředí na místní úroveň. Tímto způsobem můžeme přispět k udržitelné budoucnosti větším dílem, a to jak z hlediska hospodářského, tak i sociálního a environmentálního. Musíme se chopit této příležitosti a přiblížit se k modelu nízkouhlíkového hospodářství a vytvořit podmínky, které tuto změnu usnadní pro všechny, kdo se chtějí změnit. Decentralizace je pro udržitelnou energetiku velmi důležitá.
<P>
Je to tedy rozumný, funkční způsob využití nevyčerpaných prostředků Evropského programu oživení energetiky, ovšem za předpokladu, že místní a regionální orgány budou mít snadnější možnost financování investičních projektů v oblasti energetické účinnosti a obnovitelných zdrojů energie. Děkuji paní zpravodajce za její velice důležitou práci.
<SPEAKER ID="070" NAME="RadvilMorkūnaitė-Mikulėnien" AFFILIATION="PPE">
(LT) Podpora projektů v oblasti energetické infrastruktury z peněz určených na oživení hospodářství Evropské unie byla projednávána a přidělena už před rokem. V té době se počítalo s tím, že by tyto peníze bylo možné použít jen na dva typy projektů, jednak na projekty zaměřené na snižování emisí CO2 do atmosféry, tj. na zachycování a ukládání uhlíku, jednak na projekty větrných farem v Severním moři.
<P>
Co se týče této pomoci a pomoci v oblasti obnovitelných zdrojů energie obecně, nemůžeme uplatňovat pro celou Evropskou unii jeden přístup obecně na všechny projekty. Musíme brát v úvahu situaci každého členského státu, zejména v otázce energetické nezávislosti. Vítám proto návrh Evropské komise na přezkum postupů pro přidělování peněz v souladu s výše zmíněným programem s ohledem na podporu energetické účinnosti.
<P>
Mám nicméně za to, že bychom o této věci neměli hovořit pouze v kontextu finanční krize, protože i až se podaří nastolit normální hospodářský cyklus, problém energetické účinnosti potrvat i nadále. Členské státy by měly mít možnost reagovat na měnící se podmínky pružnějším způsobem, a podporovat tak energetickou účinnost, energetickou diverzifikaci a zvyšování energetické účinnosti.
<SPEAKER ID="071" NAME="Mario Pirillo" AFFILIATION="S&amp;D">
(IT) Paní předsedající, dámy a pánové, Evropa v současné obtížné hospodářské a finanční situaci musí v zájmu udržitelného, sociálního a konkurenceschopného hospodářství i nadále podporovat projekty v odvětví energetické účinnosti a obnovitelných zdrojů energie.
<P>
Musí být zlepšen způsob fungování tohoto finančního nástroje, aby bylo možné investovat do decentralizovaných projektů, které zajistí geografickou vyváženost a podpoří současně i oživení. Tento finanční nástroj musí být vytvořen okamžitě a musí být zaměřen na projekty místního rozměru, aby tak v souladu s nařízením (ES) č. 663/2009 měl vliv na zaměstnanost. Bude k tomu zapotřebí úvěrů, které budou moci kvalitní místní iniciativy využít jako doplňujícího zdroje financování. Naší preferencí musí být financování projektů, které zaručí rovněž technologické inovace umožňující zvýšení konkurenceschopnosti průmyslu. Pro tento nástroj by mohly být vyčleněny nepoužité finanční prostředky, které jsou k dispozici v rámci víceletého programu GŘ pro oblast klimatu a jež by pak mohly být převedeny na projekty v oblasti udržitelné energetiky. Chtěl bych poděkovat paní Van Bremptové za její vynikající práci.
<SPEAKER ID="072" NAME="Bogusław Sonik" AFFILIATION="PPE">
(PL) V lednu roku 2009 předložila Evropská komise v reakci na finanční krizi návrh na převedení 5 miliard EUR z nevyčerpaných prostředků Evropské unie, z větší části na podporu energetických projektů, které by přispěly k hospodářské obnově Evropské unie. Evropský program oživení energetiky, který je nyní navrhován, bychom měli uvítat. Mezi priority tohoto projektu podle mého názoru patří podpora projektů zaměřených na plynárenské a elektrizační infrastruktury včetně jejich propojení a rovněž podpora projektů na zachycování a ukládání uhlíku. Za nezbytné považuji také to, aby návrh usnesení zahrnoval rovněž projekty účinného využívání elektřiny a obnovitelných zdrojů energie, které stimulují hospodářský rozvoj tím, že vytvoří nové pracovní příležitosti a přispějí k boji proti změně klimatu.
<P>
Investice do projektů tohoto druhu jsou velmi účinné, pokud jsou prováděny přímo v daném místě na okresní, regionální a místní úrovni. Místní projekty obnášejí spoustu práce, což přispívá k tvorbě velkého množství nových pracovních míst.
<SPEAKER ID="073" NAME="Günther Oettinger">
člen Komise. - (DE) Paní předsedající, dámy a pánové, s těmito 146 miliony EUR vstupujeme nyní společně do pokusné laboratoře. Předně bych vám chtěl poděkovat, protože se vám podařilo zajistit, že to není 114 milionů EUR, ale 146 milionů EUR a že se členské státy rozhodly mírně překročit svůj dosti omezující limit.
<P>
Co se týče oné pokusné laboratoře, stojíme před řešením čtyř zajímavých otázek. První otázka je, jak můžeme na poli energetické účinnosti dosáhnout úspěchu. Domnívám se, že tři požadavky týkající se CO2, obnovitelných zdrojů energie a energetické účinnosti, 20% zvýšení energetické účinnosti nás staví před velmi obtížnou a komplexní výzvu. Není to jen věc závazných vnitrostátních požadavků, ale také konkrétních projektů. V zásadě využíváme tohoto zvladatelného programu k tomu, abychom vyhodnotili, které projekty budou realizovatelné, ať již se jedná o projekty na renovaci budov, nebo obecně o projekty na poli energetiky. Věřím, že za dva až tři roky nám první posouzení těchto projektů na další rozpočtové období ukáže, že jsme v oblasti energetické účinnosti získali určité užitečné kladné i záporné zkušenosti. Rád bych zde jasně řekl, že za dva až tři roky toho budeme nepochybně vědět víc než dnes, a že budeme mít určité dobré zkušenosti a že se dopustíme i nějakých chyb. Bude-li tomu tak, pak jsme tyto peníze investovali správným způsobem.
<P>
Zadruhé tento program dává Evropské unii možnost vstoupit do přímého partnerství s obcemi. Něco takového se neděje každý den. Je zřejmé, že energetické požadavky a spotřebu ve veřejných i soukromých budovách, které lze renovovat, jinak řečeno přístup vedený iniciativou pro inteligentní města, může EU ovlivňovat jedině prostřednictvím obcí. To znamená jedině tak, že bude v přímém kontaktu s tím, co se skutečně děje.
<P>
Zatřetí věřím, že budeme díky tomuto programu schopni dokázat, že Evropská unie má přidanou hodnotu pro každého. Pakliže bychom od členských států získávali peníze bez toho, abychom přinášeli určitou přidanou hodnotu, nebyli bychom potřební. Musíme nabídnout přidanou hodnotu v podobě zkušeností, efektivity a kompetencí. V tomto případě nám tento program za dva roky poskytne dobré argumenty, které budeme moci použít v diskusích o rozpočtu - které jsou jako pokr, kdy spolu hrají Komise, Parlament a členské státy -, abychom od členských států získali v zájmu všech občanů Evropské unie více peněz. To znamená, že v této pokusné laboratoři zkoumáme i možnosti zvýšení rozpočtových prostředků. Tato sporná otázka se v příštích dvou letech dotkne každého z nás.
<P>
Začtvrté potřebujeme pokusnou laboratoř, ve které bychom mohli zkoumat možnosti partnerství se strukturálními bankami - Evropskou investiční bankou (EIB) a KfW Bankengruppe - a s externími soukromými investory a fondy. To znamená partnerství, které nelze hledat v kancelářích Komise, partnerství se společnostmi, které s námi mají těsné vztahy, které ovšem musí prokázat, že jsou schopny dělat více než jen spravovat veřejné peníze.
<P>
Může se zdát, že se jedná o velkou finanční částku; ve skutečnosti je to částka velmi malá. Nejde o těch 146 milionů EUR. Jde o jakousi čtyřfázovou zkoušku možností našeho partnerství s obcemi, s EIB a KfW, s otázkou energetické účinnosti na místní úrovni a s tím, jak dokázat, že právě do této oblasti by na evropské úrovni mělo proudit více rozpočtových prostředků.
<P>
S ohledem na to všechno bych vám chtěl velice poděkovat. Zústaňme i nadále v kontaktu. Jsem si jist, že za dva roky toho budeme vědět mnohem víc, než víme nyní.
<P>
(Potlesk)
<SPEAKER ID="074" NAME="Nicole Sinclaire" AFFILIATION="NI">
Paní předsedající, chtěla bych s vděčností připomenout, že Belgie dnes slaví státní svátek, kdy si připomíná miliony obětí, které zemřely v obou světových válkách. Jsem poněkud konsternována tím, že tato sněmovna si na rozdíl od ostatních nepřipomíná miliony těchto lidí, takže vyzývám, abychom chvílí ticha uctili všechny ty, kdo ve válce padli ve jménu demokracie.
<SPEAKER ID="075" NAME="Předsedající">
Paní Sinclairová, měla byste vědět, že před dnešním hlasováním sněmovny je plánováno vystoupení předsedy a pak budeme držet minutu ticha, jak náleží.
<SPEAKER ID="076" NAME="Kathleen Van Brempt">
zpravodajka. - (NL) Paní předsedající, jako belgické poslankyni této sněmovny je mi potěšení zde dnes, v den státního svátku, pracovat. Z města, kde bydlím, se mi tak podařilo dostat do Evropského parlamentu za pouhých 50 minut, ale to jen zcela na okraj.
<P>
Jako zpravodajka budu stručná. Dovolte mi, abych poděkovala všem, bez výjimky všem, kdo přispěli k dnešní rozpravě. Vyslechli jsme řadu připomínek a bylo zde uvedeno i velké množství dobrých příkladů. Spojující nití toho všeho je však nadšení z toho, co se nám podařilo dosáhnout. Ovšem nikoli bez kritických výhrad, protože já sama bych velmi snadno mohla kritizovat tzv. cap on the money, která byla stanovena.
<P>
Nadšení je veliké, protože se jedná o dobrý fond, peníze jsou k dispozici, protože se jedná o energetickou účinnost a obnovitelné zdroje energie a protože to nám, poslancům Evropského parlamentu, dává také možnost jednat prostřednictvím tohoto projektu lokálně. A to potřebujeme.
<P>
Jaká je naše společná odpovědnost? Odpovědnost nese samozřejmě především Komise, Evropská investiční banka a další partneři, kteří v této věci figurují. Parlament a my politici máme ovšem také svůj díl odpovědnosti za zajištění, že tento projekt bude úspěšný, že bude mít agitační efekt a že účast na místní úrovni bude tak velká, že se těch 146 milionů EUR neznásobí osmkrát, nýbrž osmdesátkrát, protože se nám podaří uvést do pohybu spoustu věcí. Chovám v tomto ohledu velkou důvěru ke Komisi a k panu komisaři. Vím, že panu komisaři na tomto projektu záleží. Má i velmi dobrý tým lidí - jak jsem se o tom mohla v uplynulých měsících sama přesvědčit - a to bude velmi důležité pro výsledek tohoto projektu.
<P>
Závěrem chci říci to, co jsem měla uvést již dříve, a je to ode mě hrubé nedopatření, že jsem na to, zvlášť jako Belgičanka, zapomněla - totiž to, že belgické předsednictví se zde ukázalo v tom nejlepším světle. Na začátku, od první chvíle, byla převážná většina Rady ve skutečnosti proti tomuto projektu. Tohoto velmi dobrého kompromisu se nám podařilo dosáhnout díky velkému úsilí pana ministra Paula Magnetta a jeho týmu, a já věřím, že tento kompromis také s velkou dávkou nadšení schválíme.
<SPEAKER ID="077" NAME="Předsedající">
Rozprava je ukončena.
<P>
Hlasování se bude konat po krátké přestávce.
<P>
Písemná prohlášení (článek 149)
<SPEAKER ID="078" NAME="Sergio Berlato" LANGUAGE="IT">
V lednu roku 2009 předložila Evropská komise v reakci na hospodářskou a finanční krizi návrh na převedení části nevyčerpaných evropských prostředků na podporu projektů v oblasti energetiky. Naše dnešní diskuse o zprávě, která mění nařízení (ES) č. 663/2009, má velký význam: návrh na využití nevyčerpaných finančních prostředků na podporu odvětvových projektů představuje v této době, kdy jsou zdroje financování obtížně přístupné, určitou příležitost. Evropský program oživení energetiky, jehož cílem je financování iniciativ a projektů v odvětví energetické účinnosti, energetických úspor a obnovitelných zdrojů energie, podporuje investice evropských orgánů státní správy, zejména v prostředí měst, a může podle mého názoru přinést znatelný impuls pro oživení evropského hospodářství a tvorbu nových pracovních příležitostí pro mladé lidi. Za povzbudivá považuji opatření na zvýšení energetické účinnosti v odvětví stavebnictví, které spotřebovává 40 % energie EU, což by představovalo podporu malých a středních podniků na místní a regionální úrovni. Tato pomoc by měla rovněž příznivé účinky na rozvoj perspektivních iniciativ v odvětví energetické účinnosti na úrovni místních orgánů, které v důsledku nedávné krize postihlo drastické snížení příjmů.
<SPEAKER ID="079" NAME="András Gyürk" AFFILIATION="PPE">
písemně. - (HU) Dámy a pánové, podobně jako letos jsem i vloni přivítal, že v rámci unijního balíčku opatření na hospodářské oživení byly vyčleněny téměř 4 miliardy EUR na projekty v oblasti energetiky. Poukazoval jsem také na to, že tato pomoc nezohledňuje oblasti střední a východní Evropy, které jsou z hlediska energetické bezpečnosti nejvíce ohroženy, a rovněž na to, že této pomoci nemohou využívat ani projekty v oblasti energetické účinnosti. Právě projekty v oblasti energetické účinnosti by však umožnily dosáhnout hlavního cíle balíčku, tedy rychlé a efektivní tvorby pracovních míst. Těší mne proto, že nový návrh přiděluje nevyužité prostředky právě na tuto oblast. Obnovitelné zdroje energie a energetická účinnost nepředstavují pouze jedny z hlavních prostředků dosažení cílů 20/20/20, ale zvyšují také bezpečnost dodávek energie a konkurenceschopnost. Tyto projekty navíc také přinášejí v krátké době působivé výsledky. Vytvářejí nová pracovní místa v geograficky různých oblastech a účinným způsobem posilují dynamiku hospodářských subjektů. Využití 146 milionů EUR na projekty v oblasti obnovitelných zdrojů energie a energetické účinnosti představuje dobrý začátek, dlužno ovšem připustit, že je to částka, která není příliš významná, a to dokonce ani na úrovni členských států. Velice nás těší, že energetická strategie do roku 2020, kterou včera Komise zveřejnila, považuje vytvoření energeticky účinné Evropy za jednu ze svých hlavních priorit. Věříme, že strategický závazek ve prospěch energetické účinnosti se také odrazí v rozdělení dalších prostředků.
<SPEAKER ID="080" NAME="Marian-Jean Marinescu" AFFILIATION="PPE">
písemně. - (RO) Evropský program oživení energetiky má na období od roku 2009 do roku 2010 k dispozici finanční balík v hodnotě 3,98 miliard EUR. Bylo naprosto nezbytné vytvořit finanční nástroj specificky určený k využívání prostředků tohoto energetického programu, které by do konce roku 2010 nemohly být přiděleny, aby zbývající část tohoto finančního balíku nezůstala bez využití. Jedním z obzvláště důležitých aspektů zmíněných v nařízení o evropském energetickém programu je geografická vyváženost projektů. Je to klíčový prvek, který umožňuje zaručit, aby se dopad tohoto nařízení na hospodářské oživení projevil v celé Evropské unii. Uznává se v něm také, že určité projekty v některých členských státech nebyly buď vůbec financovány, nebo byly financovány jen zčásti. V neposlední řadě chci zdůraznit i to, že je velmi důležité, aby tyto typy finančních nástrojů zaměřených na podporu dlouhodobé energetické účinnosti EU byly obnovovány. Vyzývám Komisi, aby pečlivě posoudila účinnost obnovování těchto typů nástrojů a prozkoumala potenciál uplatňování podobného přístupu i do budoucna, až se bude jednat o dalších nevyčerpaných prostředcích rozpočtu EU.
<SPEAKER ID="081" NAME="Algirdas Saudargas" AFFILIATION="PPE">
písemně. - (LT) Možnost využít prostředky, které nebyly vyčerpány v souladu se směrnicí, na rozvoj projektů v oblasti energetické účinnosti a obnovitelných zdrojů energie byla v tomto nařízení již dána, vítám ovšem skutečnost, že se podařilo najít konsensus ohledně jeho konkrétního provedení. Energetická účinnost a obnovitelné zdroje energie bývají často uváděny mezi prioritami EU, které mají přispět k provádění strategie 2020 a zajistit zabezpečení dodávek energie. Investování do tohoto odvětví má v době hospodářského oslabení veliký význam, protože tyto investice přinesou možnost vytvoření nových pracovních míst, podpoří konkurenceschopnost, šíření inovací a hospodářskou stabilitu. Plánovaný finanční nástroj - stejně jako zřízení fondu pro evropské finanční instituce - navíc několikanásobně zvýší objem dostupných prostředků, a rozšíří tedy i možnosti financování projektů. Litovat lze jen toho, že plánovaný finanční nástroj nemá stálého trvání, i tak ale bude snad fungovat jako vhodná pobídka pro další zvyšování energetické účinnosti a podporu obnovitelných zdrojů energie.
