<CHAPTER ID="014-02">
2. Bělorusko, obzvláště případy Alese Michaleviče a Natalie Radinové 
<SPEAKER ID="280" NAME="Předsedající">
Dalším bodem programu je rozprava o šesti návrzích usnesení o Bělorusku, obzvláště o případech Alese Michaleviče a Natalie Radinovéobzvláště o případech Alese Michaleviče a Natalie Radinové.
<SPEAKER ID="281" NAME="Raül Romeva i Rueda" LANGUAGE="ES">
Pane předsedající, myslím, že je důležité si uvědomit, že to není poprvé, kdy hovoříme v tomto parlamentu o Bělorusku a z tohoto pohledu je toto usnesení důležité, protože jasně odsuzuje zatýkání a věznění členů opozice a porušování základních práv, kterému byli tito lidé vystaveni.
<P>
Svoboda projevu, svoboda shromažďování a svoboda pohybu by měla být v zemích jako je Bělorusko prioritou, a proto je nutné požadovat okamžité a bezpodmínečné propuštění těchto lidí, které nelze nazvat jinak než politickými vězni.
<P>
Za druhé si myslím, že je také důležité co nejdůrazněji, nejjasněji a nejpřísněji odsoudit - a to dělá usnesení - používání mučení v těchto i jiných zemích, i když k tomu bohužel někdy dochází i v Evropské unii. V případě země, se kterou naše sousedské vztahy stále rostou a se kterou jsme náš vztah posílili, je používání mučení jako formy zacházení ve věznicích, zejména pokud je to vedeno politickou motivací, něco, co vyžaduje naši naprosté zamítnutí a úplné odsouzení.
<P>
Na závěr bych také rád otevřeně odsoudil trest uložený mladým opozičním aktivistům jen za to, že se účastnili demonstrací dne 19. září 2010. Myslím, že Parlament se po právu jednoznačně staví proti těmto trestům a naléhám na to, že jeho hlas musí být vyslyšen.
<SPEAKER ID="282" NAME="Marietje Schaake">
autor. - Pane předsedající, mnoho členů opozice, včetně bývalých prezidentských kandidátů, ale i novináři a obránci lidských práv byli zatčeni po událostech ze dne 19. prosince 2010 v Minsku a jsou od té doby drženi ve vazebních věznicích KGB. Objevily se zprávy o mučení a přiznáních vynucených ze strany KGB. Tento vývoj zapadá do širšího schématu represí a politicky motivovaných procesů proti opozičním aktivistům, občanské společnosti, médiím a ochráncům lidských práv, která pokračují dodnes.
<P>
Naléhavě vyzýváme běloruské orgány, aby povolily politickou opozici, občanskou společnost, svobodu vyjadřování a pluralitu sdělovacích prostředků. Je nutné dodržovat principy právního státu. Běloruské orgány by získaly důvěryhodnost, kdyby okamžitě začalo vyšetřování v souladu s mezinárodními normami a za účasti mezinárodních expertů. Měli bychom zvážit restriktivní opatření včetně ekonomických sankcí vůči podnikům ve vlastnictví běloruské vlády, ale doufáme, že to nebude nutné. Uvítali bychom, kdyby se k podobné výzvě připojilo více zemí mezinárodního společenství, protože současný stav je nepřijatelný.
<SPEAKER ID="283" NAME="Kristian Vigenin">
autor. - Pane předsedající, o Bělorusku jednáme často, a to proto, že nám na něm záleží, protože chceme, aby bylo Bělorusko demokratické a dodržovala se v něm lidská práva. Mám nicméně dojem, že sdělení, která tak často směřujeme k běloruským orgánům, nikdo nechce vyslechnout - ať jde o sdělení Evropského parlamentu nebo Evropské rady. Rozhodnutí Rady neměla doposud na situaci v Bělorusku žádný vliv.
<P>
Po roce velmi mírného pokroku se 19. prosinec 2010 stal pro Bělorusko zlomovým bodem. Od té doby se země propadá do sebeizolace: Ta může na nějakou dobu režim ochránit, ale na úkor budoucnosti běloruského národa. To je třeba chápat a my to budeme Lukašenkovi a jeho přátelům stále připomínat. Doufám, že si prezident Lukašenko dobře všímá dění v jižním sousedství a chápe, že jediným odpovědným chováním je demokratizace a sociální a ekonomické reformy v zemi.
<P>
My v Evropském parlamentu se nevzdáme; vyzýváme k okamžitému a bezpodmínečnému propuštění všech zadržených demonstrantů a stažení všech politicky motivovaných obvinění. Současně se stále domníváme, že Bělorusko má čas na změnu, pracujeme spolu s dalšími pěti východními sousedy na nalezení řešení vedoucí k demokratizaci a k vytvoření situace v Bělorusku, kdy bude možné na konci tohoto roku nebo začátkem příštího roku uspořádat svobodné a spravedlivé volby.
<SPEAKER ID="284" NAME="Jacek Protasiewicz" LANGUAGE="PL">
Pane předsedající, upřímné a dojemné prohlášení, které Ales Michalevič vydal před téměř čtrnácti dny, v němž odhalil metody mučení používané v běloruské KGB proti politickým soupeřům Alexandra Lukašenka, způsobilo šok. Je šokující, že ve 21. století používá evropská země, která zahájila spolupráci s Evropskou unií v rámci Východního partnerství, metody charakteristické pro nacismus a stalinismus
<P>
Naše usnesení je výrazem našeho šoku a pobouření a naší solidarity s pronásledovanými. Z tohoto místa bych chtěl vyslat tři sdělení. První je určeno pro Alese Michaleviče, ale také pro Anatoliho Labiedzka a Michaila Statkieviče, kteří jsou ve vězení: obdivujeme vaši odvahu, jsme s vámi a neopustíme vás.
<P>
Druhé sdělení je určeno pro Alexandra Lukašenka: začněte prokazovat respektování mezinárodních úmluv, které vaše země ratifikovala, včetně společného prohlášení z pražského summitu o Východním partnerství, a zastavte pronásledování svých občanů.
<P>
Třetí sdělení je pro paní Ashtonovou: je čas na ekonomické sankce, protože jen tak můžeme změnit způsob, jakým je opozice v Bělorusku pronásledována.
<P>
Děkuji vám.
<SPEAKER ID="285" NAME="Ryszard Czarnecki" LANGUAGE="PL">
Pane předsedající, Bělorusko je zemí, která má s Evropskou unií společnou hranici, ale zdá se, že je od ní 1 000 světelných let vzdálená. Je to jako by v Bělorusku žili lidé, kteří se řídí jinými standardy. Tak tomu nicméně není. Žijí tam také Evropané - lidé, kteří chtějí mít pocit, že žijí ve společné Evropě. Problémem je prezident země, který využívá postupy známé ze Sovětského svazu před několika desítkami let - to, co nám prezident Lukašenko nabízí, je osobitá cesta do minulosti. Na rozdíl od pana Vigenina, který mluvil před chvílí, si myslím, že bychom měli uvěřit našemu evropskému hlasu a že Evropský parlament a Evropská unie mohou vyvíjet tlak na běloruské orgány, aby respektovaly lidská práva. To je otázka nejen politiky, ale základní morálky a etiky. Měli bychom našim běloruským bratrům říct, že nejsou sami.
<SPEAKER ID="286" NAME="Rui Tavares" LANGUAGE="PT">
Pane předsedající, dámy a pánové, dovoluji si v této naléhavé rozpravě, kdy se vždy hovořilo o případech porušování lidských práv mimo Evropskou unii, začít hlasování o svobodě tisku v Maďarsku, to jest v rámci Evropské unie, protože dodržování základních práv v našem Parlamentu a dodržování lidských práv za hranicemi Evropské unie jsou neoddělitelně spojeny.
<P>
Vzhledem k tomu, že se nám podařilo projednat problémy, kterým čelíme v rámci Evropské unie, v hlasování, jež rozdělilo sněmovnu na dvě části, což nás stálo v průběhu posledních dvou měsíců hodně práce, můžeme se nyní postavit se vztyčenou hlavou prezidentu Běloruska Lukašenkovi. Můžeme prezidentu Lukašenkovi říct, že musí zastavit potlačování demonstrací, potlačování odpůrců a potlačování tisku ve své vlastní zemi, protože on sám je tváří vlády, která si myslí, že má monopol na právo rozhodovat, co je správné a co je špatné, co je vyvážené, co je neutrální a co je objektivní, a to nejen ve svých vlastních tvrzeních, ale také v tvrzeních opozice i zahraničního tisku. Dokonce jsme viděli, jak se prezident Lukašenka postavil po potlačení demonstrací v prosinci s hlubokou arogancí mezinárodním médiím.
<P>
Proto se domnívám, že můžeme doufat, že hlas Evropského parlamentu, hlas Komise a Rady bude v Bělorusku vyslyšen a že dosáhneme morální autority, mimo té, kterou si musíme také zachovat prostřednictvím našeho příkladu v Parlamentu.
<SPEAKER ID="287" NAME="Eduard Kukan" LANGUAGE="SK">
Na zasedání Visegrádské čtyřky, které se konalo minulý týden v Bratislavě, zazněl z úst ministra zahraničních věcí Slovenska, které momentálně skupině předsedá, jasný odkaz do Minsku prezidentovi Lukašenkovi. Dokud bude v běloruských věznicích třeba jen jeden jediný politický vězeň, Bělorusko musí počítat s totální izolací v Evropě.
<P>
Bohužel situace je i dnes, tři měsíce po prezidentských volbách, v zemi kritická. Demokraticky smýšlející lidé jsou vyšetřovaní, zatýkaní, věznění, držení v nehumánních podmínkách tak, jak o tom i dnes jednáme, bez možnosti právní pomoci a bez možnosti návštěvy jejich rodinných příslušníků.
<P>
Je proto důležité přitvrdit i postup Evropské unie vůči poslednímu diktátorovi v Evropě. Možná je nutné rozšířit rozsah ekonomických sankcií, které používame, neboť všechno nasvědčuje tomu, že slova, jakkoliv tvrdá, situaci lidí v Bělorusku nezlepší.
<SPEAKER ID="288" NAME="Justas Vincas Paleckis" LANGUAGE="LT">
Pane předsedající, toto usnesení je jasným signálem pro běloruské orgány, že Evropská unie nemůže a nebude tolerovat omezení práva demonstrovat, ani nebude tolerovat existenci politických vězňů v zemi a zejména mučení ve vězeňských zařízeních. Brusel stupňuje svou podporu běloruské občanské společnosti, nevládních organizací, nezávislých médií a studentů. Dále musíme naléhavě zrušit drahá víza, která běloruským občanům brání cestovat do Evropské unie, snížit poplatky a jednat o uvolnění vízového režimu. Mám pocit, že v této situaci by bylo užitečné, aby se do Běloruska vydala delegace Evropského parlamentu, a to navzdory překážkám, a pokud nemůže cestovat celá delegace, pak by měli poslanci Evropského parlamentu cestovat individuálně, aby lépe pochopili situaci a uplatnili nějaký vliv.
<SPEAKER ID="289" NAME="Kristiina Ojuland">
jménem skupiny ALDE. - Pane předsedající, v lednu jsme přijali usnesení o Bělorusku. Není vůbec dobrým znamením, že musíme opět vyjadřovat opakovaně naše obavy o situaci, bez toho, že bychom se od běloruských orgánů dočkali pozitivní reakce.
<P>
I když Evropská unie obnovila sankce a přijala k Lukašenkovu režimu tvrdý postoj, základní práva jako je svoboda shromažďování a projevu jsou zde stále porušována a pošlapávána. Kromě toho máme zprávy o neustálém psychickém a fyzickém týrání politických vězňů a snahách o nábor informátorů pro KGB, které Evropské unii dávají jasný signál, že Lukašenkův režim si z našich předchozích zpráv nic nevzal.
<P>
Možná bychom měli promluvit a ještě jasněji ukázat, že situace v Bělorusku je nepřijatelná. Chtěla bych požádat Komisi, aby předložila zprávu o dalších opatřeních, která mohou být proti Lukašenkova režimu přijata.
<P>
Chtěla bych také vyzvat evropské podniky a investory, aby se z Běloruska stáhli, pokud nechtějí brát do ruky krvavé peníze a přímo či nepřímo podporovat Lukašenkův zločinný režim.
<SPEAKER ID="290" NAME="Marek Henryk Migalski" LANGUAGE="PL">
Pane předsedající, paní Ojulandová má pravdu, když říká, že má dojem, že neustále mluvíme o tom samém a nikdy se nedočkáme očekávaných výsledků. Bohužel se však mýlí, když říká, že jsme v tom jednotní. Chtěl bych vás všechny požádat, abychom vystupovali jednomyslně a mluvili tak silně jako pan Protasiewicz, který vyslal jasný signál všem, kdo bojují za svobodu a demokracii v Bělorusku, že jsme s nimi, a vyslal jasné varování režimu v Bělorusku, že to co dělá, je nepřijatelné. Mimo tohoto názoru, který bychom měli všichni podpořit, však existují i jiné názory, a bohužel i jeden z autorů usnesení se vyjádřil, že v Bělorusku dochází k mučení, stejně jako je tomu v některých evropských zemích a v některých členských státech Evropské unie. To je nepřijatelné. Paní Ojulandová správně říká, že nasloucháme a že nejen že si vzájemně nasloucháme, ale že i nám někdo naslouchá. V případě, že tu budou takto rozdílné názory, pak si myslím, že budeme i nadále neefektivní. Velice vám děkuji.
<SPEAKER ID="291" NAME="Sari Essayah" AFFILIATION="PPE">
(FI) Pane předsedající, poslední evropský diktátor Lukašenko vládne Bělorusku železnou pěstí již více než 16 let. Média a soudy jsou v zemi pod jeho svrchovanou kontrolou a on je také neváhá použít k likvidaci politické opozice, jak jsme viděli v posledních podvodných prezidentských volbách v prosinci. Tehdy speciální jednotky a pochopitelně policie násilně rozdělily demonstrace a zatkly stovky lidí, včetně téměř všech opozičních prezidentských kandidátů.
<P>
Požadavky Evropské unie na propuštění politických vězňů a ukončení násilí vůči občanům Lukašenkova administrativa zcela ignoruje. Nyní je nezbytně nutné, aby Evropská unie zavedla silnější ekonomické sankce, protože Lukašenko jednoduše zneužil program Východního partnerství a všechny výhody politiky sousedství. Nemůžeme akceptovat takové tvrdé porušování lidských práv kdekoli na světě, ale ze všeho nejméně v odlehlých oblastech Evropy.
<SPEAKER ID="292" NAME="Mitro Repo" AFFILIATION="S&amp;D">
(FI) Pane předsedající, nemusíme opravdu chodit za hranice Evropské unie, abychom našli země, které porušují základní práva. V Bělorusku můžete být obviněn a jít do vězení jen za účast na protestu během voleb nebo za vyjádření názoru. Politické povědomí ze strany občanů a občanský aktivismus nejsou pro společnost zátěží: měly by být něco, co obohacuje.
<P>
Je však těžké uvěřit, že by demokracie v Bělorusku mohla být posílena jen na nátlak Evropské unie. Nutný je také dialog na úrovni nejširších vrstev a zapojení do občanské společnosti. Evropská unie by měla podporovat demokratický vývoj v Bělorusku a společně s ním pokračovat v pořádání kulturních a vzdělávacích projektů. Evropská služba pro vnější činnost by měla aktivně sledovat vývoj v Bělorusku a podporovat Bělorusy, aby si dokázali osvojit evropské hodnoty.
<P>
(Potlesk)
<SPEAKER ID="293" NAME="Cristian Dan Preda" AFFILIATION="PPE">
(RO) Pane předsedající, před dvěma dny, 8. března, kdy byl Mezinárodní den žen, nemohla Natalia Radinová tento svátek oslavit, protože byla v domácím vězení. Ve stejný den oslavil Ales Michalevič ve vězení své 53. narozeniny. A to jen proto, že je to svobodný člověk, muž, který se odvážil vstoupit do prezidentské soutěže, a v diktatuře jako je Bělorusko, je trestem za taková svobodná gesta omezení pohybu a uvěznění. Chtěl bych zdůraznit dva body v našem usnesení, které považuji za nesmírně důležité. Cítím, že musíme podporovat rozšíření omezujících opatření ze strany Evropské unie tím, že vytvoříme seznam zahrnující státní zástupce, soudce a členy tajné policie, kteří se podíleli na nedávném porušování lidských práv v Bělorusku. Za druhé jsem přesvědčen, že musíme udělat vše, co můžeme na podporu občanské společnosti v této zemi, což nám může dát určitou naději.
<P>
(Potlesk)
<SPEAKER ID="294" NAME="Elena Băsescu" AFFILIATION="PPE">
(RO) Pane předsedající, ráda bych na začátku svého projevu apelovala na běloruské orgány, aby zastavily cenzuru proti demokratickým silám a nezávislému tisku. Navrhuji také znovuotevření úřadu OBSE v Bělorusku.
<P>
Lidská práva dostala během prezidentských voleb v prosinci 2010 těžkou ránu. Demonstrace organizované opozicí proti volebnímu podvodu byly nemilosrdně rozdrceny bezpečnostními silami. Mezi zatčenými je jeden z prezidentských kandidátů Ales Michalevič. Zveřejnil mučení, kterému byl vystaven ve vězení, což příslušné orgány popřely. Terčem byli současně i novináři blízcí opozici. I přes zákaz vydávání prohlášení potvrdili Michalevičova tvrzení v naději, že přitáhnou pozornost EU na kritickou situaci v Bělorusku. Okolnosti zatčení byly nejasné, ale zacházení s nimi představuje závažné porušování lidských práv.
<SPEAKER ID="295" NAME="Krzysztof Lisek" AFFILIATION="PPE">
(PL) Pane předsedající, pane komisaři, rád bych vyjádřil své upřímné poděkování za to, že jsem měl možnost promluvit, protože před několika dny, když jsem mluvil s Alesem Michalevičem, kterého jsem měl možnost a čest znát a být jeho přítelem po více než deset let, jsem mu řekl, že udělám vše pro to, abych tu mohl dnes promluvit. I když vím, že zde není místo pro odesílání osobních zpráv, chtěl bych říci: "Alesi, jsme s tebou, jak uvedl již pan Protasiewicz".
<P>
Myslím, že je dnes velmi důležité říci opozici, že ji budeme podporovat - a měli bychom říci nejen opozici. Je důležité říci těm, kteří jsou zapojeni do pronásledování - státním zástupcům, kteří vedou šetření, soudcům, kteří udělují nespravedlivé tresty, ředitelům podniků, kteří propouští lidi na jejich politickou činnost, rektorům vysokých škol, kteří vyhánějí studenty pro účast na demonstracích - těm všem bychom měli říct: "Budeme si to pamatovat. Budeme si pamatovat, co děláte a jak se dnes chováte, a přijde čas, kdy budete všichni potrestáni, jak si zasloužíte”.
<SPEAKER ID="296" NAME="Corina Creţu" AFFILIATION="S&amp;D">
(RO) Pane předsedající, chtěla bych se připojit k těm, kdo vyzývají Radu, Komisi a mezinárodní společenství, aby zvýšily svou podporu občanské společnosti a demokratické opozici v Bělorusku, v reakci na události, k nimž došlo v prosinci 2010.
<P>
Zatčení a zadržení více než 600 občanských aktivistů, novinářů, učitelů a studentů, většinou prezidentských kandidátů a vůdců demokratické opozice, spolu s nepřiměřeným použitím síly vůči demonstracím na protest proti zvolení Lukašenka, jsou charakteristickými rysy diktatury a ukazují hluboké pohrdání dodržováním lidských práv. Případ Alese Michaleviče, jednoho z oponentů prezidenta Lukašenka, který byl mučen ve vyšetřovací vazbě, a novinářky Natalie Radinové, jsou signifikantní pro současnou situaci, proti které máme morální povinnost se postavit a podpořit úsilí občanské společnosti v Bělorusku, nezávislost tisku a opozici, abychom tak podpořili demokracii.
<SPEAKER ID="297" NAME="Charles Tannock" AFFILIATION="ECR">
Pane předsedající, z toho, že se v Bělorusku tajné policii prezidenta Lukašenka stále říká KGB, je nám naprosto jasné vše o jeho způsobu myšlení a metodách. Dvacet let po pádu Sovětského svazu zůstává archetypálním homo sovieticus, silným mužem, jehož závislost na moci je tak silná jako jeho pud potlačovat disent.
<P>
Lukašenko používal nebo používá KGB jako politický nástroj k umlčení protestů, včetně případů Alese Michaleviče a Natalie Radinové, které se staly po dalších silně zmanipulovaných prezidentských volbách v prosinci loňského roku. Zatčeno bylo více než 700 lidí. Jde o případy mnoha opozičních aktivistů, kteří byli násilím odvedeni, protizákonně zadrženi a pak je duševně a psychicky mučila KGB.
<P>
Bělorusko má pro nás tak velký význam, protože jde o evropskou zemi a v naší těsné blízkosti se z ní stala Kuba. Pokud má mít Evropská unie jakoukoliv morální sílu na světě, pokud jde o prosazování demokracie, lidských práv a právního státu, musí bezpochyby začít v samotné Evropě, na svém vlastním kontinentě. Nechci zpochybňovat potřebu exponovat se v Lukašenkově režimu. Politika prázdné židle by byla pro EU kontraproduktivní, ale je třeba zvýšit podporu opozice v Bělorusku a zpřísnit prozíravé sankce EU vůči Lukašenkovi a jeho kumpánům z KGB.
<SPEAKER ID="298" NAME="Eija-Riitta Korhola" LANGUAGE="FI">
Pane předsedající, události posledních měsíců v Bělorusku jasně ukazují, jak zde vláda dál systematicky porušuje občanská a politická práva. Prosincové zatýkání stoupenců opozice ukazuje, jak se snaží umlčet Lukašenkovy oponenty pomocí násilných prostředků.
<P>
Uvěznění Alese Michaleviče a šesti dalších opozičních prezidentských kandidátů pod nepřijatelnou záminkou, že vyprovokovali násilné demonstrace, je v rozporu s politickými právy. Podobně uvěznění novinářky Natalie Radinové na více než měsíc ještě více snižuje pravděpodobnost, že v Bělorusku funguje svobodné vyjádření názoru.
<P>
Obvinění z nelidského zacházení a mučení ve vězeních KGB, které učinil Michalevič, Radinová i další, musíme brát vážně a měl by je vyšetřit nestranný orgán. Chci Bělorusku připomenout mezinárodní závazky, které převzalo ratifikací Mezinárodního paktu o občanských a politických právech a Úmluvy OSN proti mučení, a to, že má proto odpovědnost vůči mezinárodnímu společenství, ale zejména vůči vlastním občanům.
<SPEAKER ID="299" NAME="Johannes Hahn">
člen Komise. - Pane předsedající, zhoršující se situace v Bělorusku, která bohužel není žádným překvapením, nás znepokojuje. Po rozsáhlém zatýkání a stíhání aktivistů občanské společnosti včetně prezidentských kandidátů v povolebním období jsme očekávali tvrdé tresty. K dnešnímu dni již známe čtyři případy odsouzení k několika letům vězení. Obáváme se, že v příštích měsících bude následovat mnoho dalších takových rozsudků vůči až 40 osobám, které jsou nyní obviněny. A co víc, byli jsme zděšeni zprávami o mučení a špatném zacházení s lidmi zadrženými z politických důvodů, včetně bývalého prezidentského kandidáta Michaleviče.
<P>
Všechny tyto zavrženíhodné události mohou vést ke změně odezvy Evropské unie. Situace dnes vypadá takto: jak víte, Evropská unie reagovala na podvodné volby ze dne 19. prosince a následné represe tím, že umístila téměř 160 osob na seznam sankcí. To bylo velmi jasné a silné sdělení nesouhlasu určené běloruským orgánům. Zároveň Komise a Evropská služba pro vnější činnost rychle navrhly nové nástroje účelové pomoci pro naléhavou podporu obětí represí, jejich rodin a občanské společnosti, a to ve výši 1,7 milionů EUR. Tato pomoc je zaměřena v prvé řadě na poskytování právní pomoci a poradenství obětem represe a na podporu organizací občanské společnosti a občanské kampaně.
<P>
Dokončujeme také přesměrování naší střednědobé pomoci Bělorusku na zvýšení podpory občanské společnosti. Komise zečtyřnásobila pomoc běloruské občanské společnosti na období 2011-2013 v celkové výši 15,6 milionu EUR, přičemž zvláštní pozornost bude věnována posílení nezávislých sdělovacích prostředků a pomoci studentům, včetně zachování financování Evropské univerzity humanitních věd.
<P>
Nyní je čas přemýšlet o tom, zda je zapotřebí další reakce. Vysoká představitelka okamžité odsoudila první rozsudek, který padl 18. února, a připomenula, že v právním procesu nemají místo politické motivy. Evropská unie rovněž důrazně odsoudila tvrdé tresty a obvinění z mučení v OBSE a projednává tuto věc v Radě OSN pro lidská práva.
<P>
A konečně bude Evropská unie diskutovat o tom, zda si poslední události vyžadují další rozšíření našeho stávajícího seznamu sankcí, na který by se měla přidat nová jména osob odpovědných za vyhlášení posledních rozsudků a za nedávné zákroky. Evropská unie je dle potřeby připravena zvážit další cílená opatření ve všech oblastech spolupráce.
<P>
Usnesení Evropského parlamentu bude jistě užitečným a dobře načasovaným příspěvkem k našim úvahám a diskusím. Děkuji poslancům za pozornost.
<SPEAKER ID="300" NAME="Předsedající">
Obdržel jsem šest návrhů usnesení předložených v souladu s čl. 110 odst. 2 jednacího řádu.
<P>
Rozprava je skončena.
<P>
Hlasování proběhne po rozpravách.
