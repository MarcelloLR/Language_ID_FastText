<CHAPTER ID="009">
Čína (rozprava) 
<SPEAKER ID="160" NAME="Předsedající">
Dalším bodem jsou prohlášení Rady a Komise o Číně.
<SPEAKER ID="161" NAME="Carl Bildt">
úřadující předseda Rady. - Pane předsedající, toto je další rozprava, u níž není třeba zdůrazňovat, jak je důležitá. A ačkoli je tématem Čína, samozřejmě jde i o určitý významný vývoj v Sin-ťiangu v západní části Číny. Vím, že tyto události sledovala řada poslanců tohoto Parlamentu i příslušných vnitrostátních parlamentů v celé Evropě.
<P>
Jako Rada jsme rovněž vyjádřili své znepokojení nad zprávami o nepokojích v této oblasti a žádali jsme o zdrženlivost na obou stranách a o to, aby byla situace řešena nenásilně. Myslím, že je čas, abychom řekli, že přikládáme velký význam lidským právům. Rovněž hluboce litujeme nejen ztráty životů, ale i ničení majetku a všeho, k čemu tam docházelo, a můžeme jen odsoudit ty, kdo za to nesou odpovědnost, ať to je kdokoli.
<P>
Dovolte mi však využít této příležitosti a obecně zrekapitulovat náš vztah s Čínou, se zemí, s níž máme mimořádně rozsáhlou škálu složitých vztahů. Když jsme se v roce 2003 rozhodli navázat tyto vztahy v rámci komplexního strategického partnerství, pouštěli jsme se vlastně do velmi náročného projektu, což ve velké míře odráží náš dnešní široký a rozsáhlý vztah s Čínou.
<P>
Složitost samozřejmě přináší příležitosti. Rovněž přináší výzvy nejrůznějšího druhu. V případě tohoto vztahu jsme se pokusili otevřít jej do bodu, kdy budeme moci upřímně a otevřeně diskutovat o jakémkoli případném problému kterékoli ze stran. Základem takového otevřeného dialogu je společný zájem o rozvoj našeho vztahu, náš společný zájem o celosvětový mír a stabilitu.
<P>
Tento vztah realizujeme prostřednictvím dialogu a mnohostrannosti. Máme výroční summity a máme dost častá setkání na úrovni ministrů zahraničí. Máme i intenzivní dialog o lidských právech, který se koná dvakrát do roka, a pak samozřejmě i odvětvové dialogy o různých otázkách, mezi nimiž má samozřejmě zvláštní význam obchod. Rovněž každý rok vedeme dialog na vysoké úrovni věnovaný obchodním a hospodářským otázkám. Jak víte, v roce 2007 jsme rovněž zahájili jednání o dohodě o partnerství a spolupráci. Jednání dosahují pokroku, ale stále je možné na těchto jednáních zvýšit úsilí na obou stranách.
<P>
Máme velmi jasný zájem o rozvoj vztahu s Čínou ve všech oblastech a to, jak jsem řekl, zahrnuje i možnost otevřeného a upřímného dialogu i o otázkách, kde se naše hodnoty mohou lišit, a my víme, že takové otázky existují, včetně lidských práv, včetně otázek, jako je používání trestu smrti; ale i pro prosazování společného zájmu, který, jak není třeba připomínat, dnes máme: důležité jsou otázky celosvětové finanční stability, otázky řešení problému změny klimatu.
<P>
Významné jsou i otázky zahraniční politiky, ať jde o situaci na Korejském poloostrově s provokacemi ze strany KLDR, nebo o situaci v Barmě, jejíž vývoj nás pochopitelně znepokojuje, naše obavy se však týkají i situace v Africe a nutnosti chránit nezbytné námořní trasy kolem Afrického rohu.
<P>
Nebudu tuto otázku dále rozvádět, chci jen zdůraznit znepokojení, které nad vývojem událostí pociťujeme, aniž bychom byli schopni jej posoudit do všech jednotlivých podrobností, protože tyto události jsou velice složité, chci zdůraznit, že doufáme, že bude možné tyto věci vyřešit nenásilně, a naši připravenost zahájit s čínskými orgány upřímný dialog o těchto záležitostech, i o široké škále našich dalších společných zájmů, o nichž musíme vést dialog.
<SPEAKER ID="162" NAME="Catherine Ashton">
členka Komise. - Pane předsedající, to, že tato rozprava byla naplánována na vaše zahajovací zasedání, je známkou důležitosti, kterou tento Parlament přikládá našemu strategickému vztahu s Čínou. Znovu vítám příležitost přispět stručným nástinem pohledu Komise jménem své kolegyně Benity Ferrero-Waldnerové, která, jak jsem již uvedla, bohužel tento týden cestuje a nemůže být zde.
<P>
Nemusím tomuto Parlamentu připomínat rozsáhlý pokrok, kterého jsme ve vztazích s Čínou dosáhli od našeho prvního summitu, od něhož uplynulo již 10 let. Hospodářské a obchodní vztahy se transformovaly, přímé kontakty mezi lidmi jsou častější a vedeme dialog o stále větším počtu otázek.
<P>
Po posledním summitu EU-Čína v květnu postupují jednání o nové dohodě o partnerství a spolupráci dobře a můžeme využívat stále většího počtu kontaktů na vysoké úrovni včetně velmi úspěšné návštěvy předsedy vlády pana Wena u předsedy Barrosa na počátku tohoto roku a zasedání hospodářského a obchodního dialogu na vysoké úrovni, kterému jsem s místopředsedou vlády Wang Čchi-šanem spolupředsedala.
<P>
Dnes se přirozeně soustředíme na globální výzvy včetně hospodářské a finanční krize a změny klimatu i na regionální otázky. Současně máme velký zájem o situaci uvnitř Číny, kde zaznamenáváme řadu vynikajících výsledků, ale i události, jež vzbuzují obavy. Čínská politika otevírání ekonomiky vyvedla stovky milionů lidí z chudoby a pomohla světu ve vývoji směrem k dosažení důležitých rozvojových cílů tisíciletí. Čína je však obrovská země se značnými vnitřními problémy a rozdíly mezi regiony.
<P>
Síla našeho strategického partnerství rovněž umožňuje konstruktivní a otevřenou výměnu názorů o problémech, v nichž se Evropa a Čína rozcházejí. Může se jednat o určité aspekty našeho obchodního vztahu nebo lidských práv - například pokud jde o Tibet, o nějž, jak vím, projevuje tento Parlament zvláštní zájem. Nedávno jsme vyjádřili velké znepokojení nad neklidnou situací v Sin-ťiangu, lítost nad ztrátou životů a soustrast a soucit rodinám obětí. Vyzvali jsme všechny strany k umírněnosti a k okamžitému ukončení všech násilností. Doufáme, že tuto situaci je možné vyřešit nenásilně prostřednictvím dialogu bez dalšího prolévání krve.
<P>
EU se v posledních letech pokusila čínským orgánům tlumočit své obavy ohledně situace etnických menšin v Číně a podělit se o své vlastní zkušenosti, častokrát bolestné, ve věci možných způsobů řešení marginalizace, vyloučení a diskriminace, kterým takové menšiny často čelí.
<P>
Všichni máme společný cíl, kterým je otevřenější a transparentnější Čína, která dodržuje mezinárodní normy v oblasti lidských práv a spolupracuje při řešení globálních problémů. Abychom toho dosáhli, musíme nadále Čínu více integrovat do mezinárodního společenství a pracovat na rozvoji našeho strategického partnerství v duchu konstruktivní účasti.
<SPEAKER ID="163" NAME="Elmar Brok" LANGUAGE="DE">
Pane předsedající, pane úřadující předsedo Rady, paní komisařko, dámy a pánové, souhlasím se základní podstatou toho, co uvedli předchozí řečníci z Rady a Komise. I já se domnívám, že bychom měli pokračovat v politice jediné Číny s cílem dosáhnout soudržnosti Číny jako sjednoceného státu, a že tyto snahy nechceme nijak ohrozit. Samozřejmě nedovolujeme násilí, ať jde o násilí ze strany demonstrantů za určitých okolností nebo násilí ze strany státu vůči demonstrantům, k němuž došlo. To jsem chtěl zmínit jako první.
<P>
Musíme však také pochopit, že v Číně bude násilí centrální vlády, která v tomto multietnickém státě s mnoha kulturními rozdíly neprokazuje dostatečnou míru pochopení, vždy opakujícím se problémem. Proto jsou větší kulturní autonomie, větší příležitosti k mobilitě a příležitosti týkající se zachování identity a jazyka základním předpokladem toho, aby všichni občané multietnického státu mohli žít společně pod jednou střechou.
<P>
Dějiny Číny tvoří série rozpadů a sjednocení s masivními násilnými vojenskými akcemi. To lze v celé čínské historii pozorovat znovu a znovu. Čína si musí uvědomit, že tento stav nemůže stále trvat a že je třeba zavést autonomii.
<P>
Ujgurové jsou umírněná sunnitská menšina. Nepředstavují žádné přímé riziko terorismu. Proto zde existuje stejné nebezpečí, jaké vidíme v Tibetu, tedy to, že, pokud Čína neuzavře dohody s umírněnými skupinami, budou zde vždy mladí radikálové, kteří již nemohou a nechtějí dále čekat. Proto oddalování řešení ve věci identity oddaluje i dlouhodobé řešení. Čínská vláda se mimořádně nesprávně rozhodla hovořit pouze o teroristech, tvrdit, že tito lidé chtějí zničit jednotu státu, a říkat, že za tím stojí vnější síly jako Al-Káida a další. Nevěřím, že toto je pro tuto zemi řešením, a proto bychom měli jasně říci, že takovou politiku neuznáváme. To vše je třeba chápat na pozadí toho, co jsem uvedl na počátku svého vystoupení.
<SPEAKER ID="164" NAME="Adrian Severin">
jménem skupiny S&D. - Pane předsedající, čínský lid se zcela správně táže, proč Evropský parlament zařadil situaci v Číně na pořad jednání prvního dílčího zasedání svého nového funkčního období.
<P>
Naše odpověď musí být jasná: důvodem je to, že Čína je pro nás velmi důležitá, a nikoli to, že bychom si mysleli, že naší úlohou je učit Čínu nebo jí vnucovat své názory na to, jak by měly být vyřešeny citlivé vnitřní problémy této země. Právě proto, že je Čína pro nás tak důležitá, bychom měli věnovat velkou pozornost jakékoli události, která ovlivňuje její vnitřní stabilitu, a každé věci, která by se mohla stát hrozbou pro její bezpečnost.
<P>
Tentokrát se jedná o multietnickou situaci v oblasti Sin-ťiang a snahy převažující ujgurské etnické skupiny o autonomii. Takové situace jsou vždy citlivé, a proto je důležité dodržovat lidská práva a práva menšin, což vede k pocitu důstojnosti a bezpečí pro menšinu i většinu.
<P>
Práva menšin by však neměla a nemohou být omluvou pro separatistické politiky, extremistické prostředky prosazování takových politik a jistě ne pro zabíjení mírumilovných civilních občanů, kteří jsou příslušníky menšiny nebo etnického společenství.
<P>
Jestliže volá po plném dodržování lidských práv a práv menšin, jestliže vyjadřuje soucit se všemi oběťmi za tato práva, jestliže žádá vyjasnění ohledně teroristického, náboženského, extrémistického a separatistického rozměru těchto událostí, měl by Evropský parlament čínské vládě a společnosti nabídnout svou pomoc při řešení těchto složitých situací, které jsou problémem i v některých našich zemích. Jestliže žádáme čínskou vládu, aby se zdržela nadměrného uplatňování síly, musíme také požádat všechny ve světě, aby nevyužívali práv menšin jako prostředku k prosazování geopolitických cílů.
<SPEAKER ID="165" NAME="Graham Watson">
jménem skupiny ALDE. - Pane předsedající, tento Parlament již dlouho kritizuje Čínskou lidovou republiku za její zacházení s etnickými menšinami. Ujgurové v provincii Sin-ťiang prošli mimořádným utrpením, zvláště od okupace východního Turkestánu Čínskou lidovou republikou v roce 1949.
<P>
Lidová republika tvrdí, že neusiluje o územní expanzi. Z historie víme, že ve východním Turkestánu, Tibetu a Tchaj-wanu se pod komunistickou vládou snažila o ovládnutí a podrobení. To je důvod, proč Evropská unie nesmí zrušit zbrojní embargo uvalené na Čínu.
<P>
Je možná přehnané, aby evropský předseda vlády hovořil o reakci na poslední nepokoje jako o genocidě, ale stížnosti lidové republiky na vměšování do vnitřních záležitostí představují pohled na svět, který je znatelně zastaralý. Jestliže obrysy světové ekonomiky vznikají v počítačových vysokoškolských zařízeních na západním pobřeží USA, v call centrech v Indii, v továrnách v Číně, jestliže lze zásadní rozhodnutí předat z Pekingu do Bruselu během nanosekundy, stali jsme se skutečně globálním společenstvím a v takovém společenství není prostor pro útlak nebo podrobení na základě rasového původu či náboženství či etnické příslušnosti, není zde žádný prostor pro islamofobii či antisemitismus nebo jakýkoli druh nenávisti.
<P>
Čínské problémy v tomto ohledu pramení ze stárnutí Říše středu. Potřebují víc mladých lidí pro práci na jiných místech, což je podobné problémům, které máme v Evropské unii. Viděl jsem to při své návštěvě Urumči před čtyřmi lety. Ale lidová republika zjistí, že potřebuje politiky na ochranu ekonomických migrantů, politiky pro uznání zákonných požadavků etnických menšin, stejně jako my.
<P>
A zde je, pane Bildte, úloha Evropské unie. Víme, že s tím, jak demokracie dospívají, jsou ochotnější dovolovat lidem samosprávu a sebeurčení. Největší problémy v Evropě jsou skutečně v nejmladších demokraciích, jako je Španělsko a Maďarsko. Musíme pomoci čínskému lidu, který je schopen žít v demokracii, jak dokládají Tchaj-wan a Hong Kong, aby byla jeho rostoucí politická síla doplněna rostoucí politickou vyspělostí při rozvoji demokracie, a musíme mu pomoci rozvíjet příslušné politiky, politiky jako Erasmus Mundus, politiky, o nich hovořila paní komisařka, s cílem zvýšit výměnu mezi lidmi. Jsem přesvědčen, že Evropská unie může za tímto účelem sehrát důležitou úlohu při spolupráci s Čínou.
<SPEAKER ID="166" NAME="Helga Trüpel">
jménem skupiny Verts/ALE. - (DE) Pane předsedající, paní komisařko, pane úřadující předsedo Rady, odsuzuji násilí na obou stranách, jak na straně čínských Hanů, tak na straně Ujgurů, a lituji nevinných obětí.
<P>
Nejde však o konflikt, v němž by si obě strany byly rovny. Ujgurové jsou utlačovaný národ čítající jen devět milionů lidí. Jsem přesvědčena, že politika Čínské lidové republiky pro menšiny selhala. Společnost není ani tak harmonická, jak Komunistická strana Číny tvrdí. V Sin-ťiangu, regionu Ujgurů, existuje právě tak malá kulturní autonomie jako v Tibetu. Neexistuje zde žádná skutečná samospráva, i když jsou tyto oblasti označovány za autonomní, a především, což je zásadní zejména pro mladou generaci, Ujgurové nemají stejná sociální a ekonomická práva jako zbytek obyvatelstva. Komunistická strana Číny však uznává pouze jedno obvinění, monotónně opakované obvinění ze zločinného separatismu. Každý, kdo v Číně prosazuje lidská práva a demokracii, podstupuje riziko, že bude prohlášen za zločince a separatistu.
<P>
Čínská lidová republika však musí pochopit, že pouze při zaručení práv menšin bude existovat reálná šance na vnitřní mír. Pouze tím, že zaručí rovná práva, dosáhne Čína klidného vnitřního rozvoje a přijetí této země.
<P>
Mám jednu velmi důležitou připomínku pro švédské předsednictví. Ano, je pravda, že máme zájem na strategickém partnerství s Čínou ve věci politiky klimatu a obecných záležitostí zahraniční politiky. Nesmíme však na oltář strategického zájmu obětovat lidská práva a svou kritiku stavu lidských práv v Číně. Naše strategická politika vůči Číně musí naopak obsahovat jasné prohlášení ohledně politiky pro menšiny a porušování lidských práv v Číně.
<SPEAKER ID="167" NAME="Charles Tannock">
jménem skupiny ECR. - Pane předsedající, po staletí se Ujgurové protloukali nebezpečným životem v nehostinné části rozlehlé země. Většina z nich jsou mírumilovní vyznavači islámu. Bohužel však byli někteří z místních obyvatel v posledních letech ve stále větší míře radikalizováni teroristy spojenými s Al-Káidou. Čína nikdy nebyla tolerantní k disentu nebo svým vlastním menšinám, sdílím však její obavy z hrozby ujgurského islamistického terorismu. Vlastně jsme před třemi lety pomohl přesvědčit Radu, aby zakázala Ujgurskou frontu osvobození východního Turkestánu.
<P>
Autoritářství Číny a dominance Hanů nesmí být využívány jako omluva ujgurských teroristů, z nichž někteří jsou až na základně Guantánamo, pro šíření strachu a násilí, protože nejvíce obětí nedávného násilí byli ve skutečnosti čínští Hanové.
<P>
Mnoho z nás má přirozeně obavy o lidská práva v Číně a já jsem i oddaným přítelem Tchaj-wanu. Evropská unie však zůstává neoddělitelně věrná politice jediné Číny a vzhledem k tomu, že Evropská unie oficiálně považuje Tchaj-wan a Tibet za součást Čínské lidové republiky, rozhodně bychom neměli nijak podporovat oddělování provincie Sin-ťiang.
<P>
Zajímavým aspektem tohoto problému je to, zda tento spor povede muslimské partnery Číny v Africe, například Súdán, k přehodnocení jejich vazeb na tuto zemi.
<P>
A konečně upozorňuji, že turecký předseda vlády Erdogan toto násilí označil za genocidu: on je ten pravý pro takové prohlášení, když jeho vlastní země neuznává genocidu Arménů. Jeho snaha apelovat na panturkický nacionalismus je také pokrytecká, vzhledem k tomu, jak Turecko zachází se svými vlastními menšinami, a zejména s Kurdy ve východním Turecku.
<SPEAKER ID="168" NAME="Bastiaan Belder">
jménem skupiny EFD. - (NL) Výzva k džihádu zazněla již uvnitř i vně Sin-ťiangu a nyní hrozí dramatická eskalace krvavých srážek mezi čínskými Hany a Ujgury na čínském území, v Číně i mimo ni. Místní křesťanská komunita se ze všech sil snaží bránit nebezpečnému náboženskému rozměru etnického rozdělení v Sin-ťiangu. Tato komunita se především modlí za mír, stabilitu a spravedlnost pro všechny občany Sin-ťiangu.
<P>
Avšak čínská vláda se této pomocné ruky naprosto neracionálně nechce chopit, naopak ji násilně sráží. To lze vidět z jednoznačné kampaně vládních agentur proti mírumilovným protestantským církvím. 3. července bylo tedy v Sin-ťiangu při bohoslužbě zatčeno osm křesťanů. Čtyři z nich jsou stále zadržováni na utajeném místě, zatímco dva čínsko-američtí misionáři prostě zmizeli.
<P>
Žádám Radu a Komisi o naléhavou intervenci u čínských orgánů s cílem zajistit svobodu náboženství pro všechny v této kritické situaci v Sin-ťiangu. To bude jediný účinný protilék na výzvy k džihádu a pro čínské malé církve rovněž důkaz o tom, že jsou součástí plánů Pekingu na vytvoření harmonické společnosti.
<SPEAKER ID="169" NAME="Laima Liucija Andrikien" AFFILIATION="PPE">
Pane předsedající, násilí, vysoký počet obětí, stovky mrtvých a zraněných v Číně při povstání v provincii Sin-ťiang: takové byly alarmující zprávy, které jsme před 10 dny dostali. V Sin-ťiangu byl zcela zablokován internet, což omezilo obousměrnou komunikaci s touto pouštní oblastí. S ohledem na to, k čemu loni došlo v Tibetu, by nedávné události ve východním Turkestánu, také známém jako Sin-ťiang, měly být pro čínskou vládu výzvou k procitnutí ve věci jejích obecných politik vůči etnickým menšinám v Číně.
<P>
Poučení pro ujgurský lid je takové, že tyto politiky selhaly a že čínská vláda to musí pochopit a hledat řešení. Osmimilionové ujgurské obyvatelstvo oblasti si dlouho stěžuje na zacházení, kterého se mu dostává ze strany čínské centrální vlády, a nedávno při rasistických útocích, kdy čínská vláda neochránila Ujgury před pachateli násilí. Nemá to nic společného s válkou proti teroru, což je sporná koncepce, kterou čínská vláda používá k ospravedlnění svého represivního chování k Ujgurům ve východním Turkestánu.
<P>
To, že prezident Chu Ťin-tchao musel zkrátit svou účast na summitu skupiny G8 v Itálii, naznačuje, že čínská vláda si uvědomuje, že události v provincii nejsou jen ojedinělým incidentem. Místo aby hledalo řešení pomocí represe a tvrdých zákroků, potřebuje čínské vedení pozitivní akci, která by řešila nejzávažnější stížnosti Ujgurů, zvláště pokud chce Čína prokázat vyspělost a vytvořit skutečně harmonickou společnost.
<P>
Plně podporuji stanovisko EU, které vyjádřil úřadující předseda Rady, požadující zdrženlivost na všech stranách a vyzývající čínskou vládu k dodržování svobody projevu a informací i práva na pokojný protest.
<SPEAKER ID="170" NAME="Véronique De Keyser" AFFILIATION="S&amp;D">
(FR) Pane předsedající, čínská vláda tvrdě potlačuje násilí, jež propuklo v autonomní oblasti Sin-ťiang. Srážky mezi Ujgury a Hany si podle oficiálních údajů vyžádaly 186 mrtvých, krveprolévání však pokračuje.
<P>
O tomto násilí Čína hovoří jako o pouhém mezietnickém konfliktu mezi Hany a Ujgury, zatímco se ve skutečnosti jedná o téměř nevyhnutelný důsledek její represivní politiky v oblasti Sin-ťiang. Tato oblast je strategická, ale obtížně ovladatelná. Jako klíčová tranzitní trasa a se svým bohatstvím přírodních zdrojů (zlata, ropy a plynu) má zásadní význam pro budoucnost čínských dodávek energie. V jejím obyvatelstvu je však mnoho nečínských etnických skupin, z nichž největší jsou Ujguři. Tato skupina, která tvoří téměř polovinu obyvatelstva, jsou z největší části sunnitští muslimové pocházející z turecké jazykové oblasti. Po desetiletí byli systematicky diskriminováni a zastrašováni asimilací a smrtí a jejich identita je v ohrožení.
<P>
Politika Číny vůči těmto etnickým minoritám byla v 80. letech 20. století vlastně liberální, postupně se však zpřísňovala a čínské orgány se od 11. září 2001 pevně chopily moci, aby propagovaly svůj boj proti terorismu, separatismu a náboženskému extremismu (všimněte si, jak je to všechno spojeno). V dubnu 2009 vydala Amnesty International jasné varování: po Tibetu přijde Sin-ťiang. Politika nenásilí selhala, ujgurští separatisté budou hledat jiné cesty, jak dosáhnout splnění svých požadavků na uznání své identity, což se skutečně stalo.
<P>
Čína však nemůže nadále udržovat svou soudržnost pomocí opakovaného krveprolévání. Jako signatář mezinárodních dohod je vázána chránit své etnické menšiny. Navíc ji k ochraně těchto menšin zavazuje i její ústava spolu se zákonem z roku 1984 o oblastní autonomii. Bude Evropa nadále zavírat oči a pouze odsuzovat represe a neúspěšně prosit o propuštění politických vězňů? Ne. Lidská práva v Číně jsou politický problém a my musíme mít odvahu připomenout této zemi závazky, které má vůči svému lidu, a riziko, které bude podstupovat ve vztahu k mezinárodnímu společenství, pokud tyto závazky nesplní. V této věci budeme od švédského předsednictví očekávat důrazné kroky.
<SPEAKER ID="171" NAME="Tomasz Piotr Poręba" AFFILIATION="ECR">
(PL) Pane předsedající, způsob, jakým byly řešeny protesty v provincii Sin-ťiang, opět potvrdil autoritářskou povahu komunistických orgánů v Pekingu. Nejméně 180 lidí je nyní mrtvých a 1 600 lidí je zraněných v důsledku největšího etnického konfliktu, k němuž v Číně v posledních desetiletích došlo. Evropský parlament je povinen odsoudit násilí vznikající z diskriminace na základě etnických či náboženských důvodů. Taková by měla být i naše odpověď v tomto případě, kdy byla moc autoritářského státu uplatněna vůči ujgurské menšině. Ta však není jedinou obětí totalitních vlád.
<P>
Občané Evropy založené na křesťanských hodnotách mají zvláštní povinnost vůči křesťanským menšinám, které jsou pronásledovány v jiných částech světa. Neoficiální zdroje uvádějí, že v Číně tuto menšinu tvoří více než 30 milionů lidí. To znamená, že zástupci obyvatelstva stejného počtu, jaký má velká evropská země, jsou čínskými komunistickými úřady obtěžováni, pronásledováni, je jim bráněno hledat si zaměstnání, jsou mučeni a vražděni. Čínský režim si je vědom toho, že touha po svobodě a právním státu souvisejí s křesťanstvím, a proto se pokouší zastavit šíření této víry. Jeho pokusy o přemožení církve se však ukazují jako neúspěšné, protože počet věřících rok od roku roste.
<P>
Čínské orgány musí pochopit, že tzv. centrální stát se nemůže stát státem skutečně moderním, pokud a dokud nezačne dodržovat základní principy demokracie a svobody vyznání.
<SPEAKER ID="172" NAME="Bernd Posselt" AFFILIATION="PPE">
(DE) Pane předsedající, dnešní rozprava opět prokazuje, že Rada je slabým článkem Evropské unie. Tento Parlament přijal velmi jasné stanovisko ve věci lidských práv a Lady Ashtonová se působivým způsobem zcela jasně vyjádřila jménem Komise. Od Rady jsem však slyšel pouze to, že odsuzuje obě strany za násilí.
<P>
Samozřejmě by mělo být odsouzeno i násilí ze strany Ujgurů. Ale můžeme je skutečně srovnávat s tím, co dělá komunistická diktatura, jež nijak nepoučila z masakru na náměstí Tiananmen a která brutálním a krvavým způsobem potlačuje celý národ a zastrašuje jeho lid etnickými čistkami prostřednictvím cílené politiky přesidlování? Můžeme to porovnat s incidenty, které jsou prostě jen projevem čínské propagandy a které nikdo na mezinárodní úrovni nevyšetřuje? Nemyslím si to.
<P>
Ujgurové jsou nyní obviňováni ze separatismu. Je to však separatismus, pokud dům hoří a já se pokouším z tohoto domu uniknout? Je to separatismus, pokud jsem neoprávněně uvězněn a pokouším se utéci? To není separatismus, to je projev vůle k životu. Pokud by Ujgurové v Číně dostali prostor k tomu, aby ve své vlasti žili ve svobodě, důstojně a nezávisle, nebyl by žádný další separatismus. Jen tak lze separatismu zabránit.
<P>
Ujgurové nejsou menšina, jsou to stejní lidé jako Švédi, kterých je jen náhodou méně než čínských Hanů. Je však lid v neprávu jen proto, že je co do počtu menší? Musíme se klanět moci jen proto, že je větší? Nemyslím si to. Proto máme jako Evropská unie důležitou povinnost.
<P>
Zastupuji Mnichov a ústředí Světového ujgurského kongresu je v Mnichově. V Mnichově dříve sídlilo i Rádio Liberty a Rádio Svobodná Evropa. Stále jsme hrdi, že jsme v té době byli hlasem svobody. Jsem si jist, že jednoho dne budeme stejně tak hrdi na to, že jsme byli centrem pro svobodné Ujgury, a doufám, že jednoho dne se této svobodě budou těšit všichni Ujgurové.
<SPEAKER ID="173" NAME="Evelyne Gebhardt" AFFILIATION="S&amp;D">
(DE) Pane předsedající, dámy a pánové, jednu věc je třeba říci velice jasně: v Číně existuje jednotný systém a my nechceme, aby se tento systém rozpadl. Čínský systém respektujeme. To však neznamená...
<P>
(přerušení ze strany pana Posselta)
<P>
Respektujeme čínský jednotný systém. Neznamená to však, že by stejně neměla být respektována rozmanitost národů Číny. Právě to požadujeme my, sociální demokraté.
<P>
Chceme, aby byla v Číně dodržována občanská práva, lidská práva a svoboda lidí. Chceme, aby byla respektována svoboda projevu. Chceme, aby se novináři mohli svobodně pohybovat, a mohli tak podat skutečnou zprávu o situaci. To chceme a ještě chceme našim kolegům v Číně jasně říci jednu věc: očekáváme, že to, co je základní zásadou pro nás, bude základní zásadou i pro vás v Číně, jmenovitě to, že lidská práva jsou všeobecně platná. To, co nám politici vždy říkají - vyřešme nejprve sociální problémy, a pak můžeme mluvit o lidských právech - to je špatný přístup k věci. Musí to být právě naopak. Na prvním místě jsou lidská práva a pak práva sociální, která jsou prostě součástí balíčku lidských práv a nelze je od nich oddělit.
<P>
Proto jsem byla velmi zklamána vašimi slovy, pane Bildte. Jako byste řekl: spolupracujme na hospodářské úrovni, to je naše hlavní starost, a všechno ostatní nás nijak zvlášť nezajímá. To není přístup, jaký potřebujeme. Musíme uplatňovat přístup, který nám přednesla Evropská komise, zejména říkat, že nejprve chceme společný základ pro svou práci, na kterém pak můžeme budovat naši spolupráci, protože spolupráci skutečně chceme, to je jasné, ale ne na jakémkoli základě, pouze na správném základě, který respektuje lidskou důstojnost.
<SPEAKER ID="174" NAME="Nirj Deva" AFFILIATION="ECR">
Pane předsedající, chtěla bych panu Bildtovi blahopřát k velmi vyváženému projevu. Věřím v hranice národního státu, jak je uznává Organizace spojených národů, a proto jsem proti veškerému separatistickému násilí kdekoli ve světě, ať v Kašmíru, Indonésii, na Srí Lance, kde jsem se narodil, v Severním Irsku, kde mě bombardovali, ve Španělsku či v Číně.
<P>
Vyjadřuji politování nad tím, že v Číně, v zemi velmi důležité pro Evropskou unii, bylo zhruba 1 680 lidí zraněno a 184 zabito. Problém začal v továrně na hračky v Guangdongu a rozšířil se. Mezi zabitými v Urumči bylo 137 čínských Hanů a 46 čínských Ujgurů. To je odsouzeníhodné. Musíme to odsoudit.
<P>
Pokud tyto činy podněcovaly a páchaly separatistické fundamentalistické síly, měly by být odsouzeny před Mezinárodním trestním soudem.
<P>
Pokud se jednalo o vnitřní síly, je to věc čínské policie a my ji musíme podpořit. Žijeme v malém světě. Musíme žít společně. Evropská unie je toho jasným příkladem. Podpora separatismu kdekoli ve světě je proti duchu Evropské unie. Nemůžeme se snažit sjednotit Evropu doma a podporovat rozpad Číny v zahraničí. To je cesta k chaosu a konfliktu.
<SPEAKER ID="175" NAME="Csaba Sógor" AFFILIATION="PPE">
(HU) Otázka je, na které straně v této věci stojíme. Jsme na straně Číny nebo náměstí Tiananmen? Jsme na straně Číny nebo Tibetu? Jsme na straně Číny nebo Ujgurské oblasti? Jsme na straně 1,2 miliardy Číňanů nebo 8 milionů Ujgurů? Jsme na straně represí, zavádění cizorodého způsobu života, pohodlného života, dobrého zdraví a peněz, nebo rolnické, nomádské minulosti, která sice znamená chudobu a rozšířené choroby, ale zachovává vlastní kulturu, a na straně svobody? Projevy jednoho či dvou mých kolegů poslanců jsou ozvěnou jazyka diktatury bývalých východoevropských režimů. Může být matka 11 dětí opravdu teroristka? Žena, která byla vězněna a z jejíchž dětí jsou dvě stále ve vězení? Kam se postavíme? To je ta otázka. Jsme na straně symbolické nebo skutečné autonomie? Jsme na straně represí, cizorodého způsobu života, vykořisťování přírodního bohatství ujgurské oblasti nebo na straně zachování kultur, svobody a práva národů na sebeurčení? Mně je jasné, na čí straně stojím. Doufám, že je to jasné i mým kolegům poslancům. Musíme se s Čínou přátelit, aby se od nás mohla učit. Musíme tak však činit tím, že budeme dávat příklad v oblasti lidských práv, svobod, sebeurčení a autonomie. Stále je před námi obrovské množství práce. Tady mám na mysli i země, které přistoupily nedávno.
<SPEAKER ID="176" NAME="Emine Bozkurt" AFFILIATION="S&amp;D">
(NL) Vyslechla jsem úvodní řeči Rady i Komise a možná je to věc tlumočení, ale ani jednou jsem neslyšela hlas Ujgurů, a o Ujgurech tu přece dnes jednáme. Jsou zde stovky mrtvých, jejichž smrti litujeme, a také mnoho raněných.
<P>
Evropská unie stojí pevně na straně základních práv, lidských práv, občanských práv a pokojných demonstrací. Vidíme, že to vše je potlačováno. Není třeba ani říkat, že jsem v úvodech zaslechla i něco o potřebě dialogu. Tuto potřebu bych i já velmi ráda zdůraznila. Tento dialog je mimořádně důležitý. Skutečně bych se však chtěla od Rady a Komise dozvědět, jaká konkrétní opatření hodlají v krátkodobém výhledu přijmout.
<SPEAKER ID="177" NAME="Reinhard Bütikofer" AFFILIATION="Verts/ALE">
(DE) Pane předsedající, tuto rozpravu vedeme na základě všeobecné povahy lidských práv, ale také na základě nutnosti celosvětového partnerství. Byla zmíněna harmonická společnost. To je jeden ze sloganů Komunistické strany Číny, ale i něco víc: je to odraz hluboké naděje čínského lidu. Harmonická společnost není prostě to samé, jako maskování autoritářských vztahů. Věřím, že bychom mohli podpořit čínský lid při uskutečňování harmonické společnosti.
<P>
Partnerství znamená mluvit jasně. Mluvíme-li o Sin-ťiangu, je třeba zmínit i slovo Ujgurové. Hovořit jasně však neznamená totéž, jako hovořit konfrontačně - tomu bychom se měli vyhnout.
<P>
Chtěl bych říci ještě jednu poslední věc panu Posseltovi. Hovořil o separatismu. Jsem si vědom, pane Posselte, že vaše bavorská strana o tom něco ví, ale myslím si, že bychom měli spíše připojit k panu Brokovi a mluvit o pokračování politiky jediné Číny.
<SPEAKER ID="178" NAME="Struan Stevenson" AFFILIATION="ECR">
Pane předsedající, bylo by velkou chybou dávat Čínu v této dnešní rozpravě do stejné kategorie jako Írán. EU má s Čínou velice dobrý vztah a já jsem přesvědčen, že musíme dát pozor na to, aby naše diskuse o nedávných událostech v Urumči byly přesné a podložené fakty.
<P>
Incident, který se odehrál 5. července, znamenal promyšlený útok na čínské obyvatelstvo národnosti Han v tomto městě ze strany Ujgurů. Jak víme, jisté militantní skupiny ujgurského obyvatelstva Sin-ťiangu jsou islámští fundamentalisté, kteří požadují samostatný stát. Provedli masivní útok, která vedl ke smrti 137 čínských Hanů. Naprostá většina zabitých tedy byli čínští Hanové. Čínská vláda zcela správně rozmístila příslušníky policie a vojska, aby uklidnili násilí a ukončili odvetné útoky Hanů na Ujgury. Co jiného by kdokoli od nich mohl očekávat? Vycházejme tedy při naší kritice ze skutečností a nebuďme k Číňanům nespravedliví.
<SPEAKER ID="179" NAME="Sabine Lösing" AFFILIATION="GUE/NGL">
(DE) Pane předsedající, myslím, že tento konflikt je velmi často představován velice jednostranně. Souhlasím s předešlým řečníkem, že v tomto případě jde často o věc útoků Ujgurů na čínské Hany, z nichž některé byly skutečně rasově motivovány.
<P>
(Přerušování)
<P>
Četla jsem například rozhovor s Ujgurskou ženou, která řekla: Chtěli byste, aby vám vládli žlutí komunisti? Ujgurové mají ve své oblasti mnoho privilegií, například mohou mít více dětí, mohou praktikovat své náboženství i během pracovní doby a existuje mnoho dalších příkladů. Mnoho místních čínských Hanů jim také závidí.
<P>
Proto bychom měli být při svém hodnocení této situace velmi pečliví a měli bychom zvažovat příčiny a následky. Někdy problémy neleží tam, kde se na první pohled jeví. Měli bychom být opatrní a nezaujímat jednostranné stanovisko.
<P>
Měli bychom Číňany podpořit při řešení jejich problémů. Jednostranný pohled, který je v tomto Parlamentu často předkládán, je podle mého názoru nebezpečný. Čínská vláda má jistě nedostatky ve své politice vůči menšinám a má i své chyby. Rovněž však v mnoha oblastech také prokazuje vůli ke zlepšení. Proto bychom jí v této věci měli pomoci prostřednictvím spolupráce, skutečně kritické spolupráce, založené na důvěře.
<SPEAKER ID="180" NAME="Carl Bildt">
úřadující předseda Rady. - Pane předsedající, myslím, že tato rozprava skutečně odrážela složité aspekty problémů, před nimiž stojíme. Byly zde řešeny otázky zahrnující odlišný systém, který Čína má, vývoj tohoto systému, význam, který přikládáme lidským právům, a potřeba pomoci Číně v rozvoji směrem k otevřenější společnosti, která bude lidská práva lépe dodržovat, i problémy spojené s právy menšin, problémy, které všechny v Číně existují.
<P>
Ale Čína bohužel není ve světě jediná země, která čelí těmto problémům a násilí, etnickému násilí, jež bylo v posledních několika dnech zaznamenáno v ulicích Urumči. Etnické násilí je vždy špatné. Mělo by být odsouzeno a my můžeme jen podpořit ty, kdo se pokoušejí dosáhnout usmíření této situace na základě dodržování lidských práv, protože ze své vlastní historie víme, jak složité tyto otázky jsou.
<P>
Pan Bütikofer zmínil pojem harmonické společnosti. Všichni chceme žít a rozvíjet se v harmonických společnostech a zcela jasně musíme zjistit, co můžeme udělat, abychom pomohli Číně rozvinout se do společnosti, kterou budou všichni občané Číny považovat za harmonickou. Takové společnosti tam dosud nejsou. Některé společnosti už toho vlastně dosáhly, ale to je celkem zjevné. Jinak mi dovolte poznamenat, že v úvodních prohlášeních pana Broka, pana Severina a pana Watsona jsem nalezl mnoho moudrosti, jež by nás mohla vést v dalších úvahách při rozvoji důležitého vztahu, o který s Čínou usilujeme, při pochopení všech složitostí tohoto vztahu ve všech jeho rozměrech.
<SPEAKER ID="182" NAME="Předsedající">
Rozprava je ukončena.
<P>
Písemná prohlášení (článek 149 jednacího řádu)
<SPEAKER ID="998" NAME="Helmut Scholz  " AFFILIATION="GUE/NGL">
písemně. - (DE) Řešení konfliktu pro miliony Ujgurů v Číně - dialog, ne odsouzení. Bědujeme nad krvavými srážkami, mrtvými a zraněnými v ujgurské oblasti Sin-ťiang. Zásah policie a bezpečnostních sil byl přehnaný a poškodil cíle čínské vlády v oblasti růstu a stability. Zároveň je špatné obviňovat Čínu z kulturní genocidy. Vláda se snaží dosáhnout rovnováhy mezi autonomií menšinových skupin a modernizací multietnického státu. Je i na nás jako na partnerovi, abychom podpořili rozvoj Číny z hlediska demokracie a právního státu, aniž bychom opomněli zvláštní historické, zeměpisné a kulturní aspekty tohoto státu. Zaujaté informace zabrání dialogu a nevyváží politiku s nedostatečnou zárukou lidských práv. Čína je pro Evropu důležitý partner vedle Spojených států a Ruska. Boj s finanční krizí, boj proti chudobě, zastavení změny klimatu, zajištění energetické bezpečnosti a zaručení dodávek vody - žádné z těchto věcí nelze dosáhnout bez úsilí Čínské lidové republiky. Většina Ujgurů je událostmi minulého týdne zděšena a chce především znovu žít v míru. Čínská vláda ví, že tento konflikt nelze vyřešit násilím. Můžeme podpořit dialog mezi čínskými Hany a Ujgury a ostatními menšinovými skupinami, namísto abychom pokračovali v našem desetiletí trvajícím vměšování našimi nevhodnými metodami. Vybudování strukturovaného dialogu zaměřeného na rozvoj právního státu v Číně je pro Evropský parlament důležitější úkol.
