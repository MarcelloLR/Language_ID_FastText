<CHAPTER ID="019">
Evropská akce pro oběti terorismu (rozprava) 
<SPEAKER ID="341" NAME="Předsedající">
Dalším bodem je prohlášení Komise o Evropské akci pro oběti terorismu.
<SPEAKER ID="342" NAME="Jacques Barrot" LANGUAGE="FR">
Paní předsedající, zopakuji poznámky svého kolegy pana Almunii. Oběti terorismu jsou oběťmi útoků na demokratické hodnoty našich společností. Tyto oběti nám dokládají, jakou tragedií pro lidstvo terorismus je. Máme povinnost je podporovat, uznávat a pomáhat jim.
<P>
Komise má v této oblasti dvojí úlohu. Za prvé musí naše občany informovat o tom, čím oběti terorismu procházejí, jak trpí, a postarat se o větší zastoupení zájmů obětí na evropské úrovni. Za druhé se musí snažit o to, aby již nebylo dalších obětí, aby tento terorismus mohl skončit. To je politika předcházení terorismu.
<P>
Komise od roku 2004 poskytuje finanční pomoc řadě projektů, jejichž cílem je poskytovat obětem a jejich rodinám pomoc a potřebnou sociální či psychologickou podporu. Tyto projekty naplňují cíl, aby evropští občané projevovali obětem terorismu více solidarity. Jen na rok 2008 bylo na tuto iniciativu vyčleněno 2 200 000 EUR.
<P>
Kromě těchto akcí Komise od roku 2008 provozuje Evropskou síť sdružení obětí terorismu. Jejím cílem je podporovat nadnárodní spolupráci mezi sdruženími obětí terorismu a více chránit zájmy obětí na úrovni Evropské unie. Přidělili jsme na tuto záležitost částku 200 000 EUR.
<P>
Síť funguje v několika oblastech: posuzuje podporu a ochranu, jež je v současné době poskytována obětem, a také propaguje aktivity na šíření osvědčených postupů. Činnosti, které tato síť identifikuje, jsou velice důležitým základem pro práci Komise.
<P>
A konečně Komise v souvislosti s tím, že v centru našich politik musí zůstat ochrana občanů, doufá, že zintenzivní činnost, jejímž cílem je chránit oběti. Má v úmyslu podporovat opatření zaměřená na povzbuzování obětí terorismu, aby sdílely své zkušenosti. Záměrem je zvýšit povědomí evropských občanů o skutečnosti terorismu a předcházet terorismu. Nesmí se zapomínat, že terorismus je často důsledkem indoktrinace a radikalizace.
<P>
A co více, pomocí těchto akcí by mělo být možné předávat poselství míru, které prosazuje demokratické hodnoty. Proto má Komise v úmyslu vytvořit chartu práv obětí terorismu. Já osobně se připojuji ke všem, kdo vyjádřili svůj hněv nad všemi těmito teroristickými útoky a podporují naši snahu projevit obětem terorismu solidaritu.
<P>
Paní předsedající, nyní si poslechnu projevy různých poslanců Evropského parlamentu a co nejobšírněji jim odpovím.
<SPEAKER ID="343" NAME="Teresa Jiménez-Becerril Barrio" LANGUAGE="ES">
Paní předsedající, pane komisaři, chtěla bych říci, že většina vlád a občanů myslí na oběti terorismu jen po vážných útocích, jako byl útok v Madridu, New Yorku nebo Londýně. Jakmile pomine vlna emocí, mají skon na hrozbu terorismu a práva obětí zapomenout.
<P>
Dnes však není pochyb o tom, že Evropská unie má povinnost bojovat proti terorismu. Jak nám právě řekl pan komisař Barrot, tento závazek se odráží také v nedávno přijatém Stockholmském programu, který uznává statečnost a důstojnost obětí a potřebu hájit jejich práva.
<P>
Boj proti terorismu však byl navzdory tomuto pokroku vždycky založen na důvěře a vzájemné spolupráci členských států. S ohledem na vyhlídky, které nabízí Lisabonská smlouva, jsem zvědavá, zda se osvědčí nápad, aby Evropská unie propagovala harmonizaci právních předpisů členských států o právech obětí terorismu.
<P>
Přijetí Evropské charty práv obětí terorismu by byl velkým krokem kupředu, který by pomohl těm, kdo bojují proti terorismu, a byl by velkou ránou pro ty, kdo jej hájí. Statečnost a důstojnost obětí je největším nezdarem terorismu, a proto největším triumfem demokracie. Nikdy bychom neměli zapomínat, že jedinou zbraní nevinných obětí tváří v tvář terorismu jsou jejich slova a uznání společnosti.
<P>
Proto byste, dámy a pánové, neměli zapomínat ani na to, že nikdo z nás nemá jistotu, že se sám nestane obětí terorismu. Proto se ptám: souhlasí Komise s přijetím Evropské charty, aby bránila práva obětí terorismu a prosazovala je? Pokud ano, jaká opatření nová Komise přijme, aby s touto chartou během svého funkčního období pokročila?
<SPEAKER ID="344" NAME="Juan Fernando López Aguilar" LANGUAGE="ES">
Paní předsedající, pane komisaři, děkuji za vaše upřímné vyjádření vašeho závazku, který se konečně stal součástí evropské politiky, poté co vstoupila Lisabonská smlouva v platnost. Toto téma je předmětem evropských právních předpisů a Parlament v této věci bude také hrát rozhodující úlohu, která bude přesvědčivější než kdy dříve.
<P>
Toto je potvrzeno přijetím Stockholmského programu. Jeho víceletý program na období 2009-2014 obsahuje přímý a nezbytný odkaz na důstojnost obětí terorismu, na utrpení způsobené touto strašlivou formou zločinu, na jejich obzvláštní zranitelnost, ale také - a především - na povinnost je chránit.
<P>
Proto se domnívám, že má smysl zdůraznit, že v příštích šesti měsících budeme mít španělské předsednictví a že odhodlání španělské vlády a španělské společnosti bojovat proti všem druhům terorismu je natolik důsledné a houževnaté, že určitě bude příležitost začlenit tuto harmonizaci, tento rámcový program ochrany práv obětí terorismu, do akčního plánu. Protože je to plán na více let, tedy pro více předsednictví, bude mít španělská vláda povinnost jej vypracovat a následně jej bude muset podpořit belgické a maďarské předsednictví, stanovit právní předpisy a provést cíle Stockholmského programu.
<P>
Proto si myslím, že je na čase, aby Parlament potvrdil, že je odhodlán chránit oběti terorismu, aby se pokračovalo v boji proti všem podobám terorismu a byla nastolena důstojnost, kterou jeho oběti potřebují. Je na čase přijmout závazek, že ochraně obětí terorismu se v legislativním plánu Stockholmského programu a v akčním plánu, pro jehož stanovení bude příslušné španělské předsednictví, dostane takové pozornosti, jakou si zaslouží.
<SPEAKER ID="345" NAME="Izaskun Bilbao Barandica" LANGUAGE="ES">
Paní předsedající, chtěla bych říci, že tato iniciativa odpovídá pozměňovacímu návrhu, který jsme - Výbor pro práva žen a rovnost pohlaví a já - předložili ke Stockholmskému programu, protože toto téma do něj nebylo zahrnuto. Oběti všech druhů terorismu to potřebovali, a co více, žádají nás o to. Od obětí, s kterými jsem v posledních letech pracovala, jsem se naučila hodně o důstojnosti, smyslu pro obecné blaho a o utrpení. Jejich svědectví mě vedou k tomu, abych hájila evropskou normu pro péči o oběti terorismu z hmotného, citového i právního hlediska.
<P>
Vytvořili jsme společný přístup spočívající na čtyřech pilířích.
<P>
Za prvé je to uznání jejich utrpení, jejich ochrana a vycházení z toho, že oběťmi nejsou jen ti, kdo byli zabiti a zraněni, ale i jejich rodiny a ti, kdo jsou ohroženi a jejichž svoboda, která je svobodou všech, je ohrožena.
<P>
Za druhé je to náprava způsobené hmotné škody, péče o jejich vzpomínky a práce na zajištění toho, že spravedlnosti bude učiněno za dost.
<P>
Za třetí humanizace diskuse o obětech, což jsou lidé, kteří trpí a potřebují ochranu, obhajobu, uznání, pomoc a podporu. V politice se musíme naučit vcítit se do jejich situace.
<P>
A konečně odpolitizování diskuse. Musíme být velkomyslní a postarat se o to, že se z terorismu nestane volební senzace.
<P>
V Evropě docházelo k vraždám ve jménu náboženství, marxismu, soukromého vlastnictví, environmentalismu i nezávislosti regionu nebo jednotky státu, jejíž je součástí. Do teroristických akcí byly zapleteny dokonce i vlády. Toto však není otázka zásad. Zabíjejí totalisté a fanatici, zabíjí překroucení základních lidských hodnot. Toto jsou věci, které vedou k násilí, nikoli svobodná výměna demokratických myšlenek. Tento projev věnuji všem obětem terorismu.
<SPEAKER ID="346" NAME="Agustín Díaz de Mera García Consuegra" AFFILIATION="PPE">
(ES) Paní předsedající, Stockholmský program obsahuje mimo jiné odkazy na podporu obětí terorismu: oběti terorismu potřebují také zvláštní pozornost, podporu a sociální uznání.
<P>
Zastávám názor, že Unie se musí postarat o to, aby se jim této podpory dostalo, a prosazovat, aby je společnost v plné míře respektovala. Naše společnosti by měly svou morálku poměřovat těmi, kteří utrpěli barbarstvím terorismu. Obrana obětí a jejich práv proto musí patřit mezi priority politik Evropské unie.
<P>
Musíme zachovat a posílit fondy pro oběti terorismu, jež budou mít přiměřené prostředky, jak navrhla skupina Evropské lidové strany (Křesťanských demokratů) a Evropských demokratů v pozměňovacích návrzích, jež předložila k návrhu rozpočtu Evropské unie na rok 2010.
<P>
Proto byla pomoc navýšena o 1 milion EUR, který bude použit na financování projektů, jejichž cílem je pomoci obětem terorismu a jejich rodinám, aby mohly ke svému zotavení využít sociální a psychologickou podporu, poskytovanou organizacemi a jejich sítěmi. Tato částka bude využita také na financování projektů učených na vyburcování veřejného mínění proti veškerým podobám terorismu.
<P>
Část peněz musí být využita zejména na zlepšení právní pomoci a poradenství pro oběti a jejich rodiny.
<P>
Pro ilustraci vás v této souvislosti budu informovat, že terorismus znamená, že jsou oběti, takže celkové částky přidělené na přípravu na teroristické útoky a na jejich předcházení budou příštím rokem činit 21 420 000 EUR.
<P>
Nápad paní Jiménez-Becerrilové Barriové učinit oběti v Unii viditelnějšími by měl mít bezpodmínečnou podporu této sněmovny. Především se musíme vybavit nezbytnými právními prostředky, nejprve učinit písemné prohlášení a poté přijmout usnesení, abychom nakonec měli politické prohlášení o podpoře evropských orgánů pro oběti teroru. Také to zvýší mezi evropskými občany povědomí o ceně těchto obětí.
<P>
Oběti v nás probouzejí pocity solidarity, soucitu, uznání a důstojnosti a potřebu trvale je podporovat a vzpomínat na ně, a rovněž nás naplňují pocity opovržení vůči teroristům, kteří způsobili tolik bolesti a smrti, a touhu po jejich spravedlivém potrestání.
<SPEAKER ID="347" NAME="Ramón Jáuregui Atondo" AFFILIATION="S&amp;D">
(ES) Paní předsedající, pane Barrote, není náhodou, že hovořila celá řada španělských poslanců Evropského parlamentu. V Baskicku prožívaly oběti nejen utrpení způsobené teroristickým útokem, ale často trpěly také neúctou nebo mlčením po události. Proto se zformovalo hnutí usilující o uznání obětí, což podle mého názoru vyžaduje politiku pro oběti terorismu. Dovolte mi připojit k tomu, co řekli všichni moji kolegové ve prospěch charty nebo společného přístupu k této politice, velmi krátký přehled deseti hledisek, jež považuji v tomto ohledu za velice klíčová.
<P>
Za prvé, politika pro oběti musí docílit sympatie veřejnosti, uznání a sociální podpory obětem.
<P>
Za druhé vyžaduje rychlou a účinnou náhradu za utrpěnou škodu.
<P>
Za třetí požaduje rovné zacházení se všemi oběťmi.
<P>
Za čtvrté je nutný politický a sociální konsensus, pokud jde o používání opatření pro oběti terorismu.
<P>
Za páté to musí být politika, která zdiskredituje sociální a politickou rétoriku lidí zastávajících násilí.
<P>
Za šesté je třeba, aby byla vina za terorismus exemplárně potrestána a oběti měly rychlý a účinný přístup ke spravedlnosti.
<P>
Za sedmé je třeba, aby bylo obyvatelstvo vychováváno a vyučováno v duchu proti násilí.
<P>
Za osmé, aby se obětem dostalo záruky, že útoky, jimiž utrpěly, se nebudou opakovat, což se také může stát.
<P>
Za deváté je nutno provádět takové politiky vzpomínání, aby oběti nebyly zapomenuty.
<P>
A konečně je nutno provádět politiku společenského usmíření, aby byly rány způsobené terorismem zahojeny.
<P>
Toto je deset přikázání, které navrhuji pro společnou politiku pro oběti terorismu.
<SPEAKER ID="348" NAME="Georgios Papanikolaou" AFFILIATION="PPE">
(EL) Paní předsedající, útoky v Madridu a v Londýně a poslední útoky v mé zemi, Řecku, ukazují rozsah problému s terorismem. Terorismus ohrožuje naše žití a naši svobodu. Není zamířen jen na přímé oběti a jejich rodiny, které jsou rovněž přímo poškozeny, ale i na společnost jako celek.
<P>
Zmíněné evropské pilotní programy pro oběti teroristických útoků jsou pozitivním příkladem, pokud jde o zmírňování poranění, ale ještě je toho třeba hodně udělat. Pomoc pro oběti a jejich rodiny není jen morálním příkazem. Je to příkaz, abychom teroristům vyslali jasný vzkaz, že nezapomínáme.
<P>
Nezapomínáme na ohavné skutky, které pošpinily naši demokracii a soudržnost. Nezapomínáme na to, že oběti terorismu jsou často nic netušící občané, kteří jsou zraněni nebo zabiti, když vyrazí za svými každodenními záležitostmi. Nezapomínáme, že v Evropě, jež učí toleranci a demokracii, nebudou násilné činy nikdy přijatelné.
<SPEAKER ID="349" NAME="Magdi Cristiano Allam" AFFILIATION="PPE">
(IT) Paní předsedající, dámy a pánové, rád bych vyjádřil svou podporu návrhu paní Jiménez-Becerrilové Barriové na Evropskou chartu práv rodin, které jsou oběťmi terorismu, a chtěl bych zdůraznit, že je to mimořádná příležitost, aby Evropa vyslala jednoznačný vzkaz o terorismu, přičemž nesmíme zapomínat, že to, že tento vzkaz nebyl vyslán, způsobilo v roce 2005 selhání Barcelonského procesu, kdy se hlavám států a předsedům vlád evropsko-středomořských zemí nepodařilo dosáhnout dohody. Také bych chtěl zdůraznit, že máme dnes výjimečnou příležitost obnovit dialog o novém vztahu se zeměmi na opačné straně Středozemního moře, počínaje jasným prohlášením o koncepci, jež je klíčová pro lidstvo a naši civilizaci, a sice o nedotknutelnosti života.
<SPEAKER ID="350" NAME="Diane Dodds" AFFILIATION="NI">
Paní předsedající, jsem vděčná za vaši podporu obětem terorismu. Je to správné a vhodné, a já samozřejmě uznávám podporu pro oběti v Severním Irsku, kterou Evropská unie poskytuje prostřednictvím mírových programů, jež tam byly financovány.
<P>
Komise by si měla být vědoma toho, že Severní Irsko znova čelí rostoucí hrozbě terorismu ze strany disidentských republikánských organizací. Policejní služba Severního Irska tuto hrozbu popsala jako "kritickou" a Mezinárodní komise pro sledování jako "velmi vážnou". Při posledních dvou brutálních úrocích byli zavražděni dva vojáci, kteří se právě chystali do Afghánistánu, a také jeden policista.
<P>
Komise určila v rámci svého původního financování pro oběti terorismu klíčový cíl, a sice mobilizovat veřejnost proti terorismu ve všech jeho podobách. Nicméně mám pocit, že s přechodem k širšímu programu CIPS se tento cíl, zdá se, ztratil. Děkuji za váš návrh pracovat na chartě pro oběti a naléhavě vyzývám, aby tato práce začala tím, že se jednoznačně odliší oběti terorismu a jeho pachatelé.
<SPEAKER ID="351" NAME="Karin Kadenbach" AFFILIATION="S&amp;D">
(DE) Paní předsedající, v Rakousku bohudíky nedošlo k teroristickému útoku již mnoho let. Vídeň však neunikla vždy beze škody.
<P>
Chtěla bych se připojit k poznámkám pana Jáureguiho Atonda. Na jedné straně je rozhodně třeba mít chartu obětí a podporovat oběti terorismu. Současně však potřebujeme doprovodná opatření, která změní prostředí, v němž se vyskytuje násilí, jež k terorismu vede. Podle mého názoru musíme začít s výchovou a poskytováním informací. Kromě toho musí tato sněmovna jednoznačně odmítnout hrubnutí řeči. Neustále vyzýváme k toleranci v mnoha oblastech. V jedné oblasti však nesmíme projevit žádnou toleranci - a to pokud jde o násilí.
<SPEAKER ID="352" NAME="Předsedající">
Tyto projevy jsou plné vážnosti a emocí, protože si myslím, že jste hovořili jménem těch, kteří již dnes nemohou promluvit, a za předsednictví vám děkuji.
<SPEAKER ID="353" NAME="Jacques Barrot" LANGUAGE="FR">
Paní předsedající, správně jste zdůraznila, jak emocionální je tato rozprava, právě teď, kdy myslíme na všechny oběti. Všechny bez rozdílu a zcela neprávem byly zasaženy terorismem.
<P>
Jak řekl pan López Aguilar, terorismus je strašlivá forma zločinu. Především bych vám chtěl říci, že Stockholmský program vzal skutečně v úvahu osud obětí. Musíme opravdu začít s evropskou politikou, která bude brát větší ohled na oběti organizovaného zločinu a terorismu.
<P>
Paní Jiménez-Becerrilové Barriové bych chtěl říci, že se chystáme udělat kroky k zavedení charty práv obětí terorismu. Vyjádřila jste své přání, aby tato charta vznikla, opravdu velmi jasně, a já věřím, paní Jiménez-Becerrilová Barriová, že jste při tom čerpala ze všech bezprostředních bolestných zkušeností, jež jste získala.
<P>
Analyzovali jsme všechny mezery, které nyní existují v ochraně obětí terorismu v různých členských státech, a budeme v tom v roce 2010 pokračovat. Máte vskutku pravdu: ať tak či onak, musíme úspěšně harmonizovat své zákony o terorismu, o obětech terorismu. Evropa musí být v boji proti terorismu opravdu jednotná.
<P>
Na základě této studie budeme zkoumat, jak lze veškerá opatření harmonizovat a spojit, aby se situace obětí terorismu v Evropě zlepšila. Bude to cílem akčního plánu a není pochyb, že zohledníme to, co bylo v této rozpravě k problému ochrany obětí řečeno, zejména to, že je třeba se především pokusit informovat lidi o tragedii a utrpení obětí, o nichž se často mlčí, pokud se jimi přímo nepohrdá.
<P>
Dále se musíme postarat o to, aby oběti dostávaly náhradu rychle. Právem jste trvali na rychlém odškodnění za toto naprosto nezasloužené a nespravedlivé utrpení. Také jste se zmínili o potřebě zbavit legitimnosti dialog, protože nemůžeme tolerovat dialog, jenž by mohl jakkoli vyvolávat dojem, že zabíjení nevinných lidí, zraňování nevinných lidí by mohl být způsob, jak posloužit lidstvu.
<P>
Musíme být mimořádně pevní, pokud jde o taková slova, protože to popírá úplně všechny hodnoty Evropské unie. Dále musím, paní předsedající, poblahopřát Evropskému parlamentu, že poskytl 1 milion EUR na podpůrné programy pro všechny naše oběti.
<P>
Opakuji, že jsem velice rád, že mám dnes večer vedle sebe pana Almuniu, protože oba opravdu Komisi povzbuzujeme, aby v tomto ohledu přijímala opatření. Evropský parlament se musí vybavit příkladnými právními předpisy pro ochranu obětí terorismu a pro pomoc těmto obětem, jež budou součástí tohoto víceletého Stockholmského programu.
<P>
Toto jsem chtěl odpovědět na tyto různé projevy. Mohu vás ujistit, že k nim pan Almunia ani já nebudeme lhostejní.
<SPEAKER ID="354" NAME="Předsedající">
Abychom nezačali přímo s další rozpravou, navrhuji držet minutu ticha na památku obětí.
<P>
(Sněmovna povstala a držela minutu ticha)
