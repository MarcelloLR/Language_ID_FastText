<CHAPTER ID="015">
Ratingové agentury (rozprava) 
<SPEAKER ID="509" NAME="Předsedající">
Dalším bodem je zpráva poslance Gauzèse, jménem Hospodářského a měnového výboru, o návrhu nařízení Evropského parlamentu a Rady, kterým se mění nařízení (ES) č. 1060/2009 o ratingových agenturách - C7-0143/2010 -.
<SPEAKER ID="510" NAME="Jean-Paul Gauzès" LANGUAGE="FR">
Vážený pane předsedající, vážený pane Chastele, vážený pane komisaři, ocitáme se ve třetím dějství finančních právních předpisů přijímaných v roce 2010. Po souboru opatření k finančnímu dohledu, v návaznosti na směrnici o správcích alternativních investičních fondů, se znovu dostáváme k ratingovým agenturám. Říkám "znovu", protože Evropa nelenila v zavádění regulace v této oblasti, která byla navržena v roce 2009 a nyní nabývá účinnosti.
<P>
Ratingové agentury obecně vydávají posouzení, doslova formou ratingů, bonity podniků a států a složitých finančních produktů. Rating odráží hodnocení rizika, že emitenti finančních nástrojů nebudou schopni splácet své dluhy. Tyto agentury postupně ve finančním světě získaly velice důležité postavení, a to z řady důvodů.
<P>
Za prvé, ratingy jsou zohledňovány v bankovních předpisech za účelem stanovení výše vlastních finančních prostředků, které budou použity jako zajištění investic. Druhým důvodem je skutečnost, že ratingy představovaly faktor úspěšnosti emisí, neboť se staly významným ukazatelem pro investory.
<P>
Ovšem přestože ratingové agentury nebyly hlavním důvodem nedávné finanční krize, měly škodlivý vliv. Ve skutečnosti podcenily pravděpodobnost, že by emitenti určitých složitých finančních nástrojů neplnili své závazky.
<P>
Evropská komise, která byla konfrontována s potřebou obnovit důvěru v trhy a posílit ochranu investorů, v roce 2009 navrhla mechanismus sledování ratingových agentur a dohledu nad nimi. Ve stejném roce tak bylo přijato nařízení (ES) č. 1060/2009 o ratingových agenturách.
<P>
Během diskuzí v Evropském parlamentu, které předcházely přijetí tohoto nařízení, váš zpravodaj trval na tom, že je nezbytné zavést integrovaný dohled nad produkty ratingových agentur a společnou kontrolu jejich produktů na úrovni Evropské unie. V té době byl evropský dohled tohoto typu z právního hlediska nemožný. Komise se však zavázala, že vypracuje legislativní návrh v tomto duchu a vy, pane komisaři, jste tento slib dodržel.
<P>
Dohoda dosažená mezi Radou a Evropským parlamentem o evropské struktuře dohledu, která vstoupí v platnost dne 1. ledna 2011, nyní umožňuje účinné provádění dohledu nad ratingovými agenturami.
<P>
V nařízení o zřízení Evropského orgánu pro cenné papíry a trhy (ESMA) se zdůrazňuje, že tento orgán bude mít vlastní pravomoci dohledu, které se budou týkat zejména ratingových agentur. Takový byl cíl další změny nařízení, o níž jsme dosáhli dohody a o níž budeme hlasovat zítra.
<P>
To, o co mi šlo - a mí kolegové tento požadavek podpořili - se týkalo jiných otázek souvisejících s ratingovými agenturami, jako například přiřazení státního dluhu, systémů odměňování a hospodářské soutěže, které mají být odloženy a řešeny v rámci studie formou zprávy z vlastní iniciativy, jež bude předcházet legislativnímu návrhu, který máte předložit v první polovině roku 2011 a v souvislosti s nímž jste zahájili konzultaci.
<P>
Jsem přesvědčen, že zřízení evropského dohledu nad ratingovými agenturami znamená významný krok ve stejném duchu jako mechanismy dohledu, které byly zavedeny. Chtěl bych nyní poděkovat belgickému předsednictví za jeho neúnavné úsilí ve věci finančních legislativních opatření, vám a vašim týmům, pane komisaři a pochopitelně mým kolegům poslancům Evropského parlamentu, kteří se na této studii podíleli a kteří podpořili naše postoje.
<SPEAKER ID="511" NAME="Olivier Chastel" LANGUAGE="FR">
Vážený pane předsedající, vážený pane komisaři, dámy a pánové, v návaznosti na projev pana Gauzèse a zprávu tohoto typu mě přirozeně těší být mezi vámi jménem belgického ministra financí Didiera Reynderse, v den rozpravy týkající se změny nařízení o ratingových agenturách.
<P>
Znovu, jak jste sám právě řekl, hovoříme o opatření týkajícím se finančních služeb, v souvislosti s nimiž tři orgány právě dosáhly v rekordním čase dohody.
<P>
Velice nás také těší, že se zítra bude o této dohodě hlasovat v Parlamentu, jak bylo dohodnuto, mezi třemi orgány.
<P>
Nařízení proto bude upraveno s cílem přiznat další pravomoci Evropskému orgánu pro cenné papíry a trhy. To umožní tomuto orgánu vykonávat přísnější kontrolu nad činnostmi ratingových agentur v celé Unii. Je to důležitý krok, který podle našeho názoru také přispěje ke zlepšení stability finančních trhů a který podpoří rozvoj mnohem účinnějšího rámce dohledu.
<P>
Jakmile tedy nařízení vstoupí v platnost, tento orgán bude mít pravomoci týkající se registrace a přímého dohledu nad ratingovými agenturami. Bude mít také pravomoc určit, že ratingová agentura porušila platné nařízení a pravomoc uložit přiměřené pokuty.
<P>
Samozřejmě, že bude také vytvořen rámec pro spolupráci mezi příslušnými orgány v členských státech a Evropským orgánem pro cenné papíry a trhy. Jsme ovšem připraveni vést detailnější diskuzi o otázce regulace odvětví ratingových agentur jako takového, jakmile nám Komise poskytne svůj návrh komplexního přezkumu tohoto odvětví, který je plánován na příští rok. Zatímco pochopitelně doufám, že zítřejší hlasování přinese pozitivní výsledek, chtěl bych poděkovat zejména předsedovi Hospodářského a měnového výboru, paní Bowlesové, zpravodaji Parlamentu panu Gauzèsovi a jejich stínovým zpravodajům, samozřejmě také komisaři Barnierovi, který společně s belgickým ministrem financí panem Reyndersem po dobu šesti měsíců realizoval důležitou práci a zajistil rychlé dohody, které byly transformovány právě tímto Parlamentem do reálných rozhodnutí ve finančním sektoru. V každém případě vám děkuji za vaši užitečnou a účinnou spolupráci v této oblasti. Jsem si jistý, že v této práci budete pokračovat i v průběhu nadcházejících předsednictví.
<SPEAKER ID="512" NAME="Michel Barnier" LANGUAGE="FR">
Vážený pane předsedající, dobré odpoledne vám všem. Pane Gauzèsi, mluvil jste velice dobře, stejně jako pan Chastel právě teď, jménem pana Reynderse, o regulaci velkého zajišťovacího fondu a odvětví soukromého kapitálu a dohledu nad nimi, dnes, a o druhé etapě nařízení o ratingových agenturách, zítra, což jsou legislativní návrhy nepochybně realizované společně s vámi a díky vám, dámy a pánové, a díky Radě a také počáteční práci Komise. Co se týče tématu regulace, Evropa činí konkrétní a účinný pokrok a vyvozuje pro sebe poučení z krize, jež požadují všichni daňoví poplatníci, kteří jsou také evropskými občany.
<P>
Dámy a pánové, dohoda o dohledu nad ratingovými agenturami je důležitým krokem a já bych vám chtěl také poděkovat, pane Gauzèsi, a samozřejmě těm, kteří s vámi spolupracovali, předsedkyni výboru paní Bowlesové, a rovněž stínovým zpravodajům panu Klinzovi, panu Giegoldovi, panu Pitellovi a panu Foxovi. Během několika dnů funkční období tohoto předsednictví skončí. Dosáhlo mnohých úspěchů a mnohého pokroku a já bych chtěl upřímně poděkovat panu Reyndersovi a celému jeho týmu za dobré vztahy, které jsme udržovali v průběhu uplynulých šesti měsíců.
<P>
Toto je dobrá dohoda, přestože musím říci, že by byla bývala vynikající, pokud bychom v rámci konečného kompromisu přijali pravidla, která Komise původně navrhla pro posílení transparentnosti týkající se strukturovaných finančních nástrojů. Ovšem jak bylo uvedeno v bodech odůvodnění nařízení, k tomuto tématu se vrátíme, budete-li si přát, v průběhu příští revize nařízení v roce 2011.
<P>
Jak pan Chastel právě řekl, od července 2011 tato změna nařízení z roku 2009 přizná ESMA, novému Orgánu pro cenné papíry a trhy, přímou pravomoc vykonávat dohled na ratingovými agenturami na úrovni Společenství. Dámy a pánové, je třeba si uvědomovat význam rozhodnutí, které dnes přijímáte. Toto je poprvé, kdy ESMA, tento nový evropský orgán, bude mít pravomoc vykonávat přímý dohled nad finančními institucemi působícími v celé Evropě.
<P>
Tato změna završuje nový evropský rámec dohledu. Výrazně posiluje pravomoci orgánu ESMA, jak jste velice dobře vysvětlil, pane Gauzèsi a jak se pan Giegold, který je zde, také snažil zdůraznit v průběhu rozpravy o dohledu. Je to tedy velice důležité téma pro vás a také velice důležité téma pro nás.
<P>
Orgán ESMA se stane institucí odpovědnou za registraci ratingových agentur a za dohled nad nimi v celé Unii a bude vykonávat přísnou kontrolu. Právní předpisy mu přiznají veškeré pravomoci dohledu, které budou považovány za potřebné, aby byly ratingové agentury donuceny k dodržování podmínek nařízení.
<P>
Orgán ESMA bude moci vykonávat dohled - mám zde na mysli žádosti o informace a pravomoc provádět kontroly na místě - a pokud zjistí, že ratingová agentura porušuje nařízení, bude muset přijmout opatření nezbytná k tomu, aby byla agentura přinucena ukončit toto porušování nařízení. Orgán ESMA bude mít také pravomoc přísně regulovanou jasnými pravidly ukládat pokuty a penále ratingovým agenturám, které nařízení nedodržují. Samozřejmě, že nařízení také zaručuje práva ratingových agentur na obhajobu, zejména právo na slyšení, přístup k dokumentaci a jiné procesní záruky. A konečně, v průběhu výkonu své pravomoci dohledu bude orgán ESMA dodržovat práva zakotvená v Listině základních práv a jiné zásady a ustanovení práva Společenství, včetně zásady proporcionality.
<P>
Nové nařízení o ratingových agenturách také zajistí jediné kontaktní místo pro všechny ratingové agentury, regulační rámec, který je harmonizovaný v celé Evropské unii a jehož součástí je rovné zacházení a konzistentnější uplatňování pravidel pro agentury v celé Evropské unii.
<P>
Myslím si proto, že představuje značný přínos z hlediska účinnosti, transparentnosti a jistoty, v rámci celkové struktury, kterou budujeme týden po týdnu, abychom dosáhli inteligentního dohledu a účinné regulace.
<P>
Pane předsedající, nechci mluvit příliš dlouho, jako tomu bylo právě nyní, ale snad bych rád navázal na to, co řekl pan Chastel a zmínil příští etapu, protože já sám jsem řekl, že musíme jít dále, abychom zajistili náležitou regulaci ratingových agentur a zároveň jsem poznamenal, že tyto agentury nevytvářejí problém a turbulence na finančních trzích. Teploměr sám o sobě nezpůsobuje horečku, ale i přesto musí náležitě fungovat, čemuž tak v minulosti nebylo, a to je věc, kterou chceme takříkajíc napravit těmito následnými nařízeními.
<P>
Komise již uvažuje o příští etapě: veřejné konzultace byly zahájeny dne 5. listopadu 2010 s cílem rozšířit tuto diskuzi a shromáždit hlediska všech zúčastněných stran a jak víte, na diskusích o všech těchto nařízeních není nic umělého. Dámy a pánové, skutečně jsem si s velkým zájmem vyslechl každý příspěvek, kritiku nebo myšlenku v souvislosti s těmito konzultacemi.
<P>
Měli bychom nyní posoudit nejprve důsledky modelu "emitent platí", který je mezi ratingovými agenturami široce rozšířený; za druhé: závislost bank a jiných institucionálních investorů na ratinzích; a za třetí, rating státního dluhu - což není jednoduchá záležitost; za čtvrté, zvýšení transparentnosti za účelem lepší kontroly nad situací střetu zájmů; a za páté, posílení hospodářské soutěže a rozmanitosti na tomto trhu ratingových agentur, který je v současné době soustředěn v příliš omezeném počtu rukou.
<P>
Tyto konzultace jsou otevřené až do ledna příštího roku a na základě všech reakcí, jež obdržíme, a zprávy z vlastní iniciativy pana Klinze, přijmeme někdy v průběhu roku 2011, ale ne příliš pozdě, rozhodnutí týkající se opatření, jež chceme provést za účelem dokončení těchto dvou nařízení o ratingových agenturách, která jsou nyní téměř provedena, prostřednictvím třetí etapy.
<SPEAKER ID="513" NAME="Sebastian Valentin Bodu">
zpravodaj stanoviska Výboru pro právní záležitosti. - Vážený pane předsedající, jako místopředseda Výboru pro právní záležitosti bych rád představil některé důležité aspekty. které byly předmětem diskuzí a pozměňovacích návrhů předložených v tomto výboru.
<P>
Za prvé, v současné době platbu za strukturované nástroje hodnocené agenturami provádí společnost, která je emitentem těchto nástrojů. Může dojít k situacím střetu zájmu, neboť hodnocené společnosti mají zájem na tom získat dobrý rating. Jinou možností je to, že platí uživatelé ratingu. Zájmy uživatelů jsou rozmanitější, a proto neexistuje jen jeden zájem, který může vést ke střetu zájmů. Existují uživatelé, kteří upřednostňují dobrý rating, například když chtějí prodat akcie, a ti, kteří upřednostňují špatný rating, například když chtějí akcie koupit.
<P>
Za druhé, režim pro ratingové agentury by mohl vycházet z pravidel, která byla stanovena pro auditory. Ratingové agentury a auditoři mají velkou míru odpovědnosti za dobrou pověst společností a za náležité fungování trhu. Auditoři ovšem zřejmě podléhají mnohem přísnějším pravidlům než ratingové agentury.
<P>
Za třetí, Evropský orgán pro cenné papíry a trhy (ESMA) by měl mít pravomoc dohledu nad ratingovými agenturami, aby ověřil případné významné nesrovnalosti mezi ratingy udělenými různými agenturami stejnému strukturovanému finančními nástroji. Orgán ESMA by měl mít také větší pravomoc vynucování.
<P>
Za čtvrté, směrnice zavádí novou zásadu převzatou z nejnovějších právních předpisů Spojených států. Jestliže agentura, jiná než ta, s níž byl uzavřen smluvní poměr na provedení hodnocení, může provést hodnocení téhož nástroje, podléhá její hodnocení kritériím hodnocení subjektu, s nímž byla uzavřena smlouva. První agentura musí pro tyto účely sdělit jisté informace týkající se hodnoceného nástroje. Tento postup má dvě výhody - za prvé, je zde druhé stanovisko a za druhé, odpovědnost, již nese agentura, s níž byl uzavřen smluvní vztah, se snižuje.
<P>
A konečně, chtěl bych zdůraznit fakt, že ustanovení této směrnice, která představuje nový regulační rámec, by se měla vztahovat pouze na strukturované finanční nástroje, neboť ratingové agentury jako takové jsou důležitou součástí strukturovaného financování. Zbývající typy finančních nástrojů, 150 let staré kmenové akcie nebo běžné dluhopisy, které nepředstavují systémové riziko, by neměly spadat do oblasti působnosti této směrnice, pokud chcete uplatňovat přísnou kontrolu, ale nechcete regulovat nadměrně, pokud chcete být konkurenceschopní, ale nemít vysoké administrativní náklady a pokud chcete držet kapitál v Evropě a nepřesouvat ho na nově vznikající trhy v zahraničí.
<SPEAKER ID="514" NAME="Gianni Pittella" LANGUAGE="IT">
Vážený pane předsedající, dámy a pánové, díky naší osvědčené spolupráci jsme s panem Gauzèsem produktivně spolupracovali na tomto nařízení s cílem zajistit některá důležitá zlepšení pravidel, jimiž se řídí jedna z oblastí, která je nejkontroverznější z hlediska stability finančních trhů.
<P>
Jedním takovým zlepšením je bezesporu plán nově vytvořeného Evropského orgánu pro cenné papíry a trhy (ESMA), který má přímo penalizovat ratingové agentury za porušení povinností. To byl bod, na které jsem velice důrazně trval. Parlament tím dává najevo, že se zasazuje o vytvoření silného evropského orgánu dohledu, který bude vybaven skutečnými pravomocemi.
<P>
Jsme si také vědomi faktu, že toto nařízení neřeší ještě všechny problémy v daném odvětví, které bylo v nedávných letech vnímáno jako faktor prohlubující krizi. Úskalí, jež je třeba překonat a jež jsou tématem parlamentní zprávy, na které již pracuje pan Klinz, se týkají zejména dvou otázek: hodnocení státního dluhu členských států a celkové struktury trhu, která je zjevně oligopolní.
<P>
Evropská unie musí mít ve vztahu k této problematice jasný cíl, a to učinit finanční sektor méně závislým na ratinzích. Kritéria, jež jsou v současné době obsažena v zákonech a nařízeních o ratingových agenturách, musí být nahrazena alternativními normami bonity. Spojené státy a skupina G20 se tímto směrem již vydaly.
<P>
Na mezinárodní úrovni musíme mít odvahu a ambici změnit pravidla, z nich vychází směrnice známá pod názvem Basilej II, čímž myslím povinnost používat ratingy - mechanismus, který ve skutečnosti bankovní sektor v minulosti orientoval (a orientuje i v době současné) k úplné rezignaci na dohled a jehož důsledky jsou evidentní.
<P>
Svůj příspěvek bych chtěl uzavřít stručnou poznámkou k otázce ratingu státního dluhu: za tento typ ratingu by již neměly odpovídat ratingové agentury, protože až příliš často mají ve svých ratinzích exaltovaný tržní sentiment, což vyvolává spekulace. Místo toho bychom měli uvažovat o možnosti, že by tuto funkci plnil některý evropský orgán - třeba orgán stávající, jako je Evropský účetní dvůr.
<P>
Opravdu doufám, že mí kolegové poslanci mé návrhy schválí a že získají plnou, autoritativní podporu komisaře Barniera, jemuž bych chtěl znovu zopakovat, že si ho velice vážím.
<SPEAKER ID="515" NAME="Wolf Klinz">
jménem skupiny ALDE. - (DE) Vážený pane předsedající, vážený pane komisaři, dámy a pánové, během několika týdnů budeme mít v Evropě novou strukturu dohledu, kterou do značné míry utvářel Evropský parlament. Mezi těmito třemi novými orgány dohledu bude jeden, který odpovídá za trhy a cenné papíry: Evropský orgán pro cenné papíry a trhy (ESMA).
<P>
Orgán ESMA bude mít poslední slovo v souvislosti s registrací ratingových agentur a dohledem nad nimi a bude odpovídat za zajištění toho, aby ratingové agentury skutečně dodržovaly nová nařízení. Pokud bude mít orgán ESMA zájem, může přenést tuto přeshraniční odpovědnost na vnitrostátní orgány dohledu, jsou-li tyto orgány dohledu nevýznamné a působí-li pouze ve vnitrostátním měřítku.
<P>
Tento návrh proto není ničím jiným než přizpůsobením nařízení z ledna 2009 novým okolnostem, ale posiluje roli orgánu ESMA. Přiznává tomuto novému orgánu dohledu více pravomocí a - něco zcela nového - pravomoc finančně postihovat případné nedodržování nařízení. Já tuto skutečnost velice vítám, neboť věřím, že posílení postavení nového evropského orgánu dohledu skutečně zvýší jeho prestiž na trhu.
<P>
Mám pouze jednu kritickou připomínku. Když jsme v dubnu 2009 sestavovali návrh nařízení, přijali jsme politické rozhodnutí týkající se způsobu, jakým budeme v Evropě přistupovat k ratingům ze třetích zemí. Definovali jsme to tehdy tak, že tyto ratingy mohou být v Evropě používány tehdy, pokud vyhoví kritériím mechanismu zjišťování rovnocennosti (rámce dohledu třetí země) nebo v případě, že je podporuje ratingová agentura, která je registrována a schválena v Evropě, tj. takzvaný režim přejímání.
<P>
Komise tento mechanismus nyní změnila na úroveň 2 a prohlásila, že režim přejímání již nebude možný. Skutečně tedy platí jedině mechanismus zjišťování rovnocennosti. Považuji tento postup - vzhledem k tomu, že byl uplatněn jednostranně - za nedemokratický způsob řešení věcí a jsem přesvědčen, že bychom se měli držet rozhodnutí, které jsme tehdy, v dubnu 2009, přijali.
<P>
Jak již uvedl také pan komisař, v souvislosti s ratingovými agenturami existuje stále ještě hodně nedořešených otázek, zejména absence hospodářské soutěže, nedostatečná transparentnost, podnikatelský model rozhodování, zda bude platit emitent, nebo investor, na který je třeba se dívat kriticky. Existují rovněž otázky ve vztahu k systému platby a také k nadměrné závislosti, protože ve skutečnosti dochází k tomu, že v důsledku regulačních ustanovení se mnohé ratingové agentury staly de facto regulačními certifikačními orgány. Tyto aspekty promítám do zprávy z vlastní iniciativy a těší mě, že Komise předloží příští rok legislativní návrh v této záležitosti.
<SPEAKER ID="516" NAME="Sven Giegold" LANGUAGE="DE">
Vážený pane předsedo, vážený pane Chastele, vážený pane Barniere, vážený pane Gauzèsi, dámy a pánové a vážení stínoví zpravodajové, opravdu mě těší, že jsme nyní učinili tento krok a že evropský finanční sektor bude poprvé pod přímým evropským dohledem. Je to také krok směrem k silné Evropě na vnitřním trhu a k pevné kontrole odvětví, které přispělo k současné krizi. Mám k tomu ještě jednu připomínku. Pane Barniere, v současné době pochopitelně probíhá výběrové řízení na personální obsazení nových orgánů a nové orgány mohou být kvalitní pouze v případě, že mají kvalitní zaměstnance. Mohu jenom doufat, že zaměstnanci budou skutečně vybíráni na základě odborných znalostí, nezávislosti na odvětví finančních služeb, které mají kontrolovat, a na základě jasné motivace vykonávat svou funkci ve veřejném zájmu a že ve výběrovém řízení nebudou opět uplatňovány kvóty na počet zaměstnanců z určitého členského státu, které tato důležitá kritéria opomíjejí.
<P>
Kromě toho máme pořád ještě spoustu práce v oblasti ratingových agentur. Nedosáhli jsme doposud žádné skutečné transparentnosti, pokud jde o informace, s nimiž ratingové agentury pracují, a ve finančním sektoru a v předpisech, jimiž se řídí odvětví finančních služeb, se pořád ještě příliš používají regulační ratingy. V tomto odvětví dochází k závažným střetům zájmů, tržní síla je evidentně soustředěna v rukou tří nejvýznamnějších poskytovatelů a neexistuje žádná odpovědnost za nedbalý přístup k ratingovému hodnocení. Pane komisaři, je pozitivní, že nyní probíhají konzultace, a jejich výsledky očekáváme se zájmem. Do těchto konzultací by měla být zapojena zejména občanská společnost, avšak poté byste měli předložit odvážný návrh. Na váš návrh se již těším. Buďte prosím tak odvážní, jako jste byli až doposud, a pojďme v příštím roce společně vytvořit právní předpisy, které budou řešit problémy, jež doposud přetrvávají na ratingovém trhu, skutečně evropským způsobem. Dlužíme to našim občanům.
<SPEAKER ID="517" NAME="Ashley Fox" LANGUAGE="FR">
Vážený pane předsedající, chtěl bych poděkovat panu Gauzèsovi za jeho vynikající práci na toto téma. Těší mě, že v průběhu trojstranných jednání byly odstraněny články 8a a 8b. Návrh Komise původně počítal s vytvořením bezpečných internetových stránek. Nikdy jsem nebyl přesvědčen o správnosti tohoto řešení. Můžeme posoudit, jak se situaci vyvíjí ve Spojených státech, a pokud se ukáže, že tyto stránky jsou užitečné, můžeme je kdykoli zavést následně i v Evropě.
<P>
Vážený pane předsedající, těší mě, že vás mohu informovat, že moje skupina bude zítra hlasovat pro přijetí této zprávy, a ještě jednou děkuji panu Gauzèsovi.
<SPEAKER ID="518" NAME="Jürgen Klute" LANGUAGE="DE">
Vážený pane předsedající, vážený pane Chastele, vážený pane Barniere, dámy a pánové, posledních několik měsíců od začátku tohoto roku ukázalo škody, které mohou ratingové agentury napáchat. Existuje proto naléhavá potřeba jednat. Já také vítám příslušnou směrnici, zejména skutečnost, že registrace ratingových agentur a dohled nad nimi bude převeden na orgán ESMA. To je důležitý a pozitivní krok správným směrem.
<P>
Ovšem četné přínosné a progresivní návrhy byly v průběhu jednání o této zprávě smeteny ze stolu. Rád bych na to ještě jednou upozornil. Zřízení orgánu ESMA tak zůstává jedinou reálnou a užitečnou změnou. Od návrhů na vytvoření veřejné databáze pro vydávání ratingů bylo upuštěno, stejně tak jako od jakékoli zmínky o zřízení veřejné ratingové agentury. O konzistentním a průběžném zkoumání vydaných ratingů orgány dohledu se také již neuvažuje. Kromě toho Komise navrhla podporu nevyžádaných ratingů, aby řešila katastrofální pokyny emitentů týkající se hodnocení produktů finančního trhu. Z toho také sešlo.
<P>
Doufám, že výše uvedené připomínky budou zohledněny v avizovaných zprávách o této problematice, o kterých se zmínil pan Gauzès a vy, pane Barniere.
<SPEAKER ID="519" NAME="Hans-Peter Martin" AFFILIATION="NI">
(DE) Vážený pane předsedající, vážený pane komisaři, nastává čas vroucně sepnout ruce s ohledem na dnešní novinky, které se opět týkají eura a za něž jsme vděční. Jenom pevně doufám, že váš odvážný přístup nepozbude příliš na aktuálnosti. Chtěl bych se také ztotožnit s tím, co řekl předchozí řečník, a naléhavě vás žádám, abyste zajistil, ve vaší sféře vlivu, aby výběrová řízení byla prováděna nejenom na základě kvót pro personální obsazení jednotlivými členskými státy, ale také to, aby stranické politické preference byly odloženy stranou, abychom se dokázali konečně oprostit od velice trapné tradice v souvislosti se jmenováním úředníků, která je pro Evropu specifická, a do těchto funkcí skutečně obsadili ty nejlepší lidi.
<P>
Můj druhý požadavek se týká větší transparentnosti ve vztahu ke konkurentům na mezinárodním trhu mimo Evropskou unii, kteří ze svých ratingů neustále dělali politickou záležitost a snažili se ostatní přesvědčit o své vševědoucnosti, která nemá nic společného s čímkoli, co se skutečně děje na trhu, či dokonce o své důležitosti.
<SPEAKER ID="520" NAME="Ildikó Gáll-Pelcz" AFFILIATION="PPE">
(HU) Vážený pane předsedající, vážený pane komisaři, vážený pane Gauzèsi, dámy a pánové, skutečně mě velice těší, že pan Gauzès vypracoval tak vynikající zprávu. Toto téma má mimořádný význam a vzhledem k praktikám a činnosti ratingových agentur je vždy relevantní. Úsilí zpravodaje zajistit, aby ratingové agentury a jejich produkty byly kontrolovány integrovaným způsobem, na základě jednotných norem Evropské unie, si zaslouží podporu. Je však důležité vědět, co přesně je hodnoceno a jak. Je třeba, abychom si tyto otázky kladli, neboť je všeobecně známo, že před krizí tyto ratingové agentury vydávaly skvělé ratingy nedobytným nebo pochybným cenným papírům v hodnotě několika tisíců miliard dolarů, čímž bohužel poskytly neomezený prostor pro spekulace.
<P>
Za prvé, musíme zkoumat otázku nezávislosti, protože pokud je pravda, že honoráře za ratingová hodnocení financují banky a jisté skupiny investorů, mohli bychom si položit otázku, zda jsou rozhodnutí ratingových agentur skutečně nezávislá na vnějších zájmech. Druhým problémem je metodika ratingů. Třetí problém je, že prostřednictvím dohodnutých snižování ratingů a šíření fám o negativním stavu hospodaření lze každou zemi přivést k platební neschopnosti a takto ji přinutit brát si nové půjčky a dostat ji do postavení čím dál zranitelnějšího klienta na trhu dlužníků. Mimořádně zranitelné jsou malé, otevřené ekonomiky a členské státy mimo eurozónu.
<P>
Jsem proto přesvědčena, že je nesprávné akceptovat tvrzení, že ratingové agentury nejsou odpovědné za rating, který udělují. Dámy a pánové, pojďme dát ratingům místo, které jim patří, a pojďme se na ně spoléhat jenom v té míře, v níž jsou věrohodné, a považujme je pouze za vodítko při vytváření regulačního rámce. Tato zpráva si zaslouží podporu vrchovatou měrou. Světová hospodářská krize ukázala, že regulace činnosti těchto institucí a dohled nad nimi na úrovni Společenství jsou nezbytné.
<SPEAKER ID="522" NAME="Evelyn Regner" AFFILIATION="S&amp;D">
(DE) Vážený pane předsedající, vážený pane Chastele, vážený pane komisaři, ratingové agentury ve finanční krizi hrály a stále hrají hanebnou roli. Je jich příliš málo, jsou příliš mocné a příliš postrádají transparentnost a jejich struktura a význam demonstrují, jakým neblahým směrem se vydal náš světový finanční systém.
<P>
Důvěru v ratingové agentury lze obnovit pouze tím, že pro ně budou vytvořena nová, řádná pravidla. Zítra budeme hlasovat o jednom kroku v tomto vývoji, nezbytném přizpůsobení ratingových agentur nové struktuře dohledu nad evropskými finančními trhy a přizpůsobení se novému postupu projednávání ve výborech, v souvislosti s akty v přenesené pravomoci.
<P>
Bude zřízen orgán ESMA. Tento orgán bude oprávněn trvale revidovat ratingy, provádět důkladnou kontrolu ratingových agentur a také ukládat pokuty, které budou vyšší než zisk z porušování zákona. Toto vše je nový vývoj, který je přinejmenším absolutně nezbytný.
<P>
Chtěla bych však poukázat na to, že Evropský orgán pro cenné papíry a trhy (ESMA) by měl být personálně obsazen tak, aby umožnil skutečně efektivní provádění úkolů mu zadaných, a nikoli početně omezeným kolektivem, od kterého se bude očekávat, že bude plnit téměř nadlidské úkoly.
<P>
Ve vztahu k nadcházející významné reformě ratingových agentur bychom měli být zcela otevření a dnes bychom měli projednat něco, co se zdá být téměř nemožné či obtížně představitelné. Konec konců, zvláštní účelově vytvořené společnosti, do kterých banky vložily své podřadné dluhopisy, dostaly od ratingových agentur vysoká hodnocení. Takže v rámci celkové revize bychom měli uvažovat o vytvoření evropské veřejné ratingové agentury a o změně a přezkoumání modelu plateb. A konečně, měli bychom samozřejmě uvažovat o tom, zda je potřeba provádět druhý rating. Potřebujeme seriózní, solidní formu regulace, aby se už nikdy nemohla opakovat situace, že tři velké agentury nesou takovou míru odpovědnosti za současnou žalostnou finanční situaci.
<SPEAKER ID="523" NAME="Seán Kelly" AFFILIATION="PPE">
Vážený pane předsedající, v této souvislosti se mi vybavuje úsloví v latině, které zní quis custodiet custodes, neboli kdo bude strážit strážce? Myslím si, že to je případná otázka. Kdo bude udělovat rating ratingovým agenturám? Naštěstí máme nyní nástroj, který to udělá, a ratingové agentury si bezesporu nezískaly žádný mravní či jiný kredit, spíš naopak, svým chováním v posledních několika letech se zdiskreditovaly a svízelnou finanční situaci spíše ještě zhoršily, místo aby ji zmírnily.
<P>
Velice mě proto těší, že Evropský parlament a naše orgány přebírají kontrolu nad touto situací, a chtěla bych blahopřát panu Gauzèsovi, panu Barnierovi a Radě za to, že zavedli nástroj, který bude danou problematiku řešit. Já se určitě těším na zítřejší hlasování o této věci a pokud dostanu příležitost, budu hlasovat třikrát nebo čtyřikrát, abychom dostali tyto supy pod kontrolu.
<SPEAKER ID="524" NAME="Zigmantas Balčytis" AFFILIATION="S&amp;D">
(LT) Za prvé bych chtěl poblahopřát zpravodajce, že vypracovala tento velice důležitý dokument. Do dnešního dne bylo uděláno mnoho, pokud jde o vytvoření systému finanční kontroly a jeho fungování v Evropské unii. Ratingové agentury hrají velice důležitou roli, neboť mají přímý vliv na fungování finančního systému, jeho zdraví a stabilitu. Já považuji za hlavní problém skutečnost, že orgány finančního dohledu Evropské unie, které byly zřízeny, nemají skutečné pravomoci, jež by jim umožnily mít přímý vliv a přijímat závazná rozhodnutí. Podporuji proto návrhy přiznávající jednomu z orgánů evropského dohledu, v tomto případě Evropskému orgánu pro cenné papíry a trhy, rozsáhlejší pravomoci za účelem zajištění a sledování transparentnosti činnosti ratingových agentur certifikovaných Evropskou unií s cílem zamezit narušování zásad finančního trhu a jednotného vnitřního trhu.
<SPEAKER ID="525" NAME="Csanád Szegedi" AFFILIATION="NI">
(HU) Vážený pane předsedající, dámy a pánové, máme-li být upřímní, musíme bohužel v prvé řadě prohlásit, že ratingové agentury jsou v zásadě dceřinými podniky mezinárodní plutokracie. Prostřednictvím agentur vyvíjejí tlak na jednotlivé země ve snaze ovlivnit jejich rozhodnutí. Největším problémem ratingů je fakt, že jsou téměř zcela subjektivní a nepodávají přesný obraz hospodářského stavu příslušných zemí v daném okamžiku. Tyto ratingy, které mají jenom málo společného s realitou, jednoznačně brání zemím překonat krizi.
<P>
Kromě toho samozřejmě existují objektivní ukazatele, jako například celkový státní schodek nebo vnější a vnitřní zadluženost. Na druhé straně, zřízení organizace, orgánu dohledu, který v zásadě zajišťuje pro tyto instituce kontrolu kvality, a tím jim zabraňuje vydávat často chybné ratingy, je velký krok směrem k řešení. V každém případě bych však rád položil otázku panu Barnierovi týkající se orgánu ESMA: hodně jsme hovořili o tom, jak bude orgán ESMA ukládat různé sankce, ale kdy budeme vědět, jaké ty sankce budou, jaký bude jejich rozsah a kdy mohou být zavedeny? Děkuji vám předem za vaši odpověď.
<SPEAKER ID="526" NAME="Elena Băsescu" AFFILIATION="PPE">
(RO) Vážený pane předsedající, cílem změn navrhovaných ve zprávě poslance Gauzèse je vymezit další podrobnosti týkající se nových pravomocí orgánu ESMA ve vztahu k vnitrostátním orgánům. Podle mého názoru by kompetence tohoto orgánu měly být velice jasně definovány. Kromě toho by účastníci finančního trhu měli mít možnost určit příslušný orgán v odvětví ratingových agentur.
<P>
Myslím si, že by nový orgán měl mít výhradní odpovědnost za registraci stávajících ratingových agentur a za dohled nad nimi. Měla by jim být dána možnost přístupu k informacím o finančních nástrojích, které hodnotí konkurenti. Přístup na internetové stránky by jim měl být zároveň poskytnut pouze v případě, že lze zaručit zachování důvěrného charakteru požadovaných informací.
<P>
Konečně bych pak chtěla zdůraznit, že je důležité, aby ratingová agentura byla registrována příslušným orgánem a aby její registrace byla platná v celé Evropské unii.
<SPEAKER ID="527" NAME="Gay Mitchell" AFFILIATION="PPE">
Vážený pane předsedající, těší mě, že máme tuto věc dnes večer před sebou. Musím říci, že jeden z faktů, který je málokdy zmiňován, je to, že až donedávna, byl veřejný sektor v Irsku regulovaný soukromým sektorem; byl fakticky regulovaný ratingovými agenturami a trhy. Jsem jedním z těch, kdo vítají skutečnost, že jsme unikli soukromému sektoru, a v okolnostech, v jakých se nacházíme, máme alespoň záštitu Evropské centrální banky, Evropské unie a Mezinárodního měnového fondu.
<P>
Nemusím souhlasit s tímto konkrétním souborem legislativních opatření jako takovým, ale myslím si, že je to pro nás lepší situace než být vydán na milost a nemilost ratingovým agenturám a trhům. U trhů se předpokládá, že by měly být volné; to je podle mě věc, o níž bychom mohli někdy jindy vést diskusi. Ale co se týče ratingových agentur, jedna z těchto agentur pobírala 800 milionů USD ročně za vydávání ratingových hodnocení strukturovaných finančních nástrojů. Jsou skutečně volány k odpovědnosti v souvislosti s pochybami o jejich nestrannosti a když se ohlédneme za tím, co dělaly v minulosti, a dokonce když se ohlédneme za tím, co dělají teď, myslím si, že se neubráníme zděšení. Nastal čas, kdy jsou volány k odpovědnosti, a jsem rád, že bude existovat přísnější dohled nad těmito orgány.
<SPEAKER ID="528" NAME="Michel Barnier" LANGUAGE="FR">
Vážený pane předsedající, chtěl bych odpovědět přesně, ale stručně všem těm, kteří zde hovořili a jimž za jejich příspěvek děkuji.
<P>
Za prvé, pane Brodu, pochopitelně sdílím váš názor na rizika modelu "emitent platí". Sám jsem na to ve svém projevu právě nyní upozornil. Je to proto téma, které je součástí našich konzultací v rámci budoucího návrhu, ve třetí etapě. Jak jsem již řekl panu Foxovi a paní Băsescuové, budeme se muset skutečně také vrátit k záležitosti strukturovaných produktů. Pane Foxi, pečlivě jsem si vyslechl vaše obavy týkající se bezpečnosti, pokud jde o výměny informací, a dohlédnu na to; k tomuto bodu se ještě vrátíme. Budeme také i nadále spoléhat na kompetentnost orgánu ESMA v této oblasti. Pro nás je to otázka účinnosti.
<P>
Pane Pittelo, děkuji vám za vaše povzbuzení. Myslím si, že je dobré, že jako pan Klute a paní Gállová-Pelczová zdůrazňujete význam tohoto nového orgánu dohledu.
<P>
Existují pořád ještě určité náročné problémy, které je třeba řešit a které jsme určili, a vy jste nás na ně zcela správně upozornil: nedostatečná hospodářská soutěž v tomto odvětví, problém ratingu státního dluhu, o kterém se pan Kelly právě zmínil a který představuje zvláštní problém. Tyto podněty vezmeme v úvahu v nové fázi konzultací.
<P>
Ztotožňuji se s názorem pana Klinze na význam pokut a schopnosti orgánu ESMA ukládat je. Paní Regnerová tento bod rovněž zmínila.
<P>
Pokud jde o problém třetích zemí, pane Klinzi, cílem je zajistit, aby naše požadavky zůstaly přísné, a tutéž poznámku adresuji rovněž panu Mitchellovi, který zmínil problém prestiže Evropy ve vztahu k těmto rozhodnutím, jež je třeba přijmout.
<P>
Jsem vděčný panu Giegoldovi za jeho pozitivní hodnocení pokroku, jehož jsme dnes společně dosáhli. Co se týče tématu náboru lidí, kteří mají být obsazeni do řídících funkcí evropských orgánů, pochopitelně vám nemohu v tuto chvíli poskytnout jakékoli konkrétní informace o jménech, avšak chci vám, pane Giegolde a také vám, pane Martine, říci, že tento proces nyní probíhá, že je uskutečňován zcela objektivně a že, pokud jde o mě, kritéria, podle nichž musí být tento výběr proveden, jsou kompetentnost a nezávislost.
<P>
Paní Regnerové chci také říci, že pravomoci agentur budou posíleny. Už od počátečních zřízených týmů se budou rozvíjet v souladu s kompetencemi, které jim byly a budou dány. Snažíme se zajistit důvěryhodnost práce agentur z hlediska metod a kompetencí.
<P>
Pane Klute, děkuji vám za vaše připomínky. Jasně jste určil problémy, které zbývá řešit, a jsem si vědom, jak jsem již řekl několika poslancům, že budeme muset tyto otázky důkladně přezkoumat. To je důvod, proč se mi myšlenka řešení problému regulace agentur ve třech etapách jeví jako konstruktivní a pozitivní.
<P>
Pane Balčytisi, agentury, jak jsem sám uvedl, nevytvářejí problémy. Je jen třeba, aby náležitě vyhodnocovaly problémy, a teploměr musí řádně fungovat. Ve vztahu k produktům, podnikům a státům máme právo, vzhledem k významu těchto ratingů, požadovat objektivní a věrohodná hodnocení nebo ratingy a podniknout kroky směřující k zajištění těchto kritérií. Myslím si, že z tohoto hlediska, pane Balčytisi, byste neměl podceňovat roli, kterou bude hrát orgán ESMA.
<P>
A konečně bych chtěl také odpovědět na podnět pana Szegediho, že pokud jde o výši pokut, konkrétní podmínky pro orgán ESMA jsou v textu, o jehož přijetí budete hlasovat, v tomto ohledu velice podrobně vymezeny a že orgán ESMA bude tyto pokuty uplatňovat v souladu se zásadou proporcionality.
<P>
Vážený pane předsedající, dámy a pánové, děkuji vám předem za váš hlas, kterým podpoříte tuto novou etapu, jež ukáže - ještě jednou to zopakuji - že Evropa činí konkrétní a objektivní pokrok, že si bere poučení z krize, díky podpoře a podnětům belgického předsednictví a díky podpoře všech skupin v Evropském parlamentu.
<SPEAKER ID="529" NAME="Olivier Chastel" LANGUAGE="FR">
Vážený pane předsedající, dámy a pánové, nejprve bych rád poukázal na skutečnost, že v této rozpravě bylo položeno mnoho podnětných otázek. Komisař Barnier jednu po druhé zodpověděl. Chtěl bych vám jednoduše říci, že tato úprava, tato změna nařízení, je prvním krokem v procesu přiznání nezbytných pravomocí dohledu Evropskému orgánu pro cenné papíry a trhy (ESMA) a že, jak již bylo řečeno, se brzy uskuteční další revize tohoto nařízení. Myslím si, že v souvislosti s touto otázkou a mnohými jinými důležitými otázkami, které dnes byly nastoleny, to bude skutečně příležitost soustředit celou diskusi v rámci revize, kterou se Komise připravuje nám navrhnout.
<P>
Ve stejných intencích bych se rád vrátil na několik okamžiků k vypuštění ustanovení o transparentnosti ratingů a souvisejícím informacím, o nichž se sám komisař Barnier právě zmínil. Nemyslím si, že by to mělo jakkoli znamenat, že evropské orgány nepodporují myšlenku transparentnosti ratingů - opak je pravdou. Avšak v této etapě, kdy je přijímáno rozhodnutí, bylo nejlepším řešením zajistit předem naši koordinaci na základě vývoje na mezinárodní scéně, abychom neovlivnili konkurenceschopnost evropských trhů. V tomto okamžiku jsou proto eventuální lepší řešení tohoto problému stále ještě zkoumána, projednávána a navrhována a jsme přesvědčeni, že nejlepším politickým kompromisem je ten, o kterém budete zítra hlasovat.
<P>
Na závěr bych chtěl zopakovat, že se jedná o důležitý krok, jak mnozí z vás zdůraznili, který pomůže zlepšit stabilitu finančních trhů a který podpoří navržení účinnějšího rámce dozoru.
<SPEAKER ID="530" NAME="Jean-Paul Gauzès" LANGUAGE="FR">
Vážený pane předsedající, vážený pane Chastele, vážený pane Barniere, z připomínek, které jste si vyslechli, můžete vyvodit dva závěry.
<P>
Prvním závěrem je fakt, že Parlament zítra drtivou většinou tuto zprávu podpoří, což bude opětovným stvrzením skutečnosti, že Parlament, nebo alespoň jeho velká většina, oceňuje opatření v oblasti regulace a dohledu, která přijímá Komise a která důrazně podpořilo belgické předsednictví.
<P>
Druhý závěr, který můžeme vyvodit, je ten, že já sám dnes k závěru nedojdu a otevře se nová diskuse, na základě konzultací a zprávy pana Klinze z vlastní iniciativy, s cílem posoudit všechny tyto obtížné otázky.
<P>
Nemůžeme tedy zavírat oči před faktem, že v roce 2009, když jsme iniciovali návrh prvního nařízení, jsme si tyto otázky již kladli. Jestliže jsme tyto otázky neřešili, je to proto, že jsme nenašli vhodnou odpověď. Proto doufám, že díky reflexi, kterou věnujeme této záležitosti v návaznosti na předložení zprávy poslance Klinze, diskuse o výsledcích konzultací, které v tomto okamžiku probíhají, nám tentokrát umožní najít odpovědi, abychom nařízení o ratingových agenturách dokončili.
<P>
Na závěr bych ovšem, pokud dovolíte, ocitoval výrok prezidenta Orgánu pro cenné papíry a trhy, který řekl, že by bylo dobré alespoň to, kdyby se finanční trhy samy zbavily toxické závislosti na ratingových agenturách, a daly tak podnět investorům, aby se naučili lépe samostatně vyhodnocovat situace a rizika. Myslím si, že by to byla také určitá pozitivní záruka.
<SPEAKER ID="531" NAME="Předsedající">
Rozprava je ukončena.
<P>
Hlasování se uskuteční zítra (ve středu, dne 15. prosince 2010).
<P>
Písemná prohlášení (článek 149 jednacího řádu)
<SPEAKER ID="532" NAME="George Sabin Cutaş" LANGUAGE="RO">
V důsledku podcenění úvěrového rizika se ratingové agentury staly jedním z faktorů, který vyvolal světovou finanční krizi. Na druhé straně v odvětví ratingových agentur neexistuje žádná skutečná hospodářská soutěž. Tato situace zvyšuje nebezpečí střetu zájmů a v důsledku toho nedostatečné transparentnosti a kvality, pokud jde o udílení ratingů jednotlivým finančním nástrojům. Dne 1. ledna 2011 vstoupí v platnost nařízení, jímž bude zřízen Evropský orgán pro cenné papíry a trhy. Jeho hlavní pravomocí bude dohled nad agenturami tohoto typu. Zavedení mechanismu sledování ratingových agentur a dohledu nad nimi na úrovni Společenství se ukázalo jako nezbytnost. Myslím si, že tento nový orgán musí začít vykonávat svůj mandát, jakmile bude zřízen. Chtěl bych poukázat na to, že rozhodnutí Spojených států zavést přísnější předpisy v oblasti dohledu vytvořilo předpoklady pro celosvětovou harmonizaci v tomto odvětví.
<SPEAKER ID="745" NAME="Alfredo Pallone" LANGUAGE="IT">
Evropská unie již zavedla pravidla, jež vstoupí v platnost na konci roku. Pravidla pro ratingové agentury, které mají zájem vyvíjet činnost v Evropské unii a získat povolení k této činnosti, zahrnují, kromě jiného, povinnost zaregistrovat se a dodržovat určitá pravidla týkající se transparentnosti a etického chování. Jsem přesvědčen, že tato pravidla nejsou dostatečně přísná, a vítám další opatření, které projednáváme v Hospodářském a měnovém výboru. Tyto agentury mají v současné době značnou moc; mohou jedním ze svých ratingů vyvolat krizi v určitém státě nebo dokonce v určitém systému (snížením ratingu příslušných zemí a vyvoláním řetězové reakce obav na světových trzích). Práce těchto agentur je důležitá z hlediska zajištění spolehlivosti a stability, existují však pochybnosti, pokud jde o pravidla a kritéria, na nichž jsou založeny jejich ratingy. Zpráva poslance Gauzèse, která navrhuje podřídit ratingové agentury dohledu Evropského orgánu pro cenné papíry a trhy, proto míří správným směrem.
