<CHAPTER ID="014">
Zhodnocení dopadu kompromisu uzavřeného v rámci jednání v Dohá na konci měsíce července 2008 na přístup na trh se zemědělskými produkty a službami (rozprava) 
<SPEAKER ID="067" NAME="Předsedající">
Dalším bodem je sdělení Komise týkající se zhodnocení dopadu kompromisu uzavřeného v rámci jednání v Dohá na konci měsíce července 2008 na přístup na trh se zemědělskými produkty a službami..
<SPEAKER ID="068" NAME="Catherine Ashton">
členka Komise. - Paní předsedající, stojíme tváří v tvář největší ekonomické výzvě pro celou generaci a v rámci této výzvy jak rozvinuté, tak rozvojové země stojí před obtížnými a velmi důležitými rozhodnutími.
<P>
Abychom mohli reagovat na negativní účinky globalizace, potřebujeme od globalizace nějaký pozitivní účinek. Pevně věřím, že ať začneme hledat to, co je třeba udělat, kdekoliv, nakonec dojdeme k závěru, že dokončení multilaterálního kola obchodních jednání - kola z Dohá - má pro nás životně důležitý význam.
<P>
Pravděpodobně nemusím ctěným poslancům připomínat, co nás dějiny učí o protekcionismu, o významu zachování otevřenosti našich trhů a o možnosti pro naše podniky obchodovat po celém světě. Pravděpodobně nemusím všem ctěným poslancům říkat, že kdyby se, jednoduše v rámci pravidel Světové obchodní organizace, země posunuly od uplatňování svých celních sazeb způsobem, jakým to v současnosti dělají, k jejich uplatňování tak, jak jim to tato pravidla dovolují, pak by obchodní náklady činily řádově nějakých 260 miliard EUR. Jsem si jistá, že nemusím ctěným poslancům připomínat, že když rozvojové země uvažují o budoucnosti, dělají si vážné starosti o to, co se stane s některou pomocí, jež jim byla doposud poskytována.
<P>
Takže jak jsme na tom: známe hodnotu dohody, která je již z 80 % dokončena, a víme, že v červenci roku 2008 bylo hotovo 80 % toho, co bylo potřeba. Hodnota této dohody je následující: zisky v rozvojových zemích by činily řádově 12-14 miliard EUR ročně; existoval by nový přístup na vznikající trhy v rozvíjejících se zemích, jako je Čína; v Evropské unii bychom měli nové příležitosti pro export, nově diverzifikovaný - například v oblasti chemikálií a textilního zboží - a ve službách je obchodní potenciál 14 miliard EUR. Dalším faktem v současnosti je, že necelní bariéry - nedaňové bariéry - jen v Číně za rok 2007 stály evropské společnosti 20 miliard EUR. Toto je nesmírně důležité kolo.
<P>
Právě jsem se vrátila z Davosu, kde byla na jednáních mezi ministry obchodu znovu zdůrazněna nutnost vrátit se k jednacímu stolu, a odborné diskuse samozřejmě pokračují v Ženevě.
<P>
Všichni čekáme, až nová americká administrativa zreviduje svoji obchodní politiku, jak má v současnosti v plánu, a dojde ke stejnému závěru jako my. Těšíme se na vrcholné setkání skupiny G-20 2. dubna 2009 a na příležitost, již poskytne světovým vůdcům zamířit k vyřešení finanční a hospodářské krize, a příležitost znovu prodiskutovat potřebu dokončit toto kolo. Pak tu máme indické volby v dubnu nebo v květnu, které samy o sobě budou pro stávající či novou vládu vhodným okamžikem, aby se k tomuto tématu vrátila.
<P>
Mezi význačnými tématy, jež zůstala ležet na stole, je onen speciální podpůrný mechanismus, který byl konečně problémem, jenž zabránil pokračování rozhovorů mezi Indií a Spojenými státy. Momentálně se zvažují nové návrhy. Ještě musí být přijato rozhodnutí o bavlně, ale opět jsou návrhy na stole. Pro Spojené státy existují reálné otázky ohledně určitých sektorů.
<P>
Není pochyb, že je tu stále hodně co dělat, ale já pevně věřím, že s politickou vůlí mohou být všechny tyto otázky vyřešeny a že alternativa není volbou. Pro nás je problematika kolem služeb velice důležitá a bude následovat.
<P>
Závěrem chci říci, že momentálně se nacházíme ve zvláštním bodě, kdy je potřeba dokončit toto kolo velice zřejmá a velice jasná, a já se těším, za vás - stejně jako za Komisi - na svou další práci na tom, aby k jeho dokončení skutečně došlo.
<SPEAKER ID="069" NAME="Georgios Papastamkos" LANGUAGE="EL">
Paní předsedající, paní komisařko, dámy a pánové, obchod s průmyslovým zbožím a službami má pro evropské hospodářství skutečně strategický význam. Evropská unie je, jak všichni víme, největším vývozcem na světě a hlavním zdrojem přímých zahraničních investic. Evropská unie je jedním z nejotevřenějších trhů, zatímco naši přední partneři zachovávají vysoké obchodní bariéry. My požadujeme podstatné snížení uplatňovaných celních sazeb a řešení neoprávněných necelních bariér. Vedle průmyslově vyspělých třetích zemí tu jsou také vyvíjející se ekonomiky, které musí učinit ústupky úměrně ke svému stupni rozvoje a své sektorové konkurenceschopnosti. Nicméně, paní komisařko, problém se netýká pouze odstranění bariér: rozdíly v regulačních systémech vytvářejí další náklady na vývoz a stavějí evropské výrobky do konkurenční nevýhody oproti dovozu ze zemí s pružnějšími standardy a v mnoha případech vzbuzují otázku bezpečnosti a ochrany evropských spotřebitelů. Dlouhotrvající neúspěch v dosažení dohody zhoršuje atmosféru ekonomické nejistoty a poškozuje důvěryhodnost multilaterálního obchodního systému. Bilaterální a meziregionální dohody mohou být pouze doplňkové povahy. Navíc hospodářská krize může nastartovat budování jednostranných omezujících či deformujících obchodních bariér. Příklady toho již existují, v současnosti v omezeném měřítku, jak dokazuje příslušná zpráva generálního ředitele Světové obchodní organizace pana Lamyho. Ochranná doložka pro americké výrobky schválená Sněmovnou reprezentantů je krok stejným znepokojujícím směrem. Řekl bych, že obrátit se k jednostranným přístupům není řešením. Dnes více než kdy jindy se potřebujeme vypořádat s výzvami společně, pomocí pozitivnější integrace a prostřednictvím zřizování či upevňování mezinárodních regulačních systémů pomocí systémového sbližování. Potřebujeme novou mezinárodní hospodářskou architekturu. Potřebujeme transparentnější a vyváženou globální kontrolu obchodu a v tomto bodě, paní komisařko, očekáváme ucelený návrh pro "globalizaci s evropskou tváří", který bude brát v úvahu již učiněné změny a spojení mezi obchodní a ekonomickou dimenzí pro transparentní, demokratickou a účinnou Evropu ve světě v této krizové době.
<SPEAKER ID="070" NAME="Glyn Ford">
jménem skupiny PSE. - Paní předsedající, my ve Straně evropských sociálních demokratů jsme zavázáni úspěšnému výsledku Rozvojového kola z Dohá, avšak tikání politických hodin vytvořilo situaci, kdy se, jak bych tak řekl, jeho vývoj zarazil. Paní komisařka Ashtonová zmínila, že ve Spojených státech máme novou a podle mého názoru velice vítanou administrativu pod vedení prezidenta Obamy, ale čekáme na revizi obchodní politiky, která může nějaký čas trvat.
<P>
V dubnu nebo v květnu se budou v Indii konat volby. Jediné místo, které paní komisařka Ashtonová nezmínila, je samotná Evropská unie, kde budeme mít v červnu vlastní volby do Evropského parlamentu a následně novou nově nastupující Komisi, v níž, jak doufám, bude paní komisařka Ashtonová nadále působit jako komisařka pro obchod. To ovšem neznamená, že by v tomto mezidobí nebylo co dělat. Evropa musí nadále zdůrazňovat svůj závazek za rozvoji a za volný trh v kontextu skoncování s vykořisťováním a potřeby trvalého rozvoje.
<P>
Souhlasím s panem Papastamkosem: volný trh na tomto základě může být vítěznou situací pro všechny účastníky. Současná finanční a hospodářská krize je důvodem posunout se kupředu a ne couvnout.
<P>
Paní komisařka Ashtonová a Komise se mohou pokusit připravit půdu pro kompromis mezi Spojenými státy a Indií. Podle mého názoru na zmaření úspěšného závěru při posledním dotazování zapracovala tvrdohlavost na obou stranách. Věci mohou být z 80 % dohodnuty, ale my potřebujeme těch dalších 20 %. Jednu novou administrativu už máme ve Spojených státech. Výsledek indických voleb nám může přinést druhou.
<P>
Mezitím nám nezbývá než nadále usilovat o bilaterální dohody. Vítám pokrok dosažený minulý týden na jednání o dohodě o volném obchodu s Korejskou republikou, kde jsme, myslím, blízko dosažení dohody, která opět přinese prospěch oběma stranám.
<P>
Jsem zpravodajem o dohodě o volném obchodu se Sdružením národů jihovýchodní Asie a musím říci, že vyjednávací základna vytváří institucionální zátaras. Musíme vzít v úvahu možnost, že máme před sebou koalici těch ochotných a schopných zemí ASEANu, které mohou, chcete-li, dohodu formálně uzavřít. Jako v případě Indie zde podle mého názoru v současnosti není vládní vůle dosáhnout nějakého výsledku. Po volbách musí nově nastupující Dillíjská administrativa, ať už stará nebo nová, povolit, nebo se my, Evropská unie, musíme přesunout k těm, kdo nechtějí pouze mluvit, ale chtějí dospět k nějakému závěru.
<P>
Na konec tu vítám pana Pannellu, následujícího řečníka, který je novým mluvčím pro otázky obchodu za Alianci liberálů a demokratů pro Evropu. Možná by byla vhodná návštěva Výboru pro mezinárodní obchod. Uvítali bychom jej tu.
<SPEAKER ID="071" NAME="Marco Pannella" LANGUAGE="IT">
Paní předsedající, dámy a pánové, domnívám se, že do jisté míry bychom mohli začít - vzhledem k tomu, že tyto termíny byly v posledních několika dnech dost obšírně probírány - to, co musíme udělat, paní komisařko, podivným srovnáním mezi člověkem dožským, či ex-dožským - jak jsme doufali - a člověkem davoským. Nemám pocit, že by to bylo adekvátní rozlišení, nepochybně, ale je zajímavé.
<P>
My jsme nyní, jak jste nám, paní komisařko, řekla, tak trochu závislí na událostech, které se nedějí v Evropě: událostech ve Spojených státech, událostech v Indii, a pan Ford nám právě také připomněl významné oblasti, jako je Sdružení národů jihovýchodní Asie nebo Jižní Korea. Skutečným problémem však je, do jaké míry jsme dnes my, Komise a Evropská unie, schopni odolávat tomu výbuchu nacionalismu, jenž byl před chvílí zmíněn, a autarkních idejí a nových protekcionistických iluzí, který může vaši práci, paní komisařko, a rovněž práci naší Evropské unie velice ztížit.
<P>
Věřím, že v této volební kampani bude nesmírně důležité pochopit, jak dalece Socialistická skupina v Evropském parlamentu, Skupina Evropské lidové strany (Křesťanských demokratů) a Evropských demokratů a Skupina Aliance liberálů a demokratů pro Evropu jsou schopni, spolu s dalšími účastníky, najít způsob, jak rozvinout náš návrh, návrh, pro který jste, paní komisařko, byla určena mluvčí, a do jaké míry jsme skutečně schopni učinit jej evropským návrhem, a ne jen návrhem, nebo lépe řečeno návrhem našeho bruselského centra proti řadě hlavních měst, které si už nyní každé dělá, co chce, jak tomu bohužel za poslední století mnohokrát bylo.
<SPEAKER ID="072" NAME="Jacky Hénin">
jménem skupiny GUE/NGL. - (FR) Paní předsedající, nemá cenu to popírat: během červencových jednání byly Bushova administrativa a Evropská unie chyceny Indií a Čínou do vlastní pasti. Co víc, v rozporu s pokryteckými tvrzeními liberálních ekonomů, podle nichž měl být neúspěch jednání v Dohá katastrofou pro chudé země, ničím takovým nebyl.
<P>
Naopak, pro ty země v těžké situaci to znamenalo historickou příležitost v kontextu podstatných výkyvů cen surovin. Dokonce i odborníci připouštějí, že zisky, v něž mohly nejchudší země doufat, byly značně pod daňovými ztrátami způsobenými zánikem celních poplatků v týchž zemích, poplatků, které by bývaly dosáhly částky 60 miliard amerických dolarů.
<P>
Během těchto jednání Komise, zašmodrchaná jako vždy do svých liberálních dogmat, ukázala neprostý nedostatek odpovědnosti vůči občanům Evropy a zašla tak daleko, že navrhla škodlivou, ba dokonce obětní výrobu automobilů na území Evropské unie, jen aby uspěla v dosažení dohody.
<P>
Co se týká Světové obchodní organizace a Komise, existují pouze spotřebitelé a nikdy tvůrci bohatství. Právě toto ujmutí se záležitostí leží u kořene současné krize, neboť tím, že z konkurenceschopnosti dělá ten nejzazší smysl všeho, nás postrkuje směrem k ještě větší platové deflaci a potažmo k absolutnímu ožebračení pracujících a metodické destrukci sociální ochrany.
<P>
Kdyby mělo být kolo z Dohá dokončeno, byla by to katastrofa pro všechny národy. Navíc je v současném kontextu obzvláště bolestná skutečnost, že navzdory té značné už napáchané škodě tu dál existuje touha pokračovat za každou cenu tímto špatným směrem. Ve Světové obchodní organizaci je naléhavě nutné způsobit převrat, aby tam mohla být zavedena demokracie.
<SPEAKER ID="073" NAME="Corien Wortmann-Kool" AFFILIATION="PPE-DE">
(NL) Jednání v Dohá trvají už značnou dobu a potlesk si zaslouží, že Evropa učinila skutečný pokrok směrem ke sblížení našich stanovisek. Evropa předložila dalekosáhlý návrh týkající se zemědělství, naše úsilí však bohužel nebylo opětováno jinými zeměmi. To je další důvod, proč je tak důležité dívat se na tento balíček jako na celek, což znamená včetně přístupu na nezemědělské trhy a služeb.
<P>
Můžete si být jista mou upřímnou podporou vaší snahy dosáhnout rychlé dohody. Jako Evropané se musíme chránit proti protekcionistickým praktikám, jež se stávají stále větším problémem, hlavně v důsledku špatné situace ve světovém hospodářství, ale také pod záštitou ochrany bezpečnosti potravin. Jako Evropané musíme znovu zdůraznit naši neochvějnou oddanost konceptu reciprocity. Jestliže jsme otevřeni my, pak musí být otevřeni také oni.
<P>
Co bychom v tomto směru měli očekávat od nového amerického prezidenta a balíčku opatření, který právě ohlásil? Co můžeme očekávat od Číny? Vlastně hlavně kvůli tomu spoléháme na vás, že budete jednat, neboť v těchto časech hospodářské a finanční krize s masivním nadbytkem pracovních sil a smršťujícími se ekonomikami má právě otevření tohoto trhu potenciál podpořit naše zájmy.
<P>
Paní předsedající, naše otázky byly zformulovány s cílem vyzdvihnout výhody, jež naši občané mohou od takového balíčku opatření očekávat, a to, co jsme schopni v takovém balíčku nabídnout. Plně chápu, že tyto otázky nemůžete zodpovědět v krátkém čase, který tu máme k dispozici, ale chci vás vyzvat k transparentnosti při komunikaci s občany o zde projednávaných tématech a o tom, co pro ně znamenají, v nadcházejících týdnech a měsících. Je to obzvláště důležité, neboť se blíží evropské volby a já doufám, že s vámi můžeme počítat, že tuto záležitost udržíte na předních místech agendy.
<SPEAKER ID="074" NAME="Francisco Assis" AFFILIATION="PSE">
(PT) V kontextu této velice vážné finanční a hospodářské krize je naprosto zásadní, aby se pokročilo s dokončením jednání z Dohá.
<P>
V době krize existuje vždy tendence podléhat pokušení protekcionismu. Protekcionismus je vlastně jakási neuróza, která má tendenci postihovat společnosti a státy v dobách, kdy stojí tváří v tvář vážným krizím, jako je ta, kterou právě zažíváme. Musíme proto zřetelně bojovat proti možnému vynoření se tohoto protekcionistického pokušení, jelikož z historie víme, kam nás vede. Vede k všeobecnému zbídačení světového společenství a nikterak nepřispívá k vyřešení těch závažných problémů, s nimiž jsme konfrontováni. Ovšem jedna věc je protekcionismus, který musí být naprosto odsouzen a kterému se musí vzdorovat, a jiná, zcela odlišná věc je potřeba zaručit ochranu legitimních zájmů v různých oblastech světa, do nichž jsme rozděleni. Také zde má Evropská unie povinnost podporovat zájmy Evropanů, a nejen zájmy Evropanů jako spotřebitelů, ale také zájmy Evropanů jako výrobců.
<P>
Proto je důležité v multilaterálních jednáních z Dohá pokračovat. Zatímco víme, že protekcionismus je ve skutečnosti chybou, víme také, že nekontrolovaná liberalizace mezinárodního obchodu nevyhnutelně vede k velice vážným katastrofám z ekonomického a sociálního hlediska. Jediný způsob, jak se takové nekontrolované liberalizaci vyhnout, je možné utvoření dohody na příslušném fóru, to jest ve Světové obchodní organizaci, multilaterální dohody stanovující pravidla pro zabezpečení legitimních zájmů všech zainteresovaných stran. Úkolem Evropské komise a Evropské unie je také v tomto případě správně obnovit důvěru Evropanů.
<P>
Dnes v Evropě existuje krize důvěry, rovněž co se týká schopnosti obrany a politického řízení těch, kdo ji reprezentují, ať už členských států, Evropské komise nebo Evropské unie jako celku. Proto výzvou, před kterou stojíme, je právě pomoci skoncovat s touto krizí reprezentace a důvěry zajištěním toho, že budeme pokračovat tou správnou cestou. Správná cesta v tomto případě znamená zaručit multilaterální dohodu zabezpečující všechny naše legitimní zájmy.
<SPEAKER ID="075" NAME="Georgios Toussas" AFFILIATION="GUE/NGL">
(EL) Paní předsedající, strategickou volbou Evropské unie a buržoazních vlád uprostřed hluboké kapitalistické krize - krize akumulace kapitálu a nadprodukce, která zaplavuje rovněž členské státy Evropské unie - je použít Světovou obchodní organizaci jako důležitou rekvizitu s aktivní rolí v zavádění plné liberalizace obchodu a obchodních styků, privatizací a přebírání firem a pronikání evropských monopolů na nové trhy. Cílem rozhovorů kola z Dohá je koordinovat rozhodnou zteč kapitálem, aby mnohonárodní společnosti mohly plenit suroviny třetích zemí a zvýšit vykořisťování pracujících v celém kapitalistickém světě. Běžná shora organizovaná zemědělská politika je pokynem k prosazování cílů Evropské unie liberalizovat trhy s nezemědělským zbožím a služby, aby se zajistila pracovní místa v imperialistické pyramidě. Samozřejmě máme zájem o mezinárodní obchod a jeho rozvoj na základě oboustranného prospěchu. Ovšem v kapitalistických podmínkách je nemožné, aby byl světový obchod rovnoprávný a založený na oboustranném prospěchu. Proto se boj pracujících protiimperialistickým a protimonopolním směrem naléhavě musí vystupňovat, aby tak bylo dosaženo radikální změny jak na mezinárodní úrovni, tak v každé jednotlivé zemi.
<SPEAKER ID="076" NAME="Nils Lundgren" LANGUAGE="SV">
Paní předsedající, kolo z Dohá se minulý rok zhroutilo. To je nesmírně závažná situace. Pokrok směrem k světovému volnému obchodu za posledních pár desetiletí pozvedl neuvěřitelné množství lidí z chudoby v měřítku, jež skutečně změnilo svět. Nyní se však světové hospodářství nachází ve velmi hluboké krizi. To není výsledek volného obchodu a této formy globalizace, ale výsledek světové finanční krize. Tímto způsobem je nynější situace podobná situaci, kterou jsme zažili na konci 20. let minulého století.
<P>
Tento druh finančních krizí mívá za následek světovou depresi. Ta naposledy přivedla k moci Hitlera. Vedla k hrůzám druhé světové války a k 50 letům komunistického otroctví v celé polovině Evropy a polovině Asie. Témata, o kterých tu hovoříme, jsou důležitá. Nejvýznamnější příčinou světové deprese tehdy bylo oživení protekcionismu. Stát za státem zaváděly celní poplatky, množstevní omezení, nařízení nakupovat domácí zboží a konkurenční devalvace.
<P>
Existuje skutečně vysoké riziko, že se tato situace bude tentokrát znovu opakovat. Existuje mnoho varovných signálů. Prezident Obama vlastně vyhrál volby z protekcionistické platformy. Můžeme vidět první signály. Nyní je na stole obsáhlý balíček, který ve skutečnosti obsahuje klauzuli "kupuj americké" vztahující se na ocel pro stavební průmysl. To může být začátek.
<P>
Jestliže byla dveře otevřena, další země si uvědomí, že mohou udělat něco podobného, vzhledem k tomu, jak špatně věci vypadají. Země, jež jsou v celém světě a v Evropské unii v současné době těžce postiženy, budou v pokušení slíbit svým pracujícím a svým podnikům ochranu proti cizí konkurenci. Tyto trendy jsou jasně vidět. Jestliže se tento proces odstartuje, nebude jej možné zastavit. To bude opravdu katastrofální.
<P>
Evropská unie je největší obchodní blok na světě, a proto má značnou odpovědnost. V oblasti obchodní politiky Evropská unie hovoří jedním hlasem a pro jednou je to dobře, ovšem co ten hlas nyní vlastně řekne? Existují důvody k pesimismu.
<P>
Klíč k úspěchu je v zemědělském sektoru. Nicméně kampaň Francie a Německa za to, aby Evropská unie skupovala sušené mléko a máslo a začala dotovat vývoz mléčných výrobků, není dobrým znamením. Toto není státnictví, ale uzavřená politika vlastních zájmů.
<P>
Proto by Rada a Parlament měly okamžitě vydat jasná prohlášení, že Evropská unie bude bránit volný trh na celém světě a otevře cestu pokroku v obchodu se zemědělskými výrobky. Nic nemůže být důležitější než toto. Děkuji vám za příležitost promluvit.
<SPEAKER ID="077" NAME="Christofer Fjellner" AFFILIATION="PPE-DE">
(SV) Na začátek bych chtěl vyslovit souhlas s předchozím řečníkem, že kolo z Dohá je nesmírně důležité, ale rád bych dodal, že asi ještě nikdy nebylo důležitější, než je zrovna nyní. Domnívám se, že právě uprostřed finanční krize máme více než kdy dříve potřebu ukázat, že světový obchodní systém skutečně funguje.
<P>
Hodit kolo z Dohá za hlavu a říci, že nemůžeme dosáhnout globálních dohod o obchodu, by podle mého názoru bylo katastrofou, která by podkopala celý světový obchodní systém. Nezdar kola z Dohá by asi nikdy nebyl tak drahý jako právě teď.
<P>
Skutečnost, že kolo z Dohá je nyní důležitější než kdy dříve, je dána právě finanční krizí. Jak já to vidím, největším rizikem, před kterým v souvislosti s touto finanční krizí stojíme, není nedostatek kapitálu pro trh půjček; největším jejím rizikem je, že spouští protekcionistické trendy. Vidíme to v celé historii. Došlo k tomu během 30. let minulého století a mělo to za následek doslova katastrofu pro světové hospodářství, a došlo k tomu také v 70. letech.
<P>
Domnívám se, že už nyní pozorujeme signály toho, že svět si myslí, že může tyto zásadní problémy vyřešit prostřednictvím většího protekcionismu, navzdory existujícímu riziku, že se tento protekcionismus rozšíří a vytvoří ještě větší krizi ve světovém hospodářství. Dochází k tomu především v oblasti služeb, finančních služeb a obchodu se službami. V sektoru finančních služeb vidíme protekcionismus narůstat velice rychle.
<P>
Abych se vrátil ke kolu z Dohá v jeho současné podobě, během celé doby, co jsme na kole v Dohá jednali, jsem měl asi největší výtky proti tomu, že začalo být o zemědělství, zemědělství a zase zemědělství. Já myslím, že je to nesmírně úzký program, a vlastně si myslím, že světový obchod si zaslouží mnohem širší přístup, zejména ve světle skutečnosti, že zemědělství je poměrně malou částí světového obchodu, jestliže je srovnáme, například, s průmyslovým zbožím spolu se službami. Rovněž se domnívám, že představuje poměrně malou část růstového potenciálu, především asi zde v Evropě. Nové příležitosti pro přístup na trhy a otevírání nových trhů globálně, zejména pro obchod se službami, ale také pro průmyslové zboží, jsou podle mě nanejvýš důležité pro rozpohybování a oživení globálního růstu.
<P>
Proto bych rád Komisi položil jednu otázku. Co hodlá Komise udělat a jaké kroky podniká, aby umožnila rozšíření kola z Dohá, abychom se dostali z této únavné situace, v níž všichni jen tak sedíme a všem předhazujeme obchod se zemědělskými produkty, jej a pouze jej, když víme, že to, co světové hospodářství potřebuje, je mnohem širší obchodní agenda, zahrnující také obchod se službami a obchod s průmyslovými výrobky? Velice vám děkuji.
<SPEAKER ID="078" NAME="Mairead McGuinness" AFFILIATION="PPE-DE">
Paní předsedající, chtěla bych přivítat paní komisařku. Její předchůdce pan Mandelson byl v Irsku dobře znám z důvodů, se kterými je, jsem si jistá, dobře obeznámena.
<P>
O problematice kola z Dohá se mezi občany Evropy nehovoří. Diskutuje se o ní na místech, jako je toto, ale když se setkám s lidmi, kteří například přišli o práci, neřeknou "Realizujme Dohá". Takže si myslím, že neexistuje spojení mezi kolem z Dohá a hospodářským vývojem, navzdory veškerým teoriím, které tu jsou předsouvány.
<P>
Ohledně globalizace finančních trhů bych mohla podotknout, že to je případ, kde nám globalizace selhala - i když by snad bylo čestnější říci, že nám selhala regulace finančních trhů či její nedostatek. Zajímají mě nedávné poznámky pana komisaře McCreevyho ve smyslu, že některé problémy v této oblasti byly zapříčiněny regulátory členských států budujícími říše. To je možná na jinou diskusi, ale názorně to dokládá, jak, i když mluvíme o globalizaci jako o něčem skvělém, ve finančním sektoru to neplatí.
<P>
Ohledně zemědělství - k němuž se vyslovoval druhý řečník hovořící přede mnou - vyvodila jsem si, že zemědělství nebylo na jednání v Dohá tím problematickým bodem. Ale je to velice závažná problematika a problematika, o niž si dělám obrovské starosti. Možná je to tím, že jsem starší než poslední řečník - který je v mojí politické skupině -, že považuji zemědělství za dost důležité, protože produkuje jídlo, a proto je na stupnici výš, než kam je on umístil. Myslím, že bychom na to měli pamatovat. V této sněmovně jsme hlasovali o zprávě, kterou jsem vypracovala ohledně globální bezpečnosti potravin. Děláme si o ni starosti a také bychom si je dělat měli. Měla by být tématem diskutovaným na úrovni jednání z Dohá.
<P>
Další otázkou je, jak mohou být evropští výrobci - farmáři - konkurenceschopní, když v Evropské unii máme jiné, vyšší standardy péče o zvířata ve vztahu k prostředím, jimiž se Světová obchodní organizace nezabývá. Naši občané s vámi půjdou, jen když se tato problematika začne ve Světové obchodní organizaci řešit. Zcela upřímně, ještě nikdy nebyla doba, kdy bychom potřebovali přímou diskusi o těchto věcech zde v Parlamentu a v Ženevě více než nyní.
<P>
Chtěla bych vás požádat, jestli byste se ve svých závěrečných poznámkách mohla vyjádřit k některým z těchto velmi reálných problémů, aby si lidé uvědomili, že se o nich jedná. Nemám pocit, že by se kolo z Dohá vyvíjelo rychlostí, již naznačujete. Možná se mýlím.
<SPEAKER ID="079" NAME="Paul Rübig" AFFILIATION="PPE-DE">
(DE) Paní předsedající, paní komisařko, dámy a pánové, v kontextu kola z Dohá by mě zajímalo, jak generální ředitelství pro obchod hodlá zajistit celní kvótu, na níž leží konkurenceschopnost evropského kvasného průmyslu. Tato celní kvóta plní velmi důležitou funkci, protože kvasný průmysl musí zůstat mezinárodně konkurenceschopný.
<P>
Zadruhé, jak budete reagovat na onu klauzuli o oceli, kterou právě schválil americký Kongres, jež má zakázat používání evropské oceli ve Spojených státech?
<SPEAKER ID="080" NAME="Czesław Adam Siekierski" AFFILIATION="PPE-DE">
(PL) Paní předsedající, cílem kola z Dohá bylo pomoci nejchudším zemím s jejich rozvojem, pozvednout je z chudoby. Na jedné straně tudíž musíme udělat vše pro to, abychom pomohli, ale na straně druhé nesmíme zapomínat na naše vlastní podniky a zemědělce.
<P>
Proto bych rád položil jednu otázku: jak můžeme chránit naše malé a střední podniky před bankrotem a jak můžeme chránit naše malé farmy před konkurencí z Číny, Indie či Brazílie? Řekněme hlasitě a zřetelně, že pro dovoz jakéhokoliv druhu výrobků do Evropské unie, ať už se jedná o boty nebo hovězí, musí být splněny specifické standardy. Pak budeme moci hovořit o rovné soutěži.
<P>
Dokončit tato jednání v následujících měsících bude nesmírně obtížné, protože je nedostatek politické vůle na straně vůdců, kteří na těchto jednáních skutečně něco znamenají. Existuje nebezpečí, že protekcionismus bude kvůli současné světové hospodářské krizi vzrůstat.
<SPEAKER ID="081" NAME="Zbigniew Zaleski" AFFILIATION="PPE-DE">
(PL) Rád bych řekl, že když jsem poslouchal poslední rozpravu na kole z Dohá v Kataru, měl jsem pocit, že rozvojové země se cítí námi rozvinutými zeměmi ukřivděny. Snad je to jakási ozvěna bývalého kolonialismu nebo je to tím, že jsou zvyklí dostávat přímou pomoc, a tedy jakési milodary. Zdá se mi, že bohaté země mohou pomoci prostřednictvím dobrého obchodu, dobrých standardů a zaškolování. Nic není nezbytnější, než aby se místní podniky staly samostatnými a aby se vybudovaly horizontální vztahy mezi zeměmi Afriky, Asie a také Latinské Ameriky. Rovněž si myslím, že právě poskytování služeb učí řízení, spolupráci a dobrým standardům. V souvislosti s tím je pro obě strany velice důležitý důraz na otevření trhu službám.
<SPEAKER ID="082" NAME="Mairead McGuinness" AFFILIATION="PPE-DE">
Paní předsedající, děkuji vám ze přidělení další minuty, protože toto je důležité pro mé poznámky o zemědělství. Vzniká dojem, že evropští zemědělci jsou jediní, kdo mají obavy. Pravdou ovšem je, že na jednání z Dohá mají indičtí vyjednavači starost o své malé zemědělce a strašlivé důsledky, jež by posun k volnému obchodu měl nejen pro jednotlivé zemědělce, ale také pro sociální stabilitu v jejich zemi. Takže problematika zemědělství zajímá všechny jednajících partnery a nám by v této otázce prospěla trocha upřímnosti. Paní komisařko, snad i k tomu byste se mohla vyjádřit ve svých závěrečných poznámkách.
<SPEAKER ID="083" NAME="Catherine Ashton">
členka Komise. - Paní předsedající, pokusím se stručně vyslovit k obavám, které zde poslanci vyslovili.
<P>
Pane Papastamkosi, souhlasím s vámi, co se týká právních a regulačních břemen. Je velice důležité, abychom se jimi náležitě zabývali. Je důležité je vyřešit a rovněž souhlasím s důležitostí bezpečnosti v tomto kontextu.
<P>
Několik poslanců, jmenovitě pan Lundgren a pan Rübig, stejně jako pan Papastamkos, hovořilo o oné klauzuli "Kupuj americké", která právě prochází Kongresem. Členové Parlamentu asi vědí, že to je založeno na zákonu o obchodu z roku 1979. My už tu klauzuli máme, ale prostřednictvím Dohody o vládních zakázkách máme reciproční opatření, jejichž pomocí státy, které se k ní smluvně zavážou, mohou takové projekty nabízet. V co doufáme - a my o tom s Američany hovoříme -, je, že skončíme tam, kde jsme dřív byli. Já jsem ten návrh zákona četla. Mě také dělá starosti.
<P>
Na konci února jedu do Ameriky, abych se sešla s novým americkým obchodním zastupitelem, který, jak doufáme, bude tou dobou již schválen, a poslanci mohou být klidní, že tyto velice významné otázky budou vyzdvihnuty.
<P>
Pan Ford nadnesl některé otázky týkající se bilaterálních vztahů. Korea dělá pokroky, a co se týká Sdružení národů jihovýchodní Asie, očekávám onu flexibilitu, o níž jsme pan Ford a já předtím hovořili, abychom se mohli pokusit pohnout s věcmi kupředu, ale také souhlasím, že cenově a významově jsou tato multilaterální opatření nenahraditelná.
<P>
Ohledně toho, co bylo řečeno o Indii, premiér Singh dal jasně najevo svou velkou odhodlanost. Souhlasím s paní McGuinnessovou, že otázka zemědělství, k níž se také ještě vrátím, je pro Indii velice důležitá. Minulý týden jsem byla s Kamalem Nathem v Londýně, hovořili jsme o kole z Dohá a on jako indický ministr obchodu nadnesl přesně to samé jako paní McGuinnessová, ohledně neuvěřitelného významu malých samozásobitelských zemědělců. Plně souhlasím s jejím komentářem a samozřejmě s tím, co říkal pan ministr.
<P>
Pane Pannello, nemyslím si, že bychom byli zcela vydáni na milost událostem. Myslím, že my jako Evropa musíme tlačit kupředu, použít našeho vlivu a naprosto jasně ukázat, že souhlasíme s tím, co jste řekl o kritickém významu boje proti protekcionismu. Je to velká výzva a jednou z výzev v ní obsažených je komunikace, zajištění, že lidé budou rozumět.
<P>
Pan Hénin bohužel nezůstal na moji odpověď, ale není to otázka obětování průmyslu za spotřebitele. Je to otázka průmyslového růstu a rozvoje. Je to otázka ochrany pracovních míst, protože víme, jaký význam pro ni má právě obchod a vývoz. Co se týká institucionální změny ve Světové obchodní organizaci, mohli bychom u ní strávit všechen náš čas, ale já chci svůj čas strávit hledáním praktické cesty tímto obtížným hospodářským obdobím.
<P>
Paní Wortmannová-Koolová hovořila o službách. Souhlasím, že to je velice důležitá problematika. Důležité je také, aby byla transparentní. Naprosto s tím souhlasím.
<P>
Pane Assisi, ochrana našich zájmů, nikoliv protekcionismus, je naprosto správná. Musíme si ujasnit, že mezi tím existuje podstatný rozdíl, a v celé této situaci musíme zajistit ochranu pracovní síly.
<P>
Co se týká zemědělství, jak jsem řekla, je zásadně důležité, abychom se postarali o to, že budeme schopni rozvíjet naše průmyslová odvětví. Je to otázka výroby potravin a na kole z Dohá je velice důležitá. Moje kolegyně Mariann Fischerová-Boelová tvrdě pracuje na tom, aby zajistila, že evropský postoj v otázce zemědělství bude zaručen. Stěžejní základem veškeré práce, již odvádím při našich bilaterálních, regionálních a multilaterálních rozhovorech, je zajištění, že budou do budoucna poskytnuty ty nejlepší příležitosti pro ochranu našeho zemědělství.
<P>
Co se týká kvasného průmyslu, pane Rübigu, je mi známo, že tyto otázky jsou v současné době projednávány, ale nesmírně ráda se k vám vrátím s konkrétními informacemi.
<P>
A konečně co se týká malých a středních podniků, pane Siekierski, je velice důležité, abychom naše malé podniky chránili. Úzce spolupracuji s Günterem Verheugenem na tom, aby podnikatelský a obchodní sektor efektivně spolupracovaly, abychom malým podnikům poskytli příležitosti nám říci, kde potřebují otevřít trhy, abychom je podpořili a pomohli jim se otevřít a abychom je podpořili v obchodu.
<SPEAKER ID="084" NAME="Předsedající">
Rozprava je ukončena.
