<CHAPTER ID="020">
Bezpečnost hraček (rozprava) 
<SPEAKER ID="696" NAME="Předsedající">
Dalším bodem je rozprava o otázce Komisi k ústnímu zodpovězení, která se týká bezpečnosti hraček a kterou předkládají Andreas Schwab, Anja Weisgerber, Marianne Thyssen a Anna Maria Corazza Bildt jménem skupiny Evropské strany lidové strany (Křesťanských demokratů), Evelyne Gebhardt, Christel Schaldemose, Anna Hedh a Barbara Weiler jménem Skupiny progresivní aliance socialistů a demokratů v Evropském parlamentu, Cristian Silviu Buşoi, Jürgen Creutzmann, Antonyia Parvanova a Nadja Hirsch jménem skupiny Aliance liberálů a demokratů pro Evropu, Heide Rühle jménem skupiny Zelených/Evropské svobodné aliance, Malcolm Harbour jménem Evropských konzervativců a reformistů - B7-0658/2010).
<SPEAKER ID="697" NAME="Anja Weisgerber" LANGUAGE="DE">
Pane předsedající, v souvislosti s přijetím směrnice o hračkách bych chtěla poukázat na to, že když jsme směrnici přijali, měli jsme v úmyslu něčeho docílit, konkrétně toho, aby byly dětské hračky bezpečnější, protože děti, jak víme, neustále rostou a vyvíjejí se a obzvláště citlivě reagují na nebezpečné látky a chemikálie. S ohledem na tehdejší nejnovější vědecké poznatky jsme prostřednictvím evropských právních předpisů stanovili požadavky týkající se hraček, které jsou nejpřísnější na světě.
<P>
Tato záležitost vystupuje každoročně do popředí s blížícími se Vánocemi a mně osobně jako budoucí matce velmi leží na srdci a myslím, že je velmi důležité, abychom měli ty nejpřísnější normy. Proto jsem napomohla zahájení této rozpravy.
<P>
Učinila jsem tak ve světle nových znaleckých posudků, v nichž experti došli k závěru, že vzhledem k nejnovějším vědeckým poznatkům nejsou ani ty nejpřísnější limity pro těžké kovy dostatečně přísné. Speciálně pro tyto případy jsme do směrnice začlenili klauzuli, která umožňuje později upravit a zpřísnit mezní hodnoty, a nyní musíme této doložky využít. Pane komisaři Tajani, o totéž jsme před rokem žádali také vašeho předchůdce.
<P>
Jsem ráda, že pokud jsem tomu dobře porozuměla, Komise dnes oznámí, že mají být alespoň zpřísněny mezní hodnoty pro některé těžké kovy, i když tak učiní se zpožděním od doby, kdy jsme ji k tomu vyzvali, a jistě ji k tomuto kroku povzbudila i dnešní rozprava. Obecně však platí, že musíme přezkoumat všechny nebezpečné látky, a neměli bychom se proto omezit na těžké kovy. Naopak, musíme prozkoumat nejnovější informace o nebezpečných látkách známých jako polycyklické aromatické uhlovodíky (PAU). Pokud by se ukázalo, že pro ochranu našich dětí je nezbytné změnit mezní hodnoty také pro tyto látky, žádám o úpravu právních předpisů i v této oblasti. Jedná se konec konců o bezpečnost našich dětí.
<SPEAKER ID="698" NAME="Evelyne Gebhardt" LANGUAGE="DE">
Pane předsedající, tuto diskusi o bezpečnosti hraček vedeme každý rok. A každý rok musíme konstatovat, že je toho ještě hodně potřeba zlepšit. Hovoříme zde mimo jiné o látkách, které jsou označovány jako karcinogenní, mutagenní a toxické pro reprodukci (CMR), látky, které způsobují rakovinu a které mohou být velmi nebezpečné pro zdraví a v některých případech i pro život dětí.
<P>
Nové informace skutečně ukazují, že musíme zajistit, aby byly upraveny limity, a vyzýváme Komisi, aby tak konečně učinila. Pane komisaři, opravdu doufám, že k tomu skutečně dojde.
<P>
To však není jediný problém. Existuje další problém v podobě dohledu nad trhem, a za to jsou odpovědné také členské státy. Jejich povinností je zajistit, aby byly na trhu prodávány pouze hračky, které skutečně splňují bezpečnostní normy, jež jsme přijali. Někdy tomu tak ale není, což je velmi politováníhodné. Musíme proto zajistit, aby byly tyto bezpečnostní normy zdokonaleny.
<P>
Třetí a poslední bod, který chci zmínit, se týká označování hraček. Mnoho lidí se mylně domnívá, že označení CE je ukazatelem bezpečnosti, což ale není, jak říká samotná Komise. Je proto načase, pane komisaři, aby se Komise zamyslela nad tím, zda bychom mohli vydávat evropskou bezpečnostní ochrannou známku, která by byla opravdu spolehlivá a byla by sledována třetími subjekty, nezávislými orgány nebo úřady tak, aby se nebezpečné hračky prostě neobjevovaly na trhu nebo v obchodech, pokud mohou ohrozit zdraví našich dětí. Domnívám se, že v tomto ohledu máme velký dluh a že je toho potřeba ještě hodně udělat, a to velmi rychle.
<SPEAKER ID="699" NAME="Cristian Silviu Buşoi">
autor. - Pane předsedající, bezpečnost hraček je předmětem velkého významu nejen proto, že právě teď je doba, kdy výrazně roste prodej hraček. Je naší povinností jakožto zástupců občanů EU zajistit, abychom dbali na nejlepší zájmy spotřebitelů a chránili děti.
<P>
Revidovaná směrnice 2009/48/ES by měla spotřebitelům zajistit, že hračky prodávané v EU budou splňovat požadavky na bezpečnost, které jsou v celosvětovém měřítku nejpřísnější, zejména co se týče používání chemických látek. Byla posílena opatření týkající se dohledu nad trhem. Dokumentace, kterou musí mít výrobci a dovozci hraček k dispozici pro případ kontroly, nyní musí obsahovat podrobný popis návrhu a výroby hračky, konkrétní informace o jednotlivých součástech a materiálech použitých u každé hračky a také analýzu rizik, které mohou s danou hračkou souviset.
<P>
Na základě vědeckého stanoviska Vědeckého výboru pro zdravotní a environmentální rizika se však objevily obavy týkající se vyhodnocení migračních limitů pro chemické prvky v hračkách. V tomto stanovisku se uvádí, že metoda použitá k měření migrace chemických prvků není příliš spolehlivá. Požadujeme proto, aby byl vyjasněn používaný způsob výpočtu pro regulaci CMR - chemických látek v hračkách. Existuje také důvod k obavám týkajícím se hraček určených pro děti do tří let. Protože se jedná o nejohroženější věkovou skupinu, hračky určené pro tyto děti by měly být testovány samostatně.
<P>
Nejnovější zprávy systému RAPEX zdůrazňují také problémy týkající se dohledu nad trhem s hračkami. Je stále velké množství hraček vstupujících na trh EU, které představují vysoké riziko pro nejzranitelnější spotřebitele.
<P>
Objevují se jasné signály, že revidovanou směrnici o bezpečnosti hraček je třeba posílit, aby byla zajištěna nejvyšší úroveň ochrany našich dětí. Domníváme se, že tyto záležitosti je potřeba řešit co nejdříve a zajistit přitom, aby zavedením revidované směrnice nevznikly žádné mezery v zákoně. Musíme se i nadále zaměřovat na bezpečnost hraček, dohled nad trhem a prevenci používání nebezpečných látek ve výrobcích určených pro děti.
<SPEAKER ID="700" NAME="Malcolm Harbour">
autor. - Pane předsedající, myslím, že důležitost otázky, kterou se dnes zabýváme, spočívá v tom, že tento výbor je stále velmi opatrný v záležitostech týkajících se bezpečnosti hraček a bezpochyby i celé škály spotřebního zboží. Proto jsme v roce 2009 věnovali obrovské úsilí tomu, aby byla schválena revidovaná směrnice o bezpečnosti hraček.
<P>
Ale tím to nekončí, a proto si myslím, že je vítanou příležitostí dát vám, Komisi, příležitost, abyste nás znovu ujistili, že velmi pozorně sledujete vývoj, výsledky zkoušek, a že zajistíte, aby ustanovení stávajících právních předpisů a budoucích právních předpisů byla i nadále aktualizována tak, aby odrážela rostoucí množství vědeckých důkazů o potenciálně nebezpečných chemických látkách. To samozřejmě zahrnuje i potřebu konzistentních testovacích metod. Problém je částečně v tom, že podle našich zjištění se výrobci hraček v mnoha případech potýkají s tím, jak získat nějaké konzistentní normy, na jejichž základě by mohli provádět testy, a tím se, pokud vím, budete zabývat.
<P>
Chci se ale také zmínit o obecnější záležitosti, protože si myslím, jak již řekla řada mých kolegů, že tady nejde jen o regulaci, ale o celý dodavatelský řetězec hraček, z nichž většina pochází z území mimo Evropskou unii.
<P>
Nedávno mě váš kolega, komisař Dalli, pozval, abych zastupoval Výbor pro vnitřní trh a ochranu spotřebitelů na velkém třístranném summitu Američanů a Evropanů v Číně a abych promluvil o bezpečnosti hraček. A jednou z důležitých věcí, kterých jsme tam dosáhli a kterých dosáhla Evropská komise - a já její zásluhy uznávám -, bylo to, že jsme mluvili s čínskými výrobci o zapracování bezpečnostního hlediska do výrobku již od začátku: o znalosti těchto směrnic. Nemá to nic společného s označováním, nemá to nic společného s testováním třetími subjekty. Jedná se v podstatě o základní principy přenosu informací a znalostí tak, aby bylo hledisko bezpečnosti zapracováno do výrobků již od samého začátku. A aby pak tyto bezpečné výrobky byly vyráběny na základě náležitých systémů jakosti platných nejen pro samotné hračky, ale i pro všechny dodavatele.
<P>
Takto můžeme zajistit bezpečnost. Nemá to nic společného s označováním. Jde o správný regulační rámec, což znamená docílit toho, aby všichni v dodavatelském řetězci pochopili, jaké jsou jejich povinnosti.
<SPEAKER ID="701" NAME="Heide Rühle" LANGUAGE="DE">
Pane předsedající, mám jednu poznámku, kterou bych chtěla sdělit přímo panu Harbourovi. Zní to skvěle, pane Harboure, ale stále si myslím, že je potřeba, abychom i my přiložili ruku k dílu. Nemůže být náhoda, že o otázce bezpečnosti hraček diskutujeme v Parlamentu každoročně před Vánocemi, jak je tomu i letos. Zrovna v loňském roce jsme jednali o karcinogenních látkách označovaných jako změkčovadla, která se nacházejí v hračkách. Komisař Verheugen nám během minulého roku slíbil, že budou provedeny nové studie a že v případě potřeby podnikne příslušná opatření. Tyto studie byly předloženy v polovině letošního roku. Podle studie VVZER, Vědeckého výboru pro zdravotní a environmentální rizika, jsou limity pro PAU - karcinogenní látky - příliš vysoké. Testovací metody také nejsou dostatečně spolehlivé. Musíme se nad tím zamyslet. Mám na komisaře tyto otázky: jak bude řešit záležitosti, které v tomto ohledu zdědil, a jak bude na základě této kritiky v této oblasti postupovat?
<P>
Limitní hodnoty pro těžké kovy, zejména pro olovo, již také "nejsou vhodné", mám-li citovat další studii VVZER. Co to pro nás znamená? Pokud změníme standardy pro těžké kovy, zavedeme jiné limity pro postup projednávání ve výborech? Apeluji na Komisi, aby i v této oblasti přijala opatření.
<P>
Kromě toho také stále čekáme na slíbené limity hluku vydávaného hračkami, který škodí zdraví. Tyto hodnoty nám byly přislíbeny, když jsme měli za sebou první čtení, měly by nám být brzy předloženy. Doufám, že je brzy dostaneme.
<P>
V neposlední řadě bych se také ráda znovu zmínila o problematice dohledu nad trhem, protože i ty nejlepší směrnice mají význam pouze do té míry, do jaké je prováděn dohled nad trhem, což v konečném důsledku zajišťuje sledování dodržování směrnic, a samozřejmě bych se také chtěla zmínit o celních záležitostech. Pan Tajani samozřejmě ví, že bychom s ním v této oblasti rádi spolupracovali. V osobě paní Schaldemoseové máme zpravodajku, která se snaží dosáhnout v této oblasti dalšího posunu. Budeme na tom úzce spolupracovat. Bude to dalším důležitým krokem, společně s otázkou limitu pro těžké kovy a karcinogeny.
<SPEAKER ID="702" NAME="Antonio Tajani" LANGUAGE="IT">
Pane předsedající, dámy a pánové, diskuse v plénu o bezpečnosti hraček v Evropské unii nemohla být letos lépe načasovaná zejména ve světle nedávných událostí, které staly například v Belgii, kde byly staženy z prodeje různé druhy podložek puzzle kvůli formamidu, což je chemická látka klasifikovaná jako karcinogenní, mutagenní a toxická pro reprodukci a jehož koncentrace byla tak vysoká, že byla považována za rizikovou pro zdraví dětí, a další země, například Francie, proto zvýšily dohled nad trhem s těmito produkty.
<P>
V tuto chvíli očekáváme, že budou oznámena opatření přijatá vnitrostátními orgány, a pak dohlédneme na to, aby byly našimi vědeckými výbory okamžitě analyzovány poskytnuté údaje. Pokud se v důsledku těchto testů, těchto vědeckých údajů potvrdí, že taková koncentrace formamidu skutečně představuje nebezpečí pro zdraví dětí, pak v rámci postupu projednávání ve výboru učiníme všechna opatření nezbytná pro provedení příslušných změn ustanovení směrnice. Směrnice - a zde bych chtěl znovu ujistit pana Harboura - skutečně tento mechanismus umožňuje, což znamená, že může být neustále aktualizována, aby odrážela nejnovější vědecké údaje, které máme k dispozici.
<P>
Jak uvedla paní Weisgerberová, Komise již provedla tyto změny u některých chemických látek, jako je olovo a kadmium, aby byly jejich hodnoty v souladu s nejnovějšími vědeckými poznatky. Tyto změny budou kontrolovány na základě regulačního postupu, a Parlament do toho bude tedy plně zapojen. Nicméně nad rámec mechanismů stanovených postupem projednávání ve výborech - a tady se obracím k paní Rühleové - se osobně zavazuji, že vás budu průběžně informovat o dalším postupu týkajícím se těchto dvou látek.
<P>
Co se týče dalších konkrétních záležitostí vznesených v rámci předložené otázky, chtěl bych začít záležitostí týkající se Vědeckého výboru pro zdravotní a environmentální rizika, která odkazuje na studii provedenou Společným výzkumným střediskem pro analýzu metodiky používané v laboratořích k identifikaci stop těžkých kovů, jako je olovo, v hračkách. Tyto analýzy byly provedeny v souladu s normou EN 71-3.
<P>
Podle této studie se analýzy účastnilo 40 laboratoří, z nichž 15 jsou subjekty, které členské státy označily jako subjekty oprávněné k posouzení shody hračky ve smyslu této směrnice. Pouze tři ze 40 laboratoří vyložily výsledky analýz nesprávně. Komise zaslala výsledky těchto studií členským státům, které uvedly jména těchto laboratoří, i samotným laboratořím, a vyzvala je, aby přijaly odpovídající opatření.
<P>
Zmíněná studie byla zaslána rovněž Evropskému výboru pro normalizaci, aby mohla být začleněna do přezkumu normy EN 71-3, který v současné době probíhá. Cílem revize je zavést ve stanovené lhůtě, v roce 2013, novou normu pro uplatňování nových ustanovení o chemických látkách.
<P>
Pokud jde o novou směrnici o hračkách přijatou v květnu 2009, ta je založena na novém legislativním rámci pro uvádění výrobků na trh a umožňuje větší dozor nad trhem. Členské státy jsou povinny poskytnout nástroje nezbytné k tomu, aby byly evropským spotřebitelům dostupné pouze bezpečné výrobky. Členské státy mají povinnost posílit hraniční kontroly a také zajistit, aby jejich inspektoráty účinně sledovaly produkty, které již byly uvedeny na evropský trh. Pokud členské státy odhalí jakékoli nesrovnalosti týkající se hraček, musí to neprodleně oznámit ostatním zemím prostřednictvím systému RAPEX, což je systém rychlého varování pro nebezpečné spotřební výrobky v EU.
<P>
Pane Harboure, Komise velmi úzce spolupracuje s čínskými úřady zejména v souvislosti s bezpečností hraček. Evropští a čínští odborníci na tuto problematiku se pravidelně scházejí za účelem výměny informací o platných právních předpisech a normách a také o administrativních postupech. Inspektoři čínských úřadů absolvují školení, aby byli schopni lépe kontrolovat kvalitu výrobků.
<P>
Pokud jde o limity chemických látek, pane Buşoi, je pravda, že metoda založená na migraci je z vědeckého hlediska vhodnější, protože vychází ze skutečného rizika, kterému jsou děti vystaveny. Avšak stanovení migračních limitů znamená posoudit riziko a vystavení riziku a také umožnit přijatelný denní příjem pro výpočet těchto limitů. Vzhledem k velkému počtu chemických látek - více než 1 000, vzhledem k nedostatku informací o všech těchto látkách a vzhledem k vědeckým poznatkům, které v současné době máme, nemůžeme tuto metodu zavést.
<P>
Proto tedy směrnice stanovuje migrační limity pro některé chemické látky, pro které jsou vědecké informace k dispozici, a umožňuje, opět prostřednictvím postupu projednávání ve výborech, zavedení migračních limitů v budoucnu, pokud budou k dispozici další vědecké údaje pro další nové látky.
<P>
Paní Rühleová, pokud jde o sloučeniny a polycyklické aromatické uhlovodíky, tyto látky se nacházejí v nejrůznějším spotřebním zboží, nejen v hračkách. Proto se nyní testuje možnost přijmout zvláštní opatření v rámci nařízení REACH, které má širší působnost, a zdá se, že je to nejkonzistentnější a nejefektivnější metoda.
<P>
Pro hračky určené pro děti do tří let platí přísnější pravidla. Děti pod touto věkovou hranicí jsou zranitelnější a vyžadují větší ochranu. V případě jakýchkoli pochyb o tom, pro jakou věkovou skupinu je hračka určena, se musí výrobce řídit těmi nejpřísnějšími normami. Zatím se však nezdá, že by existovaly nějaké důvody pro to, aby se omezení pro hračky určené pro batolata vztahovala na všechny hračky. Způsob jejich používání a související riziko nejsou stejné. Navíc některé kategorie hraček, které jsou určeny pro starší děti a u kterých nebyla zaznamenána žádná rizika nebo nehody, by nakonec prostě byly zakázány. Tento postup by byl nepřiměřený a v rozporu s cílem lepší regulace.
<P>
Nová směrnice také zakazuje používání chemických látek klasifikovaných jako karcinogenní, mutagenní nebo toxické pro reprodukci, ale tento Parlament sám rozhodl, že úplný zákaz bez možnosti výjimky by nebyl oprávněný ani realistický. Pokud však látka nepředstavuje žádná zdravotní rizika, protože je nedostupná, pak, řekněme, nemusí být zakázána.
<P>
Je třeba posuzovat jednotlivé případy samostatně na základě dostupných vědeckých informací pro každou chemickou látku. Přísnější limity mohou být přijaty v rámci postupu projednávání ve výboru, aby byla zajištěna odpovídající úroveň bezpečnosti. Komise to bude navrhovat vždy, když to bude vzhledem ke skutečnému riziku a konkrétním údajům nutné.
<P>
Jak víte, nová směrnice se bude vztahovat na hospodářské subjekty od července 2011. Povinnosti týkající se chemických látek budou platit od července 2013. Prioritou Komise je zajistit, aby všechny zúčastněné strany - členské státy a hospodářské subjekty - používaly nová pravidla, a dále začlenit potřebné změny v souladu s vědeckým pokrokem.
<P>
Zejména je potřeba podotknout, že členské státy se již dvakrát setkaly, aby projednaly změny u některých povinností týkajících se chemických látek, a to v říjnu 2009 a v září tohoto roku. Další setkání je plánováno na duben 2011 s cílem dojít k závěru.
<P>
Byla také zřízena expertní skupina pro chemické látky, aby poskytla Komisi vodítko. Tato skupina uspořádala v listopadu setkání, z něhož vzešly dobré výsledky v oblasti definování problémů, které je třeba řešit, a možností, které mají být navrženy. Další setkání je naplánováno na leden 2011.
<P>
Pan Harboure, co se týče dohledu nad trhem, budu mít možnost odpovědět na vaše otázky později.
<SPEAKER ID="703" NAME="Lara Comi" LANGUAGE="IT">
Pane předsedající, dámy a pánové, směrnice o bezpečnosti hraček představuje významný krok v oblasti ochrany dětí do 14 let. Stanovuje základní požadavky, které musí hračky během výroby a před uvedením na trh splňovat.
<P>
Evropské orgány harmonizace vypracovaly harmonizované evropské normy na základě primárních požadavků: shoda hraček s normami je posuzována a garantována označením CE, což zajišťuje vysokou úroveň bezpečnosti s ohledem na mezinárodní standardy. Samozřejmě doufám, že časem může být označení CE nahrazeno mikročipy. Osobně se navíc domnívám, že Evropská unie se neustále snaží své bezpečnostní testy aktualizovat a stále více je přizpůsobovat novým technologiím.
<P>
Musím říct, že moc nerozumím, proč je potřeba vést krátce před Vánocemi rozpravu o studii, ve které se uvádí, že test na migrační limity pro chemické prvky u hraček neodpovídá normám. Nevyvolávejme falešný poplach a nemaskujme jej legitimní potřebou neustále aktualizovat naše kontrolní systémy, protože by to mohlo poškodit také mnoho evropských firem, které působí v odvětví hraček a které splňují všechny platné předpisy, a mohlo by k tomu dojít zrovna v okamžiku klíčovém pro jejich výrobu.
<P>
Dále stojí za zmínku to, že zlepšení právních předpisů musí být vždy doprovázeno jejich lepším uplatňováním. Zatímco naše práce v Evropském parlamentu bude pokračovat v duchu zlepšování kvality hraček, v souvislosti s novým rokem doufám, že země mimo Evropu budou používat naše normy jako model s cílem zlepšit kvalitu svých produktů na mezinárodní úrovni.
<SPEAKER ID="704" NAME="María Irigoyen Pérez" LANGUAGE="ES">
Pane předsedající, pane komisaři, směrnice přijatá v roce 2009 byla úspěchem, protože aktualizuje právní rámec upravující bezpečnost hraček. Je to sice významný krok správným směrem, protože nám ukazuje směr, kterým bychom měli jít, nicméně to nestačí.
<P>
Musíme být neustále ostražití a bdělí, abychom zajistili, že prodávané hračky neohrozí zdraví a bezpečnost dětí. Všechny hračky, které jsou na trhu, musí být v souladu s platnými právními předpisy.
<P>
Musíme zrevidovat a zlepšit kontrolní mechanismy pro odhalování hraček nebezpečných kvůli látkám, které jsou považovány za karcinogenní, mutagenní nebo toxické pro reprodukci (CMR), parfémovým složkám nebo jiným nebezpečným látkám, jako jsou sloučeniny heteropolyanionu (HPA).
<P>
Právní předpisy, kterých bychom se měli držet, musí být jasnější, pokud jde o minimální věk a upozornění na nebezpečí vyplývající z nevhodného použití. Musíme zajistit, aby byl doporučený věk pro použití hračky založen na studiích chování dětí.
<P>
Musíme být schopni přizpůsobit naši legislativu vědeckému pokroku založenému na spolehlivých studiích a musíme být přísnější v oblasti dozoru nad trhem a dovozu hraček.
<P>
Musíme spolupracovat, zintenzívnit spolupráci mezi členskými státy a spoléhat na spolupráci celních služeb v oblasti sledování cest, kterými k nám dovážené hračky putují.
<P>
Evropané se chystají na vánoční nákupy, a musíme proto zaručit, že produkty, které kupují, splňují všechny bezpečnostní požadavky.
<SPEAKER ID="705" NAME="Zuzana Roithová" AFFILIATION="PPE">
(CS) Doporučení vědeckého výboru Komise, pokud jde o limity pro uvolňování šesti chemických látek, není jednoznačné, a to vedlo právě k položení této otázky. Souhlasím se šesticí expertů, kteří hodnocení prováděli, že nemohou jednoznačně prokázat poškození dětí těmito látkami, protože při simulaci expozice používají vodu, a nikoli dětské sliny obsahující laktózu. Ale my nemůžeme nechat v nejistotě rodiče malých dětí, pokud jde o případná zdravotní rizika umělohmotných hraček, a tak se ptám, zda Komise hodlá pokračovat ve zkoumání např. zahájením pokusů na myších, jako tomu bylo v případě zkoumání účinků bisfenolu, který se uvolňuje z kojeneckých umělohmotných lahví a který nyní bude od března zakázán v celé Evropské unii.
<P>
A dovolte mi ještě dvě konkrétní otázky. Souhlasí Komise s návrhem zmíněného vědeckého výboru, který doporučuje předpokládat expozici dětí ve výši 50 % z expozic pro dospělého člověka? A dále vzhledem k tomu, že vědecký výbor doporučuje snížit hladinu kadmia z 0,5 mikrogramů na kilo váhy dítěte na den na 0,36 mikrogramů, dovoluji se zeptat, jak Komise promítne tento závěr a také další zjištění výboru do konkrétních opatření, pokud jde o limity pro hračky, ale i další spotřební zboží. Pane komisaři, my bychom potřebovali opravdu vědět, jaký je časový horizont pro tato opatření, abychom věděli, jak na tom rodiče dětí vlastně budou.
<SPEAKER ID="706" NAME="Sylvana Rapti" AFFILIATION="S&amp;D">
(EL) Pane předsedající, když jsem poslouchala komisaře, který tak zasvěceně hovoří o polycyklických uhlovodících, karcinogenech a toxických látkách, na chvíli jsem si myslela, že není komisař, ale chemik. Pak jsem si vzpomněla, že je komisařem odpovědným za tuto problematiku a že nám měl tedy ze všeho nejdříve podrobně odpovědět na otázky týkající se označení CE, což je záležitost, se kterou přišla kolegyně poslankyně paní Evelyne Gebhardtová, označení, které má být bezpečnostní zárukou pro hračky, s nimiž si hrají naše děti. Pak jsem si uvědomila, že neodpověděl z velmi konkrétního důvodu: tento pátek to budou přesně dva roky, co bývalý komisař podepsal bezpečnostní dohodu s maloobchodními prodejci a dovozci hraček v hračkářstvích mimo Brusel. Dnes je tomu osmnáct měsíců, co máme novou směrnici, a přesto tady dnes stejně jako loni, jako zcela správně podotkl pan předsedající, znovu probíráme stejnou záležitost, bezpečnost hraček, a letos je to ještě závažnější, protože máme recesi a v recesi se rodiče, kteří chtějí koupit hračky a nemají moc peněz, zaměří na tu část trhu, která prodává nekvalitní hračky. Nekvalitní hračky však přinášejí tři problémy: za prvé tato část trhu se v tom, co dělá, nevyzná, za druhé nemá žádné zaměstnance a za třetí nemá žádné kontrolní prvky, což znamená, že stále nemáme ochranu. Všichni víme a uznáváme, že děti jsou to nejcennější, co máme, a jak jste správně řekl, pane komisaři, jsou nejzranitelnějšími členy společnosti. Odpovězte, prosím, na otázky týkající se označení CE, což je záruka bezpečnosti. Prosím vás, pane komisaři, abyste našel praktické řešení, ať tu příští rok vy ani my neřešíme stejnou otázku.
<SPEAKER ID="707" NAME="Catherine Stihler" AFFILIATION="S&amp;D">
Pane předsedající, problematika bezpečnosti hraček je důležitá pro všechny rodiny v celé Evropské unii. Je povinností rodičů zajistit bezpečnost dětí, za něž jsou odpovědni, zároveň si však musí být jisti, že hračky, s nimiž si děti hrají, jsou bezpečné. Dnes jsem s sebou pár hraček vzala, abych zde připomněla, jak některé z nich vypadají.
<P>
Tento bezstarostný postoj k bezpečnosti hraček a skutečnost, že jsme tady v 23:30, abychom se znovu ptali na bezpečnost hraček, se mi proto moc nelíbí. Takže co je třeba udělat?
<P>
Chtěla bych od Komise vědět, které společnosti, jež přímo prodávají nebo distribuují hračky, byly úspěšně stíhány za zneužití označení CE? Co se týče dohledu nad trhem, se právě ty organizace, jejichž cílem je ochrana spotřebitelů, z důvodu úsporných opatření dopadajících na mnoho členských států pomalu vytrácejí, slučují se s jinými organizacemi, které jsou bez peněz, jejich finančních prostředků ubývá a pravomoci slábnou. Na místní úrovni - často v první linii boje proti nebezpečným hračkám - budou mít škrty v rozpočtu dopad na účinnost obchodních norem.
<P>
Mohou Komise a Rada přezkoumat, zda budou těmito škrty porušeny závazky přijaté v rámci obecné směrnice o bezpečnosti výrobků týkající se účinného zajišťování zdrojů a jakým způsobem bude sledováno, zda členské státy chrání děti před nebezpečnými hračkami? Předloží Komise za tímto účelem nějaké právní předpisy týkající se společného evropského rámce pro dohled nad trhem?
<P>
Jak je uvedeno v dnešní otázce, lidé uznávají činnost systému RAPEX. Ten má však omezené zdroje a pro výměnu informací a co nejrychlejší stažení nebezpečných výrobků z trhu lze udělat víc. Jak je podporováno sdílení osvědčených postupů mezi úředníky v Evropské unii zaměřenými na dohled? Zavede dále Komise komplexní celounijní databázi nehod a úrazů, v prvé řadě v oblasti újmy způsobené dětem v důsledku používání hraček, aby mohly být nebezpečné výrobky staženy z trhu, jakmile je to fyzicky možné?
<P>
Doufám, že v roce 2011 dojde k tomu, že bude přijat lepší závazek s cílem jednou provždy vyřešit problém nebezpečných hraček na evropském trhu.
<SPEAKER ID="708" NAME="Csanád Szegedi" AFFILIATION="NI">
(HU) Pane předsedající, dámy a pánové, je věčná pravda, že naše budoucnost je v našich dětech. Proto je nesmírně důležité chránit je již od nejranějšího věku a zajistit, aby si hrály s vysoce kvalitními hračkami, které nepředstavují zdravotní riziko. Avšak stanovení testovacích postupů je pouze jedním z aspektů zajištění bezpečnosti hraček. Nejdůležitější je soulad s právními předpisy. Komplexní testování a v případě jakýchkoli nesrovnalostí také uplatňování sankcí s vážným odstrašujícím účinkem je zvláště důležité v případě dovážených výrobků. O zdravotních rizicích se často mluví v souvislosti s levnými, nekvalitními hračkami, které pocházejí hlavně z Dálného východu. Jako otec často zjišťuji, že místo toho, aby tyto mizerné výrobky byly zastaveny přísnějšími kontrolami, dostávají se do rukou našich dětí stále častěji a ve stále větším počtu variant. Musíme zabránit dalšímu přílivu těchto hraček a podporovat široké využití hraček z přírodních materiálů.
<SPEAKER ID="709" NAME="Seán Kelly" AFFILIATION="PPE">
(GA) Pane předsedající, mluvil jsem o této záležitosti v loňském roce a stejně jako ostatní řečníci jsem tady po roce dnes večer znovu, a to není dobře.
<P>
omnívám se, že není nic horšího než vidět své dítě, jak se zraní nebo umírá, protože si hrálo s nějakou hračkou. Máme teď na mysli případy spolknutí nějakých předmětů nebo uškrcení, ale je tady i skrytější zabiják, a tím je rakovina. Existují důkazy, že rakovina se vyskytuje stále častěji zejména u malých dětí. Mnoho lidí má pocit, že je tomu tak proto, že jsou děti vystaveny chemickým látkám obsažených v hračkách. V této souvislosti se často zmiňují PAU, a proto je důležité, abychom snížili přítomnosti látek CMR v dětských hračkách na minimum.
<P>
Proto musíme jednat.
<P>
GA) Je načase, abychom se dali do práce a zajistili, že děti budou používat bezpečné hračky.
<SPEAKER ID="712" NAME="Antonio Tajani" LANGUAGE="IT">
Pane předsedající, dámy a pánové, za prvé bych chtěl v reakci na mnohé otázky, které zazněly během rozpravy, znovu upozornit na to, že směrnice se bude vztahovat na hospodářské subjekty od července 2011 a že povinnosti týkající se chemických látek budou platit od července 2013. Během svého projevu jsem uvedl, že uplatňování nových pravidel všemi zúčastněnými stranami bylo pro tuto Komisi prioritou.
<P>
Pokud jde o dohled, je jasné, že přísná legislativa je nejen nutná, ale že musí být také správně uplatňována, jinak nebude nikdy účinná. Proto jsem přesvědčen, že členské státy hrají zásadní roli: hračka, která se dnes dostane na vnitřní trh v Rotterdamu nebo v rumunské Konstanci, může bez hraničních kontrol zítra skončit v Boloni, Lisabonu nebo Helsinkách.
<P>
Spotřebitelům však větší klid než směrnice aktualizované každých čtrnáct dní přinese to, pokud budou moci věřit v přísnost a řádné fungování dohledu nad trhem, jinými slovy, pokud budou moci věřit ve skutečnost, že když se někdo snaží prodávat nebezpečné hračky, bude potrestán a nebezpečné výrobky budou staženy z trhu.
<P>
Je zřejmé, že stejný argument platí i pro podniky, které dodržují pravidla a platí za tuto situaci. Bezpochyby ocení fakt, že nejsou vystavovány nekalé hospodářské soutěži ze strany těch, které více či méně vědomě prodávají nevyhovující výrobky a hračky. Stručně řečeno skutečnou výzvou je poskytnout spotřebitelům klid na duši, podnikům právní jistotu a rovné podmínky a orgánům dohledu nad trhem zdroje a mechanismy spolupráce.
<P>
Komise proto v roce 2011 posoudí možnost vytvoření víceletého programu pro dohled nad trhem s cílem identifikovat dlouhodobá opatření, která mají být přijata, a poskytnout nezbytné finanční prostředky, aby tak zajistila, aby členské státy používaly jednotné a přísné kontroly a prováděly důsledné kroky.
<P>
Dále bych vás chtěl informovat, že mám v úmyslu zorganizovat v roce 2011 v přístavu Rotterdam setkání s nizozemskými úřady, které by případně proběhlo současně se vstupem této směrnice v platnost. Cílem je zjistit, jak budou v největším přístavu v Evropě dodržována nová pravidla, která nová směrnice stanoví.
<P>
Pokud jde o označení CE - což bylo jedním z hlavních témat, kterým jsem se před svým jmenováním zabýval ve svém slyšení před Parlamentem a které bylo projednáno také v mých slyšeních před Výborem pro vnitřní trh, rád bych připomněl, že toto označení nepotvrzuje kvalitu, ale pouze shodu s určitými normami. Proto je to potvrzení shody s normami, a nikoli potvrzení kvality. Jak jsem již mnohokrát řekl, značka kvality je něco, o čem můžeme do budoucna zatím jen uvažovat.
<P>
Zavedení označení CE a zabránění jeho zneužití - což se bohužel děje u mnoha výrobků, i těch pocházejících ze zemí mimo EU - je důležitým úkolem. Proto věřím, že můžeme nadále na této záležitosti pracovat s cílem rozvíjet označení CE - a já osobně nejsem proti tomu, aby byla v budoucnu zavedena značka kvality, ale myslím, že nyní by byl tento krok předčasný.
<P>
Pokud jde o databáze, budou zahrnuty do přezkumu směrnice o bezpečnosti výrobků. Avšak co se týče bisfenolu, který je obsažen v lahvích na krmení dětí, nejedná se o hračku, směrnice se na ně nevztahuje, ale jak upozornil pan poslanec, byly už staženy z trhu.
<P>
Myslím, že jsem odpověděl na většinu otázek, které mi byly položeny. Děkuji panu předsedajícímu a poslancům, kteří otázky Komisi položili.
<SPEAKER ID="713" NAME="Předsedající">
Rozprava je ukončena.
<P>
Písemná prohlášení (Rule 149)
<SPEAKER ID="714" NAME="Liam Aylward" LANGUAGE="GA">
Na evropský trh přicházejí každoročně tisíce nových hraček a Vánoce jsou doba, kdy poptávka po hračkách v obchodech vrcholí. Proto se jedná o aktuální problém.
<P>
Existují velké obavy týkající se škodlivých chemikálií, které se nacházejí v některých hračkách. Komise se tím musí neprodleně zabývat. Bezpečnostní normy musí být založeny na spolehlivých metodách testování a je potřeba intenzivně pracovat na výzkumu, aby bylo zajištěno, že dětské hračky nebudou obsahovat žádné škodlivé látky.
<P>
Přestože všechny hračky, které se objeví na trhu od 20. července 2011, budou muset splňovat podmínky nové směrnice o bezpečnosti hraček, a přestože máme v Evropě nejpřísnější předpisy pro bezpečnost hraček na světě, je nezbytné se touto problematikou neustále zabývat. Komise musí být ostražitá a musí posílit dohled nad trhem s dováženými hračkami.
<P>
Každý případ stažení nebezpečných hraček je důvodem k obavám a tyto případy musí být okamžitě posouzeny. Spotřebitelé musí mít důvěru ve značku CE, která zaručuje, že výrobek je na standardní úrovni EU a je vyroben z netoxických materiálů.
