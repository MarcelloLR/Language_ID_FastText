<CHAPTER ID="009-03">
3. Sýrie: případ Muhannad Al Hassani
<SPEAKER ID="271" NAME="Předsedající">
Obdržel jsem šest návrhů usnesení týkající se Sýrie: případ Muhannada Al Hassaniho (článek 122).
<SPEAKER ID="272" NAME="Franziska Katharina Brantner">
autorka. - Pane předsedající, ráda bych vás seznámila s případem pana Muhannada Al Hassaniho. Byl uvězněn, protože hájí lidská práva svých krajanů v Sýrii.
<P>
Hrál velice důležitou úlohu, neboť sledoval všechna přelíčení před Nejvyšším soudem pro bezpečnost státu a pravidelně vyhodnocoval podmínky vzetí do vazby v Sýrii. Nyní byl on sám zadržen a uvězněn.
<P>
Požadujeme, aby Sýrie plnila své závazky a dodržovala Mezinárodní úmluvu o občanských a politických právech a Úmluvu OSN proti mučení, které podepsala, a aby změnila svou represívní politiku vůči obráncům lidských práv a jejich rodinám, vězňům svědomí a mírovým aktivistům, kteří jsou ve vězení.
<P>
Obracíme se rovněž na Evropskou unii. Pokud jde o podpis dohody o přidružení, skupina Zelených a Evropské svobodné aliance navrhla, aby před podpisem dohody o přidružení byl přijat plán, který by jasně stanovil naše cíle v oblasti zlepšení situace na poli lidských práv.
<P>
Mezinárodní právo stanoví řadu povinností, které musí státy dodržovat, a je také úkolem nás, a především celé Evropské unie, aby se jejich respektování stalo součástí dohody o přidružení jako způsob jejich pozdějšího prosazování.
<P>
Tímto směrem zaměříme svoji činnost. Děkuji vám, že jste usnesení podpořili.
<SPEAKER ID="273" NAME="Véronique De Keyser" LANGUAGE="FR">
Pane předsedající, přiznávám, že jsem zmatená a také docela smutná a zklamaná.
<P>
Jsem zmatená, protože v oblasti mezinárodních vztahů dosáhla Sýrie za poslední dva roky nepochybně velkého pokroku. Připojila se k Unii pro Středomoří. V řadě případů působila jako prostředník ve složité mezinárodní situaci, jako například zcela nedávno, kdy byla v Íránu zatčena mladá Francouzka. Řekla bych, že skutečnost, že dohoda o přidružení - která dosud není podepsána, paní Brantnerová, ale může k tomu brzy dojít - tedy, že tato dohoda o přidružení byla znovu oživena, je zároveň velice kladným signálem.
<P>
Na domácí scéně je vývoj v některých směrech skutečně velice příznivý. Syřané přijali 1,5 milionů iráckých uprchlíků a starají se o ně, je tam vysoká úroveň vzdělání a svoboda náboženského vyznání, což je důležité. Nicméně pokud jde o politickou svobodu a politickou pluralitu, nedošlo vůbec k žádnému pokroku. K mé velké lítosti jsme stále svědky případů represe a věznění aktivistů a obránců lidských práv a v posledních několika letech jsme v několika případech intervenovali a žádali propuštění politických vězňů.
<P>
Ve dvou případech se nám podařilo dosáhnout propuštění. V syrských věznicích se však stále ještě nacházejí lidé, jako je Dr. Al Labwani, Dr. Al Bunni a nyní pan Al Hassani. Chtěla bych proto Sýrii vzkázat: jsme zde a chceme Sýrii pomoci vyjít z izolace, do níž se v určité chvíli dostala.
<P>
Považujeme ji za významného hráče na mezinárodní scéně, a zvláště v otázce míru na Středním východě. Avšak prosím, v zájmu celkového dojmu, který vytváříte - a podle mého jste dosti silní, abyste si ve své zemi mohli dovolit politickou pluralitu a obránce lidských práv - propusťte prosím politické vězně, a jak jsme již řekli, dodržujte prosím úmluvu proti mučení a ponižujícímu zacházení!
<P>
Je to ve vlastním zájmu Sýrie a v zájmu míru na celém světě, a především v zájmu míru na Středním východě.
<SPEAKER ID="274" NAME="Renate Weber">
autorka. - Pane předsedající, Muhannad Al Hassani je další z obránců lidských práv, který je svévolně zadržovaný syrskými orgány. Je dalším syrským politickým vězněm, jehož jediným proviněním bylo, že chtěl hájit právo lidí na svobodné vyjadřování, jejich právo zapojit se do politické činnosti a jejich právo na spravedlivý proces.
<P>
Více než pět let měl zakázáno cestovat. Jeho pracovní telefonní hovory a elektronická pošta byly pod stálým dohledem syrských bezpečnostních sil. Po týdnech narůstajícího obtěžování kvůli své činnosti při sledování praktik syrského Nejvyššího soudu pro bezpečnost státu byl nakonec zatčen syrskou státní bezpečností a později obviněn z několika trestných činů, které všechny souvisejí s jeho právem na svobodu projevu.
<P>
Pokud jde o svévolné zadržování, nezapomínejme na pana al-Labwaniho, význačného obránce lidských práv, který byl odsouzen ke 12 letům vězení za to, co pracovní skupina OSN pro svévolné věznění označila za "pokojné vyjádření jeho politických názorů".
<P>
Syrská vláda musí okamžitě a bezpodmínečně osvobodit pana Al Hassaniho, pana al-Labwaniho a ostatní politické vězně a zaručit jim za všech okolností fyzickou a psychickou nedotknutelnost. Syrské orgány musí skoncovat se všemi formami obtěžování obránců lidských práv a aktivistů za vytvoření občanské společnosti, v souladu s ustanoveními Deklarace OSN o obráncích lidských práv z roku 1998.
<SPEAKER ID="275" NAME="Charles Tannock">
autor. - Pane předsedající, Sýrie je důležitou zemí Středního východu a hraje významnou úlohu při omezování Íránu při podpoře teroristických akcí Hizbaláhu a Hamásu proti Izraeli . Sýrie má rovněž ve zvyku rozdmýchávat neklid v Libanonu, jehož svrchovanost neuznává a považuje ho za sféru svého vlivu.
<P>
V Sýrii je také sekulární režim. Ve skutečnosti zbývají už jen pozůstatky kdysi mocné strany Baath, která vládla také Iráku, a tak otázky, jako jsou práva žen, zaznamenaly pokrok. Celkově však zůstává krutou diktaturou jedné strany.
<P>
Zatčení Muhannada Al Hassaniho jako předního obránce lidských práv je znepokojivé. Pokud Sýrie skutečně chce, abychom podpořili dohodu o přidružení k EU, měla by pana Al Hassaniho okamžitě osvobodit a ukončit pronásledování obránců lidských práv, jako je i pan Al Hassani.
<SPEAKER ID="276" NAME="Eija-Riitta Korhola">
autorka. - (FI) Pane předsedající, jsem ráda, že jsme teď měli odvahu se podívat na situaci v oblasti lidských práv v Sýrii. V Dohodě o přidružení mezi EU a Sýrií v rámci středomořské spolupráce probíhají poslední úpravy, a vzhledem k tomu, že jeden ze základních pilířů středomořské spolupráce tvoří právě podpora lidských práv a demokracie, domnívám se, že by Evropská unie měla hlasitěji vyzvat ke zlepšení v této oblasti.
<P>
Nestačí soustředit se jen na zlepšení hospodářské situace. Jak jsme se dozvěděli, přední syrský právník zabývající se otázkou lidských práv byl na konci července odsouzen bez řádného procesu. Byl obviněn z oslabování národního cítění a šíření nepravdivých informací. Není to první takový případ. Zde ve sněmovně jsme naposledy intervenovali v podobném případě v roce 2007. Kamal Abwani, za něhož jsme se postavili, je stále ještě ve vězení, ačkoliv v březnu vyšetřovací tým OSN dospěl k závěru, že šlo o svévolné zadržení.
<P>
Sýrie musí ujít ještě velmi dlouhou cestu, než dosáhne svobody projevu a sdružování. Činnost nevládních organizací v zemi je problematická, takže ve skutečnosti neexistuje. Bude velice smutné, pokud my, občané Evropské unie, nenajdeme odvahu k nastavení jasných kritérií pro základ spolupráce se Sýrií. Podle mého názoru je především naší povinností žádat osvobození politických vězňů a dodržování mezinárodních smluv o lidských právech, než budeme moci postoupit k dohodě o přidružení mezi EU a Sýrií.
<P>
Lidská práva ve světě nejsou řadou osamocených ostrůvků, jsou jakousi strukturou, kde všechno je navzájem provázané, a pokud budeme tolerovat nevšímavost a dělat, že nevidíme, velice brzy to poničí naše vlastní práva. Je naším velkým úkolem o ně pečovat a postarat se, aby byla uplatňována vždy a všude. Jedině tak bude lidský život hoden svého pojmu.
<SPEAKER ID="277" NAME="Lidia Joanna Geringer de Oedenberg">
jménem skupiny S&D. - (PL) V červenci byl zatčen pan Muhannad Al Hassani, jeden z nejvýznačnějších syrských obránců v oblasti lidských práv. V procesu, který probíhal za zavřenými dveřmi a na který právní zástupci neměli přístup, byl Muhannad Al Hassani obviněn z oslabování národního cítění a šíření nepravdivých informací. Již dříve byl při různých příležitostech vyslýchán v souvislosti se svým působením v oblasti lidských práv a úsilím bránit lidi vězněné z politických důvodů. Bylo mu upřeno právo opustit zemi. Pan Muhannad Al Hassani se účastnil monitorování řízení před Nejvyšším soudem, neboť podle organizace na ochranu lidských práv Human Rights Watch tato řízení probíhají za podmínek, které neodpovídají mezinárodním normám.
<P>
Jsme znepokojeni skutečností, že obránci lidských práv jsou v Sýrii vystaveni represím, zejména vzhledem k nedostatečnému pokroku, kterého dosahují syrské orgány v oblasti lidských práv. Musíme trvat na tom, aby Sýrie respektovala Úmluvu OSN proti mučení a jinému krutému, nelidskému či ponižujícímu zacházení nebo trestání.
<P>
Vzhledem k současným politickým, hospodářským a kulturním vazbám mezi Sýrií a Evropskou unií a vzhledem k důležitosti úlohy, kterou má tato země při posilování stability na Středním východě, jsem přesvědčena, že Sýrie může v této oblasti dosáhnout pokroku, a přispět tak k demokratizaci celého regionu.
<SPEAKER ID="278" NAME="Franz Obermayr" AFFILIATION="NI">
(DE) Pane předsedající, tento návrh usnesení je v zásadě naprosto v pořádku, neboť je samozřejmě naší povinností, zejména s ohledem na plánovanou dohodu o přidružení, vyjádřit své názory jasně, a zároveň s ohledem na ochranu rodiny, příbuzných a spolubojovníků Muhannada Al Hassaniho také trvat na požadavcích článku 2 této dohody, zejména proto, že my Evropané známe díky bolestné zkušenosti z vlastní minulosti, jak vypadá pošlapávání lidských práv. Jsou to pouhé dvě desítky let, co se ve střední a jihovýchodní Evropě zhroutil komunistický teroristický režim.
<P>
Zde však varuji, abychom nezavírali oči nad tím, když v Turecku, které leží ve stejné oblasti jako Sýrie, nejsou respektována lidská práva tak, jak by měla být. To je ještě závažnější vzhledem k tomu, že Turecko je kandidátem na přistoupení k EU, přičemž má podstatné nedostatky ve výkonu soudnictví, v systému trestů, v ochraně menšin a v oblasti svobody náboženského vyznání, i když zkreslená zpráva od údajně nezávislé Komise neboli Ahtisaariho zpráva navozují jinou představu
<SPEAKER ID="279" NAME="Bernd Posselt" AFFILIATION="PPE">
(DE) Pane předsedající, domnívám se, že bychom samozřejmě měli být velice kritičtí k situaci v oblasti lidských práv v Sýrii. Je to diktatura a policejní stát. Pan Al Hassani musí být propuštěn.
<P>
Nicméně musíme vzít na vědomí také skutečnost, že prezident Assad - který je stále otevřenější a otevírá i svou zemi - a také jeho otec, kteří jsou alevité, podporují například soužití muslimů a křesťanů takovým způsobem, že přední syrský křesťan, kardinál Daud, mi řekl, že křesťané se v Sýrii cítí bezpečněji než v Iráku, který je pod ochranou západních jednotek.
<P>
Měli bychom proto v našich postojích vůči Sýrii rozlišovat, odsoudit porušování lidských práv a nevzdat a neukončit podporu této zemi na její cestě ke sbližování a otevřenosti. Samozřejmě je třeba zaujmout kritický postoj, ale měli bychom také připustit, že jsou zde zárodky něčeho, co si zaslouží povzbuzení.
<SPEAKER ID="280" NAME="Meglena Kuneva">
členka Komise. - Pane předsedající, Komise sdílí obavy Evropského parlamentu ohledně stavu lidských práv v Sýrii. Podle našeho odhadu se situace v posledních měsících zhoršila, častěji dochází ke svévolnému zadržování a šikanování obránců lidských práv a k zákazům cestovat.
<P>
Zatčení pana Muhannada Al Hassaniho, známého právníka, předsedy Národní organizace pro lidská práva v Sýrii a již 15 let člena sdružení advokátů v Damašku, k němuž došlo 28. srpna - je toho nejčerstvějším příkladem. Pan Al Hassani je obránce lidských práv a nabízí se podezření, že jeho zatčení je politicky motivováno.
<P>
Evropská unie již vyjádřila syrským orgánům své znepokojení. Sýrie musí dodržovat své mezinárodní závazky, především Všeobecnou deklaraci lidských práv a Mezinárodní úmluvu o občanských a politických právech, jejichž smluvním státem Sýrie je. Komise prostřednictvím své delegace v Damašku a společně s velvyslanectvími členských států diskutuje, jak účinněji a účelněji postupovat při ochraně obránců lidských práv. Je jasné, že musíme i nadále požadovat přijetí kroků na ochranu obránců lidských práv a zajistit sledování soudních řízení, která se před Nejvyšším soudem pro bezpečnost státu konají. I nadále musíme podporovat občanskou společnost s pomocí svých nástrojů, jako jsou nestátní subjekty a evropský nástroj pro demokracii a lidská práva a rozpočtové položky určené pro lidská práva, a poskytovat morální podporu rodinám.
<P>
Tato opatření jsou sice důležitá, nicméně nedostatečná. Domníváme se, že EU by měla vůči Sýrii silnější pozici, kdyby byla podepsána dohoda o přidružení. Jsem rád, že předsednictví zvažuje její podpis v nadcházejících týdnech. Díky této dohodě navážeme pravidelný dialog o těchto otázkách a dosáhneme lepších výsledků.
<SPEAKER ID="281" NAME="Předsedající">
Rozprava je ukončena.
<P>
Hlasování se bude konat po ukončení rozprav.
