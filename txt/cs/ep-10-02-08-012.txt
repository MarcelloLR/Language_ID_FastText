<CHAPTER ID="012">
Plán práce
<SPEAKER ID="018" NAME="Předseda">
Byl rozdán konečný návrh pořadu jednání, který vypracovala ve čtvrtek 4. února Konference předsedů v souladu s článkem 137 jednacího řádu. Byly navrženy následující změny:
<P>
Pondělí:
<P>
Žádné změny.
<P>
Úterý:
<P>
Skupina Evropské lidové strany (Křesťanských demokratů) požádala, aby na pořad jednání bylo doplněno prohlášení Rady a Komise o složité měnové a hospodářské situaci zemí eurozóny. Týká se to členských států, které trpí finančními problémy.
<SPEAKER ID="019" NAME="Corien Wortmann-Kool">
jménem skupiny PPE. - (NL) Je důležité, aby tato sněmovna vedla rozpravu o nejnovějším vývoji situace v eurozóně a také o opatřeních, která Evropská komise činí vůči těm zemím eurozóny, jež se nacházejí v rizikové zóně.
<P>
Zažili jsme, jak velmi vážný byl dopad tohoto vývoje na směnný kurz a jaký neklid také vyvolal na finančních trzích. Proto bychom před čtvrtečním neformálním summitem rádi měli k dispozici prohlášení Rady a Komise nejen o již navrhovaných plánech, ale také o opatřeních, která by bylo možno ještě učinit, aby se důvěra v euro obnovila co nejdříve.
<SPEAKER ID="020" NAME="Hannes Swoboda" LANGUAGE="DE">
Pane předsedo, chtěl bych tento návrh bezvýhradně podpořit. Je důležité, abychom o této otázce diskutovali a zabývali se zásadními problémy bez stranicky a politicky motivovaných půtek o to, komu má být přičítána vina za tuto krizi.
<P>
Mám dvě prosby. Zaprvé, budou-li kolegové poslanci ze Skupiny Evropské lidové strany (Křesťanských demokratů) souhlasit, měli bychom do názvu zařadit i sociální dopad, aby bylo jasné, že tu jde také o sociální dopad krize v dotyčných zemích.
<P>
Zadruhé: Také chceme hovořit s Komisí, ale chceme toto téma probírat s těmi členy Komise, kteří budou za danou problematiku v budoucnosti zodpovídat. Protože nová Komise se dosud neujala úřadu, měli bychom požádat předsedu Komise, aby se této rozpravy zúčastnil sám, nebo aby poslal někoho, kdo bude v nové Komisi zastávat určitý post, například pana Almunia nebo pana Rehna. Bylo by rozumné, aby se této náročné a důležité rozpravy zúčastnil mluvčí, jenž pak v Komisi ponese odpovědnost za stejnou věc.
<SPEAKER ID="021" NAME="Předseda">
Shodneme-li se na této žádosti a zařadíme-li ji jako bod na pořad jednání, zástupci Komise se zúčastní. Promluvím o tom s panem Barrosem. Chce se někdo vyslovit proti této žádosti? Nikoho nevidím. Nyní přistoupíme k hlasování. Kdo je pro tento návrh?
<SPEAKER ID="022" NAME="Corien Wortmann-Kool" LANGUAGE="NL">
Chtěla bych důrazně podpořit návrh pana Swobody. Pochopitelně tu jde o veškeré následky, včetně těch sociálních.
<SPEAKER ID="024" NAME="Ioannis Kasoulides">
jménem skupiny PPE. - Pane předsedo, jsou to tři usnesení přijatá Výborem pro zahraniční věci, která posuzují zprávu Komise o pokroku ve věci rozšíření.
<P>
Lze se jimi proto zabývat společně, společně je posoudit a společně je prodiskutovat.
<SPEAKER ID="026" NAME="Marta Andreasen">
jménem skupiny EFD. - Pane předsedo, jsem si vědoma, že jste minulý týden na Konferenci předsedů měli velmi nabitý program a nezbylo v něm mnoho času na diskusi o zařazení tohoto bodu na pořad jednání. Na lednovém plenárním zasedání však byli členové různých politických skupin - jak jste všichni byli svědky - znepokojeni skutečnostmi zmíněnými v otázce o újmách týkajících se nemovitého vlastnictví cizinců ve Španělsku. Ve středu večer je vhodná příležitost, aby se k tomuto Komise vyjádřila.
<P>
Proto vybízím kolegy, aby tento návrh podpořili. Za skupinu EFD bych vás chtěla požádat, aby se konalo jmenovité hlasování. Bude-li většina hlasovat pro tento návrh, chtěla bych navrhnout druhé jmenovité hlasování o tom, že příslušná rozprava bude uzavřena usnesením.
<SPEAKER ID="027" NAME="Gerard Batten" AFFILIATION="EFD">
Pane předsedo, chtěl bych se vyslovit pro návrh paní poslankyně Andreasenové, protože nám o tomto problému píšou mnozí naši voliči a domnívám se, že Parlament by o této věci měl rokovat.
<SPEAKER ID="028" NAME="Guy Verhofstadt" LANGUAGE="FR">
Pane předsedo, chtěl bych jen poznamenat, že tento problém prostřednictvím Evropského parlamentu předkládá silně protievropská skupina. To je vítaný posun, ale přesto jsem, pane předsedo, proti.
<P>
(Potlesk)
<SPEAKER ID="030" NAME="Gerard Batten" AFFILIATION="EFD">
Pane předsedo, dovolíte-li, pronesu jednu velmi stručnou faktickou poznámku. Kolega tamhle na tom místě (poslanec Guy Verhofstadt) se o nás vyjádřil jako o "protievropské" skupině. Nejsme protievropští, jsme proti Evropské unii.
<SPEAKER ID="031" NAME="Předseda">
To nebyla faktická poznámka. Nevyjadřujte se prosím k názorovým otázkám, když připravujeme pořad jednání a na takové záležitosti nemáme čas.
<P>
Čtvrtek:
<P>
Skupina konfederace Evropské sjednocené levice a Severské zelené levice požádala o rozpravu týkající se případů porušování lidských práv, demokracie a zásad právního státu. Skupina navrhuje nahradit rozpravu o Madagaskaru rozpravou o trestu smrti, a to zejména o případu Mumii Abu-Jamala.
<SPEAKER ID="032" NAME="Sabine Lösing" LANGUAGE="DE">
Pane předsedo, domníváme se, že bod o Madagaskaru v současné době není nijak zvlášť naléhavý. Chtěli bychom proto požádat, aby byl tento čas využit k rozebrání případu pana Mumii Abu-Jamala, afroamerického novináře, jenž byl v roce 1982 na základě nepřímých důkazů soudem shledán vinným z vraždy policisty.
<P>
Mumia Abu-Jamal byl odsouzen k trestu smrti a na výkon tohoto trestu čeká již téměř třicet let. Dodnes nebyly uspokojivě vysvětleny průvodní okolnosti této smrti a důkazy nikdy nebyly řádně prošetřeny. Trest smrti je však každopádně jedním z nejjasnějších případů porušení lidských práv, které známe. Ačkoliv v tomto procesu mohl být trest smrti změněn na doživotní vězení, prokuratura na konci ledna tuto možnost zamítla. Život Mumii Abu-Jamala je nyní dosud nejvíce ohrožen. Chtěli bychom, aby se o této záležitosti hovořilo na plenárním zasedání, abychom se mohli usnést, jakými kroky se pokusíme zajistit odložení trestu smrti, aby Mumia Abu-Jamal dostal možnost ve spravedlivém soudním procesu prokázat svoji nevinu.
<SPEAKER ID="033" NAME="Véronique De Keyser" LANGUAGE="FR">
Pane předsedo, nepopírám, že situace Mumii Abu-Jamala je velmi vážná a že daný případ si určitě zaslouží, abychom se jím zabývali. Na Madagaskaru je však naprosto nepřehledná situace. Celá země je vydána napospas přechodné vládě, která byla do funkce dosazena protizákonně a uvádí tuto zemi do chaosu.
<P>
Je velmi obtížné říci, která z těchto dvou věcí je naléhavější. Domnívám se, že Madagaskar můžeme zachránit. Pane předsedo, můžete u Spojených států opět intervenovat za provedení odkladu trestu smrti. Nebude to poprvé a bohužel se obávám, že ani naposledy. Za svou skupinu však každopádně odmítám stáhnout usnesení, které jsme připravili ohledně Madagaskaru, na němž rovněž hrozí veškerému obyvatelstvu vážné nebezpečí.
<SPEAKER ID="034" NAME="Předseda">
Ve smyslu vašeho návrhu provedu důkladný rozbor zmíněného problému a učiním v této věci prohlášení.
<P>
(Parlament žádost zamítl.)
<P>
(Plán práce byl přijat.)
