<CHAPTER ID="021">
Jednominutové projevy k důležitým politickým otázkám
<SPEAKER ID="161" NAME="Předsedající">
Dalším bodem jsou jednominutové projevy k důležitým politickým otázkám.
<SPEAKER ID="162" NAME="Georgios Papastamkos" AFFILIATION="PPE-DE">
(EL) Pane předsedající, jakožto člen Výboru pro mezinárodní obchod přirozeně věnuji velkou pozornost vztahům mezi EU a Čínou. Proto jsem si všiml, že podle údajů za rok 2007 obchodní deficit EU vzrostl na přibližně 160 miliard EUR.
<P>
Tento schodek je důsledkem závažných překážek bránících v přístupu na čínský trh. Je tomu tak také jistě kvůli konkurenční výhodě čínských výrobků, ale ta je založena na hospodářských, sociálních a ekologických dumpingových praktikách.
<P>
Tento nerovný obchodní vztah však není jediným důvodem k obavám; dalším je případ nebezpečných výrobků pocházejících z Číny. Proto bychom měli - a toto sdělení věnuji především Komisi - zajistit, že výrobky z Číny podléhají důkladné efektivní inspekci v zájmu veřejného zdraví a ochrany evropských spotřebitelů, ale také v zájmu konkurenceschopnosti evropských výrobků.
<SPEAKER ID="164" NAME="Neena Gill" AFFILIATION="PSE">
Paní předsedající, bouřlivé finanční události několika posledních dnů změnily svět. Už nějakou dobu máme všichni obavy ohledně možných problémů spojených se světovým finančním systémem, ale náhlý pád předních bank, jedné po druhé v rychlém sledu, byl ohromující.
<P>
Proto vítám dnešní postupy vlády Spojeného království k dosažení větší stability. Spojené království leží sice mimo eurozónu, nicméně všechna opatření, jež přijalo, jsou v souladu s rozhodnutími přijatými včera na zasedání Rady ve složení pro hospodářské a finanční věci. Přeji si pouze, aby některé ze zemí eurozóny jednaly stejným způsobem. K tomu, abychom překlenuli problémy, jimž budeme čelit, je naléhavě třeba, aby Evropská unie poskytovala vedení a koordinovala strategii s vnitrostátními vládami EU. Evropa musí hrát ústřední roli, a nikoli druhé housle, zejména pokud se chce EU spojit s lidem Evropy.
<P>
Je ale také třeba, abychom uznali, že krizi způsobila selhání trhu, nedostatek náležitých právních předpisů a došlo k ní v důsledku rozhodnutí, jež přijalo několik sobeckých jedinců za tučné odměny, kteří ovlivní životy milionů, a dokonce miliard lidí v celém světě. Je třeba, abychom zajistili, že se taková trestuhodná nedbalost již nikdy nebude opakovat, a tyto osoby, které za ní stojí, musí být dovedeny k odpovědnosti za své činy v plném rozsahu.
<SPEAKER ID="165" NAME="Cristian Silviu Buşoi" AFFILIATION="ALDE">
(RO) Dámy a pánové, rád bych této příležitosti využil k tomu, abych ještě jednou poprosil o větší zapojení Evropské unie do zlepšení zdravotnictví v členských státech Evropské unie.
<P>
Je skutečně pravda, že uspořádání systému zdravotnictví spadá do pravomocí členských států, avšak Evropské společenství má také nějaké pravomoci a důležitá úloha Evropského společenství v odvětví zdravotnictví je znovu potvrzena v rámci reformní Lisabonské smlouvy.
<P>
Lid Evropské unie stárne a střetává se s novými hrozbami: pandemie, fyzické a biologické incidenty, bioterorismus; musíme společně nalézt řešení všech těchto problémů.
<P>
Měli bychom také vytvořit mechanismus strukturované spolupráce členských států, mechanismus výměny informací a osvědčených postupů k zamezení nemocem v zemích Evropské unie, boji proti nim a jejich léčbě.
<P>
Směrnice o přeshraničních lékařských službách byla velmi dobrou iniciativou. Domnívám se však, že by ji měly následovat další stejně odvážné iniciativy, protože důležitou úlohou, kterou by měly evropské orgány zaujmout, je snížení nerovností spojených se zdravotnictvím.
<SPEAKER ID="166" NAME="László Tőkés" AFFILIATION="Verts/ALE">
(HU) Paní předsedající, jako křesťan a Maďar, ale také poslanec Evropského parlamentu, zde nyní chci vystoupit na obhajobu komunity půl milionu lidí maďarského původu žijících na Slovensku, části Evropské unie. Jinými slovy, hovořím zde na obranu evropských demokratických hodnot. Slovensku sice gratuluji k hospodářským výsledkům, jichž dosáhlo, ale musím s lítostí říci, že v této zemi je namířena krajní nacionalistická propaganda vůči slovenským Maďarům, v důsledku čehož zde panuje zastrašující hysterie. Chtěl bych požádat pana předsedu Hanse-Gerta Pötteringa, Evropský parlament a Evropskou komisi, aby podnikli opatření proti tomuto hrubému porušování lidských práv a práv menšin a etnické nesnášenlivosti, slovnímu napadání a diskriminaci, jež na Slovensku panují. Jakožto poslanec Evropského parlamentu jsem připraven ujmout se úlohy zprostředkovatele v zájmu harmonie mezi Maďary a Slováky.
<SPEAKER ID="167" NAME="Mieczysław Edmund Janowski" AFFILIATION="UEN">
(PL) Paní předsedající, rád bych upozornil Parlament na situaci křesťanů ve Vietnamu. Po 50 let jsou nuceni se zříkat své víry, byl jim zabaven majetek a byli přesídleni do různých regionů. V nedávné době se toto pronásledování obzvláště tvrdě projevilo v Hanoji, kde orgány surově zasahují proti katolíkům z komunity Thai Ha, kteří protestují proti nezákonnému zabavení pozemků patřících této komunitě pod vedením otců redemptoristů.
<P>
Například 31. srpna byli účastníci procesí vystaveni surovému bití. Více než 20 lidí utrpělo vážná zranění a bylo odvezeno do nemocnice. Zmláceni byli i novináři, včetně reportéra agentury Associated Press, Bena Stockinga. Udělejme vše, co je v našich silách, abychom zajistili, že se ve Vietnamu, který je nyní členem Rady bezpečnosti OSN, dodržují lidská práva.
<SPEAKER ID="168" NAME="Gabriele Zimmer" AFFILIATION="GUE/NGL">
(DE) Paní předsedající, tento večer je posledním bodem na pořadu jednání má zpráva o podporování sociálního začlenění a boji proti chudobě, včetně dětské chudoby. Jedná se o zprávu z vlastního podnětu, jež se řídí články 131 a 45 našeho jednacího řádu o krátkých předneseních v plénu, tj. v rámci přednesení bez otevřené rozpravy poslanců a příležitosti předkládat pozměňovací návrhy.
<P>
Proti tomuto vlastnímu omezení práv poslanců Evropského parlamentu protestuji a žádám po nás, tedy Evropském parlamentu, abychom tento jednací řád změnili. Je nevhodné, aby se zde důležité otázky jako boj proti chudobě a sociálnímu vyloučení neprojednávaly otevřeně. Přesto se v rámci výboru intenzivně diskutovalo a bylo navrženo 200 pozměňovacích návrhů a 40 kompromisních návrhů.
<P>
Je to záležitost veřejného zájmu a my si tím, že se zříkáme jednání o ní zde v plénu, upíráme některá z našich vlastních práv.
<SPEAKER ID="169" NAME="Urszula Krupa" AFFILIATION="IND/DEM">
(PL) Paní předsedající, v Indii stále vzrůstá počet křesťanských mučedníků zavražděných hinduistickými popravčími. Katolická církev žádá v různých koutech světa na vlády a mezinárodní instituce o pomoc křesťanům v Indii, Iráku a Vietnamu, avšak doposud bezúspěšně. Pronásledování křesťanů je stále bohužel doprovázeno pasivitou nejen ze strany zástupců vlády a právních institucí v této oblasti, ale také ze strany jiných demokratických vlád a mezinárodních institucí, které jsou aktivně zapojeny do jiných případů porušování lidských práv, a to se týká také Evropské unie.
<P>
Proto bych ráda protestovala před Evropským parlamentem proti tomu, že porušování lidských práv v Indii, Iráku a Vietnamu se přehlíží - a hovořím zde rovněž k Evropské komisi - a ráda bych požádala o diplomatický zásah a protesty v případě, že k takovým barbarským činům dojde. Pasivita vůči pronásledování může být důkazem zvláštního druhu diskriminace katolíků.
<SPEAKER ID="170" NAME="Sergej Kozlík" AFFILIATION="NI">
(SK) Za uplynulých 50 let byla v Maďarsku téměř zlikvidována silná dvousettisícová slovenská národnostní menšina. Naopak maďarská menšina v sousedních zemích včetně Slovenska vzrůstá. Jsou to však paradoxně právě Maďaři, kteří už řadu let vyvolávají v Evropě dojem, že je jejich menšina utlačována.
<P>
Několik stávajících maďarských politických představitelů neskrývaně hovoří o myšlence velkého Maďarska, což však bohužel zůstává bez povšimnutí evropských politických špiček. Maďarský parlament na své půdě organizuje přeshraniční fórum maďarských poslanců Karpatské kotliny. Zástupci maďarských etnických politických stran ze Slovenska a Rumunska se vzájemně a neskrývaně setkávají a debatují o autonomii. V moderní Evropě jsou takové přístupy nepřijatelné a nebezpečné.
<SPEAKER ID="171" NAME="Marian Zlotea" AFFILIATION="PPE-DE">
(RO) Pane předsedající, Rumunsko se bohužel potýká se závažným problémem, který ohrožuje bezpečnost a zdraví evropských občanů: používání nesterilních chirurgických nití dovážených z Číny v nemocnicích.
<P>
Rumunské ministerstvo zdravotnictví o tomto problému ví od srpna, avšak navzdory varováním, že tyto nitě mohou způsobovat infekce či dokonce vést ke smrti pacientů, jej nezarazilo včas.
<P>
Poplach se spustil poté, co v nemocnici zemřel jeden pacient kvůli infekci a jiní pacienti se potýkají s týmž nebezpečím. Mám za to, že se jedná o varovný signál nejen pro Rumunsko, ale pro celou Evropu.
<P>
To, že více a více výrobků dovážených z Číny vyvolává otazníky a ohrožuje zdraví a bezpečnost evropských občanů, je velmi závažným problémem.
<P>
Nepříliš dávno jsme měli problémy s cukrovinkami kontaminovanými sušeným mlékem obsahujícím melanin, jež byly rovněž dovezeny z Číny. Z Číny dovážíme výrobky, protože jsou levnější, ale já se domnívám, že by Evropa měla klást zdraví svých občanů na první místo.
<P>
Žádám paní komisařku Vassiliouovou, aby zahájila vyšetřování, abychom v členských státech předešli veškerým incidentům. Potřebujeme mimořádná opatření ke kontrole těchto výrobků, abychom zarazili dovoz na vnitřní trh včas.
<SPEAKER ID="172" NAME="Pierre Pribetich" AFFILIATION="PSE">
(FR) Paní předsedající, křehká poptávka po nových automobilech se projevuje poklesem evropského automobilového průmyslu. Jeden přední francouzský výrobce právě oznámil ztrátu 4 000 pracovních míst a k tomu 2 000 míst v Evropě.
<P>
Zároveň je navzdory 37% nárůstu zisků v první polovině stále odhodlán v rušení propouštění pokračovat. Pod záminkou racionalizace je kladen příliš velký důraz na výdělečnost na úkor a za přehlížení ambiciózních průmyslových politik, a co je důležitější, bez ohledu na pracující.
<P>
Rád bych vystoupil jako mluvčí těchto pracujících, kteří jsou těmito opatřeními zasaženi nejvíce, kteří jsou oběťmi této situace, a povzbudil tohoto výrobce, aby svou strategii znovu zvážil a zároveň pracovní místa zachoval.
<P>
To by mělo být v době, kdy se potýkáme s krizí zaměstnanosti, být hlavní prioritou. V tomto duchu rozhodnutí o návrhu nařízení ke snížení emisí CO2 z nových automobilů musí vyvažovat různá hlediska: udržitelný rozvoj a zajištění zaměstnanosti prostřednictvím inovativních průmyslových politik na všech úrovních, zejména na úrovni sociální.
<SPEAKER ID="173" NAME="Marco Cappato" AFFILIATION="ALDE">
(IT) Pane předsedající, dámy a pánové, v Itálii dochází k porušování zásad demokracie, na což bych rád upozornil své kolegy poslance: za posledních 18 měsíců italský parlament odmítl zvolit soudce do ústavního soudu, jak to po něm požaduje italská ústava, a v posledních šesti měsících italský parlament odmítl jmenovat parlamentní dozorčí výbor pro informační systém.
<P>
Nemusím zacházet do podrobností. Poslancům jsme zaslali balíček s podrobnými informacemi. Můj kolega Marco Pannella drží od sobotního poledne suchou hladovku a protestuje tak proti nezákonným opatřením prezidenta Italské republiky. Obdrželi jsme vyjádření důvěry od 25 poslanců EP, kteří podepsali usnesení na základě článku 7 Smluv. Vypršel mi čas, a tak bych vás jen chtěl požádat, abyste si toto usnesení přečetli a podpořili je.
<SPEAKER ID="174" NAME="Milan Horáček" AFFILIATION="Verts/ALE">
(DE) Paní předsedající, tento rok si připomínáme 60. výročí Všeobecné deklarace lidských práv OSN. V posledních 60 letech nespočet skupin a organizací pro lidská práva po celém světě tuto deklaraci využívaly jako základ své činnosti, například Charta 77 v Československu, Solidarita v Polsku a hnutí za lidská práva v Latinské Americe.
<P>
Politika pro lidská práva je i dnes stejně důležitá. Ještě si neprorazila cestu do všech oblastí politiky. Nesmíme dovolit, aby byla lidská práva odsunuta jako zvláštní položka vedle našich jiných politických oblastí, ale musíme se snažit za lidská práva bojovat, třebaže to s sebou nese určité nevýhody. Lidská práva jsou jakožto základní hodnota jedním z nejsilnějších opěrných pilířů evropského domu, a tak na ně musíme také více dbát i ve své vlastní práci.
<P>
Proto podporuji myšlenku učinit z podvýboru pro lidská práva stálý výbor, s ohledem na jeho význam.
<SPEAKER ID="175" NAME="Zdzisław Zbigniew Podkański" AFFILIATION="UEN">
(PL) Paní předsedající, přezkum společné zemědělské politiky jasně zdůrazňuje rizika v různých odvětvích zemědělství. Bylo toho mnoho řečeno o potřebě reformovat trh s cukrem, trh s tabákem a trh s ovocem a zeleninou. Padla zmínka o potřebě zvýšit kvóty, včetně kvót na mléko, uvolnit půdu ležící ladem pro osetí obilovinami, zatímco jiné problémy, jako je problém, s nímž se potýká evropské zemědělství, zůstaly v ústraní.
<P>
Hromadně umírají včely kvůli řadě nemocí, z nichž nejznámější je kleštík a Nosema. Včely jsou také spojeny s otázkami opylení a zajišťují v našem životě a ve stálosti přírodního světa biologickou rozmanitost. Z tohoto důvodu bych vás dnes rád na toto téma upozornil, protože obvykle vnímáme včely v souvislosti s medem, propolisem či voskem. Kdyby nebylo usnesení paní Lullingové, my v Evropském parlamentu bychom nepochybně lhostejně obcházeli problémy spojené se včelařstvím. Nyní potřebujeme mimořádný program na záchranu včel a včelařství v Evropské unii.
<SPEAKER ID="176" NAME="Ilda Figueiredo" AFFILIATION="GUE/NGL">
(PT) V poslední době jsou v Portugalsku uzavírány podniky, zejména v textilním a oděvním odvětví především v severní části země, například textilní podnik Oliveira Ferreira v Riba de Ave a několik v oblastech měst Barcelos, Santo Tirso a Fafe. Nedávno je také následovala továrna nadnárodní společnosti Leee v Évoře, nemluvě o hrozbě, která visí nad pracovníky v mnoha dalších oblastech, jako je Vila Nova de Gaia a Lousada.
<P>
V souvislosti s propouštěním stovky dalších společností neplní pracovní zákony a využívají hrozbu nezaměstnanosti k vyplácení mezd pod zákonným minimem a diskriminují mladé lidi a ženy, jak se nedávno odhalilo v rámci studie odborového svazu pro pracující v textilním, oděvním, obuvním a kožedělném odvětví distriktu Porto v subregionech Tâmega a Sousa.
<P>
Z tohoto důvodu je obzvláště důležité vědět, co Evropská komise plánuje udělat se systémem dvojí kontroly obchodu s Čínou, jenž vyprší na konci tohoto roku, s ohledem na potřebu bránit výrobu a pracovní místa a práva v našich zemích.
<SPEAKER ID="177" NAME="Witold Tomczak" AFFILIATION="IND/DEM">
(PL) Paní předsedající, v souvislosti s utiskováním křesťanů v Indii se neprojevují žádné známky oslabování. Lidé jsou i nadále vražděni kvůli svému náboženství - jednoduše proto, že jsou křesťané. Dochází k ničení katolických kostelů. Násilí se uplatňuje dokonce i proti bezbranným jeptiškám, které se starají o chudé. Indická vláda nepodniká žádná efektivní opatření k tomu, aby v zemi zajistila lidská práva, zejména právo na život a právo na svobodu vyznání.
<P>
Evropská unie, jež postavila svůj slovník a orgány na přístupech spojených s lidskými právy, doposud nereagovala závažným způsobem na obhajobu práv křesťanů, již jsou v Indii vražděni. Na vrcholné schůzce EU-Indie nebyl vyvinut žádný nátlak k donucení Indie, aby zastavila mučednické umírání věřících v Krista. V Evropském parlamentu, při příležitosti 60. výročí přijetí Všeobecné deklarace lidských práv, pořádáme při této příležitosti konferenci věnovanou lidským právům. Padly z úst těch skvělých řečníků nějaké žádosti ohledně práv křesťanů, již jsou nyní pronásledováni nejen v Indii? Další otázkou, se kterou se potýkáme, je: bere EU a její čelní představitelé doktrínu lidských práv vážně? Uplatňují ji na všechny lidi? Neuplatňují se možná dvojí standardy? Mají se prostřednictvím kázání lidských práv obhajovat všechny druhy menšin, včetně sexuálních menšin, ale nikoli práva lidí, kteří jsou vražděni kvůli své křesťanské víře? Evropo, probuď se!
<SPEAKER ID="178" NAME="Irena Belohorská" AFFILIATION="NI">
(SK) Slovensko se od svého vzniku snažilo vytvořit rovné podmínky pro všechny své občany, a tak je možné konstatovat, že by se v současné době mohlo stát příkladem dobrých vztahů s národnostními menšinami. To však nelze konstatovat o Maďarsku, kde byla slovenská menšina krutě asimilována.
<P>
Ze všech národnostních menšin žijících na Slovensku se zejména maďarská menšina těší výjimečnému postavení. Na Slovensku mají politickou stranu, která je v parlamentu. Školský systém umožňuje vzdělávání v maďarštině od mateřské školky až po vysokou školu a mnozí studenti ukončují vysokoškolské vzdělání bez znalosti slovenského jazyka. Proto považuji za provokaci a absurditu, jež se nehodí do 21. století, ze strany maďarského parlamentu vznik fóra Karpatské kotliny, které se skládá z maďarských poslanců ze svrchovaných členských států Evropské unie, již se snaží o vytvoření autonomie.
<SPEAKER ID="179" NAME="Mairead McGuinness" AFFILIATION="PPE-DE">
Paní předsedající, uprostřed úzkosti a obav ohledně bankovního sektoru máme možná nějakou naději. Jsem ráda, že komisař pro zemědělství je zde a poslouchá mě, protože je možné, že v době krize se Evropa ve skutečnosti může svému problému postavit.
<P>
Vzpomeňte si na krizi spojenou s BSE, kdy se celé odvětví hovězího masa a odvětví potravin hroutilo a vytrácela se důvěra a Evropa reagovala zavedením přísných omezení od zemědělského podniku až po spotřebitele, s vysledovatelností a pokutami.
<P>
Řekněme subjektům bankovního odvětví, že toto je jejich okamžik BSE, a povstanou z popela, avšak budou muset mít lepší řízení. Budou muset používat označování a vysledovatelnost - pro lidi i peníze - a ti, kteří se účastní špatných postupů, budou muset být trestáni pokutami.
<P>
Máme však naději. Máme zkušenosti a já věřím, že Evropa bude v důsledku této krize lepší, protože budeme mít lepší řízení.
<SPEAKER ID="180" NAME="Yannick Vaugrenard" AFFILIATION="PSE">
(FR) Paní předsedající, rád bych se vrátil k neobvyklým prohlášením pana Barrosa. Naznačuje, že by chtěl zapomenout na nedotknutelná pravidla hospodářské soutěže a že by byl méně pečlivý v otázkách státní podpory.
<P>
Pokud by šlo o otázku záchrany nějakého konkrétního odvětví evropského průmyslu, pokud by šlo o to, umožnit členským státům, aby investovaly do výzkumu, nebo dokonce zahájit ambiciózní evropskou půjčku, pak bych tento obrat o sto osmdesát stupňů přivítal. Je to však otázka rozsáhlého odkupování toxických produktů držených finančními subjekty. Je to nakonec otázka záchrany finančních hulvátů, kteří zlehčují úsilí subjektů regulujících trh.
<P>
Pokud Komise zreviduje svou doktrínu, tím lépe. Je to však potřeba udělat správně, prostřednictvím větší pružnosti ve vztahu k problému státní podpory ve strategických odvětvích Evropy, jež jsou v ohrožení, a aktivnějším přijímáním opatření týkajících se ratingových agentur, boje proti spekulacím založeným na cenách potravin a regulace spekulativních fondů. O to jsme žádali celá léta a nyní máme důkaz: krédo volné hospodářské soutěže a volného trhu nás očividně vede do slepé uličky.
<SPEAKER ID="181" NAME="Marco Pannella" AFFILIATION="ALDE">
(FR) Paní předsedající, pro jednou máme příležitost k úsměvu. Ve stávajícím ovzduší, kdy nám Evropa, rodiště našich předků, znovu ničí evropskou vlast, se k tomu těžko vyjadřuje.
<P>
Ale objevilo se překvapení. Francouzské noviny Le Monde - a chtěl bych za to novému šéfredaktoru Eriku Fottorinovi poděkovat - včera zveřejnily nádherný úvodník s kresbou od karikaturisty Plantua, v níž je ona neinstitucionální G4, kterou jsme právě vynalezli, znázorněna takto: Němčouři, Italiáni, perfidní Albion a Francouzi se spojili za účelem zničení Evropy, každý myslí na své drobné partikulární zájmy, a proti nim stojí Parlament, tedy tak zvaný Parlament, kterému stále nikdo nerozumí. Díky, Le Monde, díky, Plantu. Plantu prezidentem!
<P>
(Předsedající řečníka přerušila)
<SPEAKER ID="182" NAME="Andrzej Tomasz Zapałowski" AFFILIATION="UEN">
(PL) Paní předsedající, Evropská unie ve svých prohlášeních vyjadřuje obavy o růst zaměstnanosti a vysokou úroveň sociálního zabezpečení. Přístup Komise k otázce polských loděnic však jde proti těmto prohlášením. Veřejná podpora se smí v Evropské unii použít k dotování krachujících bank a bez omezení jí lze užívat v oblastech dřívější komunistické části Německa. Kde je rovné zacházení s hospodářskými subjekty? V období, které nazýváme "stará EU", dostávaly loděnice podporu po mnoho let a vše bylo v pořádku. Komise s novými členskými státy, které by měly mít příležitost dohnat v hospodářských ukazatelích zbytek Společenství, zachází jako s dobytým územím.
<P>
Jsem přesvědčen, že polští voliči v nadcházejících volbách do Evropského parlamentu svým hlasováním ukáží, že o takovouto evropskou solidaritu nestojí.
<SPEAKER ID="183" NAME="Gerard Batten" AFFILIATION="IND/DEM">
Paní předsedající, již léta varuji, že by se mohl evropský zatykač používat k potlačení svobody projevu na internetu. To se nyní skutečně stalo. Dne 1. října byl na letišti Heathrow zatčen Dr. Frederick Toben, a to na základě evropského zatykače vydaného v Německu pro údajné xenofobní trestné činy spáchané na internetu.
<P>
Dr. Toben popírá holokaust. Jeho názory znechutí každého rozumného člověka. Avšak o to nejde. Byl zatčen v Británii proto, že zveřejnil své názory na internetu v Austrálii. Popírání holokaustu, třebaže je odpudivé, však v Británii ani v Austrálii není trestné. Pokud bude tento evropský zatýkací rozkaz vykonán, jeho použitím může dojít k tomu, že pokud někdo na internetu vyjádří názor, který je v jeho zemi legální, může být vydán do jiné země EU, kde je tentýž zákon trestný. To by mělo hluboké důsledky na svobodu projevu v rámci jednotlivých členských států.
<SPEAKER ID="184" NAME="Péter Olajos" AFFILIATION="PPE-DE">
(HU) Děkuji vám, paní předsedající. Po sporu ohledně pěny na řece Rábě nyní bohužel v Evropském parlamentu probíhá další debata mezi Rakouskem a Maďarskem o životním prostředí. Rakouská korporace BEGAS plánuje postavit v Heiligenkreuzu spalovnu odpadů o kapacitě 325 000 tun, která by měla stát pouze několik stovek metrů od maďarské hranice. Toto nové zařízení bude moci zpracovávat odpad nikoli pouze z místních zdrojů, nýbrž také z jiných oblastí. Podpora projektu je obzvláště nízká jak ze strany přilehlých obcí v Rakousku, tak i v Maďarsku. Mé obavy vzbuzuje především skutečnost, že plánovaná spalovna by se nacházela sotva kilometr od maďarského města Szentgotthárd, které leží ve směru převládajících větrů, a od národního parku Őrség, chráněného v rámci sítě Natura 2000 a zahrnujícího region Őrség, který nedávno obdržel cenu EDEN. Výstavba spalovny by pro tento maďarský region, který staví na své přírodní kráse, národních parcích a ekologické turistice, měla nevídané důsledky.
<P>
Na závěr bych se, paní předsedající, rád zeptal, proč bylo onomu slovenskému poslanci, který pronášel slovní útoky plné nenávisti vůči Maďarům, dovoleno vystoupit dvakrát. To je procedurální záležitost. Děkuji vám.
<SPEAKER ID="185" NAME="Monika Beňová" AFFILIATION="PSE">
(SK) Chtěla bych velmi důrazně odmítnout slova, která tu zazněla na adresu vlády Slovenské republiky, pokud jde o šíření nenávisti a nedodržování práv národnostních menšin ve Slovenské republice.
<P>
Dámy a pánové, vážený pane kolego Tőkési, na Slovensku má vláda ve svém programovém prohlášení dodržování práv menšin, a v důsledku toho práva menšin dodržuje. Je mi velmi líto, že právě maďarští poslanci využívají na každém plenárním zasedání Evropského parlamentu minutová vystoupení k útokům na vládu Slovenské republiky, a tím i na občany Slovenské republiky.
<P>
Vláda Slovenské republiky, paní předsedající, ctí dobré sousedské vztahy, chce mít dobré sousedské vztahy, ale k dobrým bilaterálním vztahům musí být partneři dva. Zatím podává přátelskou ruku pouze vláda Slovenské republiky.
<SPEAKER ID="186" NAME="Milan Gaľa" AFFILIATION="PPE-DE">
(SK) Výsledky tříleté studie Světové zdravotnické organizace o nerovnostech ve zdraví mezi světovou populací jsou alarmující. Tento stav mají na svědomí sociálně-ekonomické podmínky, a nikoli biologické faktory. Například japonská dívka má šanci dožít se v průměru osmdesáti tří let, v africkém Lesothu by to bylo pouze čtyřicet dva let. Pravděpodobnost, že žena zemře při porodu ve Švédsku, je jedna ku sedmnácti tisícům, v Afghánistánu jedna ku osmi.
<P>
Žít v chudých částech evropských metropolí znamená dožít se v průměru o dvacet osm let méně než v bohatších částech. Kombinace špatných politik, nevhodných sociálních podmínek, nízkého vzdělání, špatného bydlení a omezeného přístupu k zdravým potravinám apod. vede k tomu, že většina lidí se netěší takovému zdraví, jaké by bylo z biologického hlediska možné. Výbor WHO pro sociální determinanty se domnívá, že aktivním přístupem je možné redukovat nerovnosti v poměrně krátkém časovém horizontu.
<SPEAKER ID="187" NAME="Avril Doyle" AFFILIATION="PPE-DE">
Paní předsedající, nedávným zveřejněním vůbec prvního průzkumu Eurobarometru o názorech našich občanů na změnu klimatu se ukázalo, že téma změny klimatu se stalo z okrajového environmentálního tématu středem evropské politiky.
<P>
Vzhledem k momentálním hospodářským a finančním zmatkům plně chápu obavy kolegů, když se jako politici zabýváme tím, co je beze sporu největší morální, environmentální, sociální a hospodářskou výzvou, které čelí celé lidstvo, tedy globálním oteplováním v důsledku emisí skleníkových plynů, neboli změnou klimatu.
<P>
Avšak ono to nepočká; Kodaň nepočká a my nemůžeme zůstat u pouhého chtění. Jako zpravodajka pro jedno ze čtyř témat týkajících se režimu řešení změny klimatu po roce 2012 - konkrétně revize systému obchodování s emisními povolenkami - plně důvěřuji našim vládám, že v brzké době vyřeší tyto významné hospodářské a finanční otázky, kterým nyní čelíme, a že je vyřeší v dostatečném předstihu před rokem 2013. A tak třebaže politika má tendenci zaměřovat se dnes na problémy dneška, nesmíme nyní zapomínat na tvorbu právních předpisů v této nejvýznamnější oblasti pro delší časový horizont, pro období po roce 2012, nebo nám historie nevystaví příliš pěkné vysvědčení.
<SPEAKER ID="188" NAME="Miloš Koterec" AFFILIATION="PSE">
(SK) Je až zarážející, jak se dá toto fórum zneužívat k politikaření zaměřenému na slovenskou politickou scénu. Pozorně jsem vyslechl slova maďarského kolegy Tőkése a musím protestovat proti jednostrannému hodnocení současných událostí a proti všudypřítomnému osočování vůči činnosti vlády Slovenské republiky v této oblasti.
<P>
Rád bych zdůraznil, že je v zájmu Slovenské vlády v současnosti neustále zdokonalovat menšinovou politiku, a to přesto, že odpovídá veškerým evropským standardům.
<P>
Chci odsoudit zájmy, které zneužívají jednotlivých problémových momentů k poukazování na všeobecně špatný přístup vlády, a to navíc na půdě Evropského parlamentu. Pokud budeme hledat třecí plochy a zkreslovat situaci, budeme tím jen trestuhodně iniciovat a podněcovat umělé konflikty, které znepříjemňují a komplikují život slovenské společnosti.
<SPEAKER ID="189" NAME="Předsedající">
Tím je tento bod uzavřen.
