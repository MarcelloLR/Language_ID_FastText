<CHAPTER ID="014">
Finanční náklady na posuzování žádostí o azyl v členských státech (rozprava) 
<SPEAKER ID="578" NAME="Předsedající">
Velice vám děkuji, paní Gomesová, a rozprava je tímto ukončena. Hlasování se bude konat zítra ve 12:00. Dalším bodem je poslední dnešní zpráva, konkrétněji otázka k ústnímu zodpovězení pro Radu a Komisi na téma finanční náklady na posuzování žádostí o azyl v členských státech. Nejprve uděluji slovo autorce, paní Nadje Hirschové. Máte dvě minuty.
<P>
otázka k ústnímu zodpovězení pro Radu, kterou pokládají paní Nadja Hirschová, paní Renate Weberová, paní Cecilia Wikströmová, pan Louis Michel, paní Sonia Alfanová, pan Stanimir Ilchev, paní Nathalie Griesbecková a pan Jan Mulder jménem skupiny Aliance liberálů a demokratů pro Evropu, o předávání informací o finančních nákladech na posuzování žádostí o azyl v členských státech - B7-0662/2010),
<P>
otázka k ústnímu zodpovězení pro Komisi, kterou pokládají paní Nadja Hirschová, paní Renate Weberová, paní Cecilia Wikströmová, pan Louis Michel, paní Sonia Alfanová, pan Stanimir Ilchev, paní Nathalie Griesbecková a pan Jan Mulder jménem skupiny Aliance liberálů a demokratů pro Evropu, o předávání informací o finančních nákladech na posuzování žádostí o azyl v členských státech - B7-0663/2010),
<P>
otázka k ústnímu zodpovězení pro Radu, kterou podkládají paní Monika Hohlmeierová a pan Simon Busuttil jménem skupiny Evropská lidová strana (Křesťanských demokratů), o předávání informací o nákladech na posuzování žádostí uchazečů o azyl v členských státech - B7-0664/2010),
<P>
otázka k ústnímu zodpovězení pro Komisi, kterou pokládají paní Monika Hohlmeierová a pan Simon Busuttil jménem skupiny Evropská lidová strana (Křesťanských demokratů), o předávání informací o nákladech na posuzování žádostí uchazečů o azyl v členských státech - B7-0665/2010),
<P>
otázka k ústnímu zodpovězení pro Radu, kterou pokládají paní Monika Flašíková Beňová, pan Claude Moraes, paní Sylvie Guillaumeová, paní Carmen Romero Lópezová a pan Antonio Masip Hidalgo jménem skupiny Pokroková aliance socialistů a demokratů v Evropském parlamentu, o stavu návrhu Komise na přepracování směrnice o azylovém řízení - B7-0003/2011),
<P>
otázka k ústnímu zodpovězení pro Radu, kterou pokládá paní Hélène Flautre jménem skupiny Zelených/Evropské svobodné aliance, o stavu jednání ohledně směrnice o azylovém řízení - B7-0004/2011), a
<P>
otázce k ústnímu zodpovězení pro Komisi, kterou pokládají pan Rui Tavares a paní Marie-Christine Vergiatová za skupinu konfederace Evropské sjednocené levice a Severské zelené levice, o předání informací Parlamentu a Komisi o nevyřízených záležitostech v Radě ohledně směrnice o azylovém řízení - B7-0002/2011),
<SPEAKER ID="579" NAME="Nadja Hirsch">
autorka. - (DE) Pane předsedající, dohodli jsme se v Evropském parlamentu, že chceme, aby společný evropský azylový systém byl zaveden do roku 2012. To také znamená, abychom měli ve všech členských státech stejné nebo podobné podmínky.
<P>
Realizace tohoto systému však narazila na odpor, a to hlavně kvůli tomu, že v průběhu diskusí o azylovém balíčku nám byly podány neodpovídající informace, někdy vůbec žádné informace nebo dokonce vzájemně si odporující informace. Měli jsme velmi málo údajů jako základ pro finanční odhady související se směrnicí o azylovém řízení a s náklady v členských státech. Naším cílem je vyzvat Komisi, aby předložilas Parlamentu studii nebo nezbytné informace. Týká se to takových oblastí, jako jsou překladatelské služby a také právní poradenství. Není jasné, jaké dopady to bude skutečně mít na členské státy.
<P>
Na druhé straně v procesu revize směrnice o azylovém řízení se jasně ukázalo, že můžeme vyprodukovat kvalitní, rychlé řízení, což je výhodné pro obě strany, protože to pomáhá rychle přijímat rozhodnutí tak, aby situace byla lidem jasná a bylo nízké procento chyb. Naším cílem jako liberálů je poskytnout plánům Komisi naši plnou podporu. Potřebujeme však argumenty, a to i v diskusích s členskými státy, které prokážou důsledky revize tohoto azylového balíčku, a zejména směrnice o azylovém řízení. Proto vyzýváme Komisi, aby nám poskytla skutečnou podporu a zajistila, že tento azylový balíček se stane skutečností do konce roku 2012, tak abychom mohli vytvořit společný evropský azylový systém.
<SPEAKER ID="580" NAME="Monika Hohlmeier">
autorka. - (DE) Pane předsedající, je důležité, aby se EU pustila do problémů migrace a práva azylu. Komise předložila návrhy v této oblasti. V současnosti však neexistuje žádná zevrubná analýza provádění existujících právních ustanovení. Stěží také existují podrobné kalkulace a analýzy k novým návrhům. Skupina Evropské lidové strany (Křesťanských demokratů) plně podporuje právo na azyl a právo na ochranu osob, které ji potřebují.
<P>
Při pohledu na současnou situaci je však bohužel jasné, že lidé žádají o azyl z velmi různých důvodů, nebo dokonce tento systém systematicky zneužívají. Právo na azyl a právo na podpůrnou ochranu není nástrojem pro všeobecnou migraci do 27 členských států. Musíme zajistit, aby organizovaní obchodníci s lidmi v důsledku našeho práva na azyl neměli možnost vydělávat miliardy eur profitováním na osudech lidí.
<P>
Azylové řízení musí být nastaveno účelově a musí být prováděno velmi pečlivě. Obětem pronásledování musí být zaručeno útočiště v EU. Proto jsou v nových návrzích stanoveny povinnosti Komise v tomto ohledu. Myslím si, že mnohé z nich jsou vhodné, včetně překladatelů, náležité zdravotní péče a zvážení potřeb zvláštní ochrany.
<P>
Chtěla bych se však zmínit o aspektech, které považují za problematické. Orgány v členských státech mají k dispozici jen velmi málo možností, jak předcházet zneužívání. Možnost zrychleného řízení a řízení na hranicích by měla být omezena ukládáním poplatků. Pokud žadatel závažným způsobem poruší svou povinnost spolupracovat, existuje velmi málo možností uvalení sankcí. Naopak, pokud žadatel o azyl zmizí, členský stát nemůže ukončit řízení negativním výrokem. Pokud se znovu objeví, je mu nabídnut rozšířený okruh procesních možností. Dokonce i když žádost očividně postrádá jakékoli opodstatnění, bude použití zrychleného řízení možné až po podání v pořadí druhé žádosti. To povede k výraznému růstu nákladů.
<P>
Současný návrh Komise stanoví, že bude k dispozici bezplatná právní konzultace advokáta, což také bude mít v členských státech za následek značné zvýšení nákladů. Chtěla bych jen, aby Komise znovu zvážila praktické důsledky svých návrhů, finanční dopad a problémy vznikající orgánům v členských státech. Chceme velmi kvalitní systém, ale musí být funkční a neměl by již tak přetíženým státům ukládat zcela neproveditelné úkoly.
<SPEAKER ID="581" NAME="Sylvie Guillaume">
autorka. - (FR) Pane předsedající, nejprve bych chtěla poznamenat, že jednou z otázek pro tuto rozpravu, myslím, je vytvoření společného evropského azylového systému do roku 2012, což nám konečně umožní zastavit další použití těch nejhorších azylových praktik na vnitrostátní úrovni.
<P>
Neztrácejme to ze zřetele, neboť to znamená, že musíme přejít k větší harmonizaci založené na společných pravidlech. Domnívám se ovšem, že pouhá praktická spolupráce současné nesrovnalosti mezi azylovými systémy v jednotlivých zemích nevyřeší.
<P>
Také bych, když dovolíte, chtěla vyjádřit znepokojení nad současným stavem společného evropského azylového systému vzhledem k mnoha otázkám zablokovaným v Radě. Budoucnost tohoto složitého záměru není v žádném případě jasná. Musíme se zabývat jen pokusem Komise zachránit situaci připravovaným návrhem na přepracování dvou směrnic.
<P>
V této souvislosti pak musíme hovořit o nákladech, a právě na to se zaměřuje naše dnešní rozprava. Slyšíme, že pevnější procesní záruky značně zvýší členským státům finanční zátěž spojenou s posuzováním žádostí o azyl, což bude pro ně ještě obtížnější s ohledem na stav jejich rozpočtů v době hospodářské krize.
<P>
Avšak, opakuji, jsou to neefektivní, nekvalitní postupy, které jsou pro členské státy nejnákladnější. Domnívám se, že přístup s financováním v předstihu, který podporuje Komise ve svém návrhu na přepracování, jinými slovy, zlepšení řízení v prvním stupni, nám umožní značné reálné úspory ve střednědobém výhledu.
<P>
Proč? Protože od počátku tyto harmonizované postupy pomohou orgánům snadněji odhalit podvodné žádosti a poskytnou jasnější pokyny týkající se podkladů pro rozhodování. To umožní přijímat správná rozhodnutí a přijímat je rychleji, čímž se sníží jak délka trvání řízení, tak počet odvolání proti rozhodnutím a jejich soudních zrušení, a tedy sníží se náklady na vazební opatření a nakonec i celkové náklady.
<P>
Dále, chceme-li se bavit o otázce nákladů, proč se nebavit také o dublinském systému Eurodac? Proč se žádný z členských států neodhodlal a nevyžádal si rozbor nákladové efektivity při uplatňování tohoto systému? Víme, že některé zjevné lidské dopady nedoprovázejí žádná hodnocení podpořená přesvědčivými důkazy týkajícími se jak skutečných přesunů, tak prevence druhotného pohybu nebo vícenásobných žádostí, i když právě to jsou důvody, proč byl vytvořen dublinský systém. Bavme se tedy o nákladech, protože musíme, ale posuzujme tento systém jako celek, včetně nákladů na dublinský systém.
<P>
Ze svého pohledu zpravodajky pro směrnici o azylovém řízení se domnívám, že dosavadní míra harmonizace je nedostatečná a negativně se odráží na kvalitě a efektivitě řízení. Tyto nedostatky si vybírají svou daň jak v členských státech, tak na obětech pronásledování. Stále ještě se zaměřujeme na rok 2012, ale nesmíme si myslet, že musíme rychle prosadit text založený na nejmenších společných jmenovatelích jen kvůli dodržení lhůty. Potřebujeme spravedlivé, přístupné a efektivní řízení, a to v každém případě zůstane mým cílem a cílem mé politické skupiny v této rozpravě.
<SPEAKER ID="582" NAME="Hélène Flautre" LANGUAGE="FR">
Pane předsedající, myslím si, že cílem této diskuse je přimět Radu, aby konečně odkryla karty, protože musím říci, že vzhledem k takovému ambicióznímu, ne-li nezbytnému reformnímu balíčku týkajícímu se azylu, je neuvěřitelné, že dostáváme pouze úryvkovité informace, některé rozporuplné, ohledně toho, proč Rada tyto návrhy, které leží již dlouho na stole, blokuje.
<P>
Máme jen mlhavou představu, že Rada nebo členské státy je možná blokují kvůli nákladům, ale není dokonce ani jasné, co je tím myšleno. Hovoří o lidských nákladech, politických nákladech nebo o finančních nákladech? Každopádně tyto různé druhy nákladů spolu někdy souvisejí.
<P>
Jedna věc je jistá. V Evropě v současné době existují příklady neuspokojivých praktik a nedostatečné ochrany. Především není pravda, že Evropa bere na svá bedra všechny problémy světa. Například v roce 2007 se Evropa, myslím si, podílela na počtu uprchlíků ve světě pouhými 14 %. Za druhé, některé z existujících praktik jsou naprosto nepřijatelné. Myslím tím například případy falometrických zkoušek v České republice, právě zde, v Evropě, nebo dokumenty Výboru proti mučení, které vynesly na denní světlo mnoho případů, jako je nucený návrat do země původu bez práva na odvolání nebo založený na uspěchaném řízení.
<P>
Myslím si, že zajisté musíme hovořit o nákladech: například mohli bychom hovořit o nákladech na vyhoštění migrantů, které jsou velmi vysoké: francouzský Senát uvádí, že dosahují 20 000 EUR na každou vyhoštěnou osobu. Především můžeme hovořit o tom, jak bychom mohli tuto situací zlepšit. Jistě si lze položit si otázky, jak můžeme zlepšit proces rozhodování v prvním stupni, jak to učinila ve své zprávě paní Guillaumeová, kdy přibližně 50 % rozhodnutí v prvním stupni je po odvolání zrušeno. Lze jistě dosáhnout velmi podstatných úspor finančních, lidských a politických nákladů.
<P>
Mohli bychom se znovu zabývat porušováním Dublinské úmluvy, a myslím si, že Rada by se tím měla zabývat velice pečlivě, protože to také představuje velmi vysoké náklady v lidské a finanční oblasti.
<P>
A konečně, a tím zakončím, jak potvrzuje parlamentní studie, velmi nákladná jsou vazební opatření. Náklady na zadržování žadatelů o azyl jsou nepřípustně vysoké. To je třeba říci, lidé to chtějí slyšet a musí to být v Radě projednáno. Jde o velice naléhavou záležitost.
<SPEAKER ID="583" NAME="Cornelis de Jong" LANGUAGE="NL">
Pane předsedající, někdy jsme obětí svých vlastních pracovních metod. Kdybychom měli jen jednu azylovou směrnici regulující řízení, hodnotící kritéria a přijetí měli bychom jen dvě možnosti: buď tuto směrnici přijmout, s pozměňovacími návrhy nebo bez nich, nebo čelit neúspěchu jednání. Takový scénář by nám v Evropském parlamentu umožnil odmítnout společnou azylovou politiku a odmítnout systém utvářený na základě Dublinského nařízení.
<P>
Skutečnost je však jiná. Máme celou řadu směrnic. Rada může dát přednost jedné směrnici, a druhou považovat za příliš kontroverzní. Zanedlouho se dostaneme do situace, kdy se samozřejmě budeme schopni dohodnout na novém Dublinském nařízení, ale stále ještě nedosáhneme dohody například o azylovém řízení nebo o přijetí. Zamysleme se, jaké by to mohlo mít dopady. Kdyby se to mělo stát, vložili bychom odpovědnost za posuzování žádostí o azyl do rukou členských států, aniž bychom měli jakoukoli záruku, že tyto žádosti budou řádně posuzovány nebo že se žadateli o azyl bude řádně zacházeno. Považuji to za zcela nepřijatelné, zejména s ohledem na současnou situaci.
<P>
Proto mám tuto otázku pro Radu a Komisi: jak hodláte zajistit, abyste uchránili směrnici o azylovém řízení před stagnací, aniž byste obětovali kvalitu? Brzy obdržíte od Parlamentu některé návrhy, jak by tato směrnice mohla být vylepšena. Pokusíte se předat členským státům jasný signál, který vyslali poslanci Parlamentu, a budete neústupní, pokud by členské státy měly trvat na individuálním přístupu?
<P>
Na závěr bych chtěl objasnit jeden moment. Ve své otázce jsem se nezmínil o nákladech na azylové řízení. Vypustil jsem je ne proto, že bych si nebyl tohoto problému vědom, ale protože humánní zacházení se žadateli o azyl je pro mě na prvním místě. To vyžaduje slušný postup a odpovídající opatření pro přijetí. Nepodaří-li se nám toto řádně regulovat, pak se již nebudu chtít podílet na přípravě jiných dílčích iniciativ. Doufám, že mám v tom zejména od Evropské komise plnou podporu.
<SPEAKER ID="584" NAME="Enikő Győri">
úřadující předsedkyně Rady. - (HU) Děkuji vám, pane předsedající, za vaše laskavá slova. Pane předsedající, pane komisaři, vážení poslanci, chtěla bych poděkovat Parlamentu za možnost vystoupit dnes večer k této velmi důležité otázce azylového řízení.
<P>
Parlament položil Radě pět otázek, a protože se všechny týkají návrhu Komise na přepracování směrnice o azylovém řízení, navrhuji, abychom prodiskutovali těchto pět otázek najednou.
<P>
Ve svých otázkách jste odkazovali na zprávu Komise ze září 2010 o provádění směrnice o azylovém řízení. Tato zpráva potvrzuje, že mezi členskými státy i nadále existují značné rozdíly v azylovém řízení a procesních zárukách. Rada a Evropský parlament jsou zajedno v tom, že to neodpovídá našemu společně přijatému cíli vytvořit společný evropský azylový systém. V říjnu 2010 přijala Evropská rada Evropský pakt o přistěhovalectví a azylu
<P>
Tento pakt mimo jiné obsahuje konkrétní závazky týkající se přijetí nezbytných iniciativ pro dobudování společného evropského azylového systému. Evropská rada proto vyzvala Komisi, aby předložila návrhy na vytvoření jednotného azylového řízení, které bude obsahovat společné normy.
<P>
Také Stockholmský program jasně stanovil, že v souvislosti s vytvořením společného evropského azylového systému musí zůstat jedním ze základních politických cílů EU větší harmonizace. Poté co Evropská rada takto dala tomuto procesu politický impuls, předložila Komise v letech 2008 a 2009 více návrhů v oblasti azylové politiky. Systém Eurodac, o kterém jste se zmínili v úvodu rozpravy, návrh na změnu Dublinského nařízení nebo návrh na změnu směrnice o podmínkách přijímání, podobně i návrh na zřízení Evropského podpůrného úřadu pro otázky azylu; a konečně návrh na změnu směrnice o azylovém řízení a směrnice o kvalifikacích.
<P>
Bezprostředně po obdržení těchto návrhů Komise se Rada pustila do práce. V této fázi Rada a její přípravné orgány podrobily všechny návrhy intenzivnímu a zevrubnému zkoumání. Jediným z těchto návrhů, který se k dnešnímu dni Parlamentu a Radě podařilo přijmout, bylo nařízení o zřízení Evropského podpůrného úřadu pro otázky azylu, a jsem potěšena, že tento úřad brzy zahájí svou činnost. V loňském roce se Parlament a Rada dohodly také na změně směrnice o dlouhodobě pobývajících rezidentech, která, jak se domnívám, dá významný podnět k další práci na společném evropském azylovém systému.
<P>
Bohužel, jak si zcela oprávněně stěžujete, se ukázalo, že dosáhnout pokroku v jiných oblastech bude složitější. Jsem si jista, že si plně uvědomujete politickou citlivost a technickou náročnost této otázky. K tomu budeme my, Rada, a domnívám se, i Parlament, všichni potřebovat víc času. Jak jste zcela přesně podotkli v položených otázkách, návrh na přepracování směrnice o azylovém řízení obsahuje zvlášť velké množství problematických otázek. Také Parlament je ve stadiu formování svého postoje, což výmluvně svědčí o složitosti tohoto procesu. Je jasné, že v Radě přetrvávají značné obavy týkající se některých otázek, jež s návrhem souvisejí. Tyto obavy se týkají zejména otázky možných dopadů navrhovaných opatření na náklady na vnitrostátní azylové řízení a efektivity takového řízení. Sami jste se v dřívějším průběhu tohoto večera již zmínili o tom, že musíme věnovat zvýšenou pozornost efektivitě a nákladům. Členské státy pevně podporují cíle harmonizace v zájmu dosažení dohody o určitých společných základních normách a hodnotách a jednotných kritérích ochrany. Členské státy jako takové jsou odhodlány plně dodržovat právo žadatelů o azyl na ochranu.
<P>
Členské státy si však přejí zajistit udržitelnost svých systémů, zejména s ohledem na nynější obtížnou hospodářskou situaci. Aby toho bylo dosaženo, záruky poskytované žadatelům o azyl, a pravidla, která musí být účinná a právně vynutitelná a nesmí vést ke zvýšené administrativě nebo větší finanční zátěži, musí být vyvážená. Rada je celkově přesvědčena, že nepodaří-li se nám v tomto ohledu dosáhnout náležité vyváženosti, ti, kdo ochranu vůbec nepotřebují, jak se o tom již zmínila paní Hohlmeierová, budou motivováni ke zneužívání azylového systému. Takové zneužívání může poškodit ty žadatele o azyl, kteří ochranu skutečně potřebují, a to by dlouhodobě mohlo otázku azylu v Evropské unii ohrozit. V této souvislosti prohlášení Komise, že hodlá předložit pozměněný návrh, získalo v Radě rozsáhlou podporu, o čemž, myslím si, bude zakrátko podrobně hovořit pan komisař.
<P>
Jsem si jista, že tento nový návrh dá nový podnět k diskusi v Radě, což zajistí, že tento nový návrh bude vyjadřovat názory Rady i Parlamentu. Budeme tak moci dosáhnout pokroku v záležitosti návrhu směrnice o azylovém řízení, což, jak jste správně podotkli ve svých položených otázkách, je důležitý prvek azylového balíčku. K tomu musím dodat, že členské státy v reakci na toto prohlášení Komise jasně potvrdily svou ochotu poskytnout Komisi při vypracování nového návrhu svou pomoc.
<P>
V souvislosti s tím mi prosím dovolte upozornit ještě na jeden aspekt. Přesnější odhad nákladů na posuzování předložených žádostí by usnadnilo, kdybychom měli takový odhad, který by nám umožnil provést v Radě odpovídající diskusi. Musím vás bohužel informovat, že my v Radě takovými informacemi nedisponujeme. V souladu se Smlouvami spadá posuzování žádosti o azyl do pravomoci členských států. Sběr a uspořádání informací týkajících se nákladů na posuzování žádostí o azyl nepatří mezi úkoly, které Smlouvy svěřují Radě. Proto jako představitelka Rady nemohu v této rozpravě slíbit ani za sebe, ani za Radu, že tyto příslušné informace dám k dispozici. Rada je však samozřejmě i nadále odhodlána odvádět svou práci při přípravě návrhu na změnu směrnice o azylovém řízení, a chtěla bych vám poděkovat za práci, kterou jste až dosud odvedli, a jsem přesvědčena, že poznámky, které jste až dosud přednesli, Komise do nového návrhu zapracuje.
<P>
Spoléháme na odhodlání a odbornost Evropského parlamentu. Maďarské předsednictví je přesvědčeno, že při řádné spolupráci dokážeme i v této oblasti dosáhnout úspěchu. Vezměte prosím na vědomí, že cílem maďarského předsednictví je připravit společný evropský azylový systém, který má být vytvořen v roce 2012. I vy jste se zde zmínili o některých právních předpisech, ohledně kterých si rozhodně přejete dosáhnout prokroku. Chceme získat politickou dohodu v diskusi o směrnici o kvalifikacích a také v oblasti Dublinského nařízení před koncem maďarského předsednictví. Učiníme vše, co je v našich silách, abychom posílili také soulad mezi Parlamentem a Radou v otázkách týkajících se azylového řízení.
<SPEAKER ID="585" NAME="Štefan Füle">
člen Komise. - Pane předsedající, směrnice o azylovém, řízení je základním prvkem společného evropského azylového systému. Cílem Komise je vytvořit systém, který bude vyvážený, spravedlivý, účinný a nákladově efektivní. Finanční dopad je zásadním aspektem každého návrhu Komise a je pečlivě zvažován.
<P>
Komise v době přípravy návrhu směrnice o azylovém řízení provedla rozsáhlý výzkum v souladu s požadavky na posouzení dopadů. Zhodnocení finančního dopadu vycházelo hlavně ze statistických informací a údajů získaných od členských států prostřednictvím komplexních dotazníků rozeslaných Komisí.
<P>
Pouze některé členské státy dokázaly zjistit úplné náklady na azylové řízení. Jiné poskytly určité prvky, hlavně týkající se nákladů na právní pomoc a tlumočení. Komise provedla hodnocení finančních důsledků na základě dostupných informací.
<P>
Komise došla k závěru, že vzhledem k tomu, že cílem je mimo jiné snížit náklady, byl upřednostněn přístup založený na financování v předstihu: tj. investování zdrojů v počátečních fázích azylového řízení, aby bylo rychlejší, efektivnější a spravedlivější. Dodatečné investice do řízení v prvním stupni zlepší efektivitu azylového procesu. Takové investice jsou vyváženy úsporami v odvolacím řízení a snížením celkových nákladů spojených s přijetím.
<P>
Volbu tohoto přístupu plně podpořila zjištění nedávného projektu ve Spojeném království, takzvaného "Solihullského pilotního projektu", prezentovaná na ministerské konferenci o azylu v roce 2010. Tento projekt potvrdil hypotézu, že financování azylového procesu v předstihu - zejména umožnění přístupu k odborné právní konzultaci pro žadatele o azyl na počátku řízení a umožnění komunikace mezi právním zástupcem a tvůrcem rozhodnutí - vede ke značným zlepšením v kvalitě rozhodnutí přijímaných v prvním stupni.
<P>
Výsledkem bylo mnohem rychlejší rozhodování a vyšší procento pozitivních rozhodnutí na prvním stupni, méně odvolání a vyšší procento vyhoštění do země původu. Bylo možné výrazně snížit náklady na odvolání a na ubytování a sociální náklady. Tyto úspory značně převýšily dodatečné náklady na právní pomoc.
<P>
Chtěl bych vám také připomenout nedávnou studii o sdílení zátěže členskými státy při přijetí žadatelů o azyl, vypracovanou Evropským parlamentem, která poskytuje analýzu nákladů na azylové řízení a přijetí včetně právní pomoci.
<P>
A závěrem, Komise věnovala značnou pozornost prvku nákladovosti v rámci posouzení dopadů. Tato zjištění byla potvrzena empirickými důkazy a informace byly doplněny studií Evropského parlamentu. Komise proto nehodlá vypracovávat další studii týkající se nákladů. Avšak během příštích fází jednání o směrnici o azylovém řízení bude Komise i nadále aspektům nákladovosti věnovat pozornost.
<SPEAKER ID="586" NAME="Simon Busuttil">
, jménem skupiny PPE. - Pane předsedající, není jiná otázka než to, že azylový balíček je v současné době zablokován, a to je škoda. Je to nešťastná situace a měli bychom všichni udělat maximum pro to, aby byla tato situace odblokována.
<P>
Mohu si domyslet řadu důvodů, proč je situace zablokována. Především se zdá, že jsme se zaměřili na nové návrhy, ačkoli všichni víme, že jsou zde již existující právní předpisy, které se členské státy s nemalým úsilím snaží provádět, a to vyvolalo u členských států nervózní pocity, protože jasně nejsou připraveny přejít k novým právním předpisům, když mají potíže se stávajícími.
<P>
Za druhé, nové návrhy představují a předvídají nové a mnohem větší povinnosti a zátěže, které jsou místy nerealistické, zejména za současných podmínek, a které by také mohly, jak bylo již dnes poukázáno, vést ke zneužívání, kterému by bylo možné zamezit.
<P>
Za třetí, skutečně neexistuje finanční zhodnocení, studie pro určení nákladů a obávám se, že s vámi, pane komisaři, nemohu souhlasit: nemyslím si, že studie o sdílení zátěže vypracovaná Evropským parlamentem se týká nákladů vyplývajících z těchto návrhů. V každém případě je úkolem Komise prostudovat finanční důsledky svých vlastních návrhů.
<P>
Dále, neexistuje žádný návrh týkající se vlastního právně závazného mechanismu pro rozdělení zátěže, a to také některým členským státům a samozřejmě i tomuto Parlamentu působí potíže.
<P>
A konečně, Rada dosud zaujímá vyhýbavé stanovisko k návrhům, jako je přezkum Dublinského nařízení. Jsem velmi rád, že Rada říká, že předsednictví tomu bude věnovat značnou pozornost a zvýší úsilí o nalezení řešení dublinské složky.
<P>
je to obtížné. Nacházíme se v obtížné situaci a musíme se z ní dostat ven. Skupina EPP je stále velmi otevřena spolupráci s Radou, a co je nejdůležitější, s ostatními skupinami zde v Parlamentu a pokusí se dosáhnout kompromisu, který bude přijatelný pro všechny.
<SPEAKER ID="587" NAME="Cecilia Wikström" LANGUAGE="SV">
Pane předsedající, všechny orgány EU mají jako lhůtu, dokdy má být připraven společný evropský azylový systém, stanoven rok 2012. Musím se přiznat, že z toho mám pocit jak naděje, tak zklamání. Podaří se nám to, nebo ne? Je založen na společném systému pro přijetí uchazečů o azyl, posuzování přihlášek a rozhodnutí týkajících se budoucnosti těchto lidí. Až budeme mít tento systém zaveden, bude stejný ve všech zemích, což se dnes neděje. V současnosti existují obrovské rozdíly v tom, jak jsou lidé v různých našich členských státech přijímáni.
<P>
Ze zprávy, o které právě hovořil pan komisař Füle, víme, že skutečně existují velké rozdíly v tom, jak členské státy přijímají žadatele o azyl. Víme také, že náklady se sníží, když zvýšime kvalitu rozhodování na prvním stupni. Nyní pracujeme na změně směrnice o azylovém řízení, a bude proto velmi důležité, abychom v Parlamentu znali konkrétní náklady v různých členských státech spojené s azylovým řízením.
<P>
Domnívám se, že pomocí důkladného šetření snížíme riziko, že dojde k chybám a lidé se dostanou do potíží. Bylo by zajímavé zjistit, zda Komise může navrhnout lépe propracované řízení a ukázat, jak můžeme snížit náklady na přijetí žadatelů o azyl.
<P>
Na konci tohoto dne bude možná toto oním rozhodujícím argumentem, o kterém hovořil pan Busuttil, jinými slovy, klíčem k odblokování situace týkající se pevných postojů, jež zaujímá Rada. Velmi mne mrzí, že Rada je tomuto procesu tak uzavřena.
<P>
Dnes nás navštívil pan maďarský předseda vlády, který převzal předsednictví Rady, a nyní bych požádal maďarské předsednictví, aby pokračovalo v dobré práci, která byla zahájena za belgického předsednictví. Bylo by nešťastné, kdyby se měl tento proces přerušit. Společně můžeme ovšem vytvořit funkční azylový systém, kde bude na prvním místě humanita a uznání pro naše spoluobčany, a můžeme to dokázat do roku 2012. Doufejme dále a pracujme, aby to bylo možné.
<SPEAKER ID="588" NAME="Rui Tavares">
jménem skupiny GUE/NGL. - (PT) Pane předsedající, myslím si, že z těchto diskusí vždy vyplyne, že humanitární opatření jsou nákladná, a proto humanitární opatření nepřijmeme, protože jsou nákladná, ale tento výrok má také zajímavou korelaci: přijali bychom humanitární opatření, kdyby nebyla nákladná. Ovšem někdy se vyskytnou případy, kdy humanitární politika je levnější. Nedávná studie britské Dolní sněmovny tento moment jasně dokazuje: systém, který umožňuje rychle reagovat na žadatele o azyl, je o mnoho levnější, a průtahy a nucené návraty rodin jsou také mnohem nákladnější.
<P>
Hovoříme pouze o administrativních nákladech, aniž bychom započítávali náklady na žadatele o azyl, jak na ty, kdo azyl získají, tak na ty, jejichž žádosti jsou, z oprávněných či neoprávněných důvodů, nakonec zamítnuty.
<P>
V takovém případě otázka zní: můžeme-li přijímat humanitární opatření, plnit své morální povinnosti a je to levné, proč to neděláme? EU nemá sladěný akční plán, a nemá ani společný akční plán, a já si zde dovolím nesouhlasit s panem Busuttilem: není to proto, že provádění stávajících právních předpisů je pro členské státy nákladné, ale proto, že toto provádění je dílčí a neúplné. V dané chvíli máme politiku, která je pouze represivní a v konečném důsledku nespravedlivá vůči žadatelům o azyl, vůči orgánům, a nakonec, jak nyní zjišťujeme, i vůči evropským daňovým poplatníkům.
<P>
Požádal bych Radu, aby nám dala k dispozici aktuální informace a zodpověděla tyto otázky, tak abychom mohli konečně pokročit dál směrem ke konzistentní a sladěné politice.
<SPEAKER ID="589" NAME="Gerard Batten">
jménem skupiny EFD. - Pane předsedající, tato rozprava je důsledkem provádění společného systému pro přistěhovalectví a azyl zakotveného v Lisabonské smlouvě. Členské státy ztratí ještě více kontrolu nad svými vlastními osudy, a za toto privilegium budou muset - zatím ještě neznámo kolik - platit.
<P>
Britský azylový systém je již v chaosu, s tisíci a tisíci dosud neuzavřených případů, a žadatelé se prostě ztrácejí a mizí kdesi v podzemí. Pro ty, kdo nemají nárok získat postavení legálního přistěhovalce, je celý tento systém v podstatě vyděračstvím. Uvědomuji si, že mluvím do větru, když o tom zde hovořím, protože většinu z vás ani v nejmenším nezajímá zachování demokratických pravomocí národního státu. Většina z vás je nadšena groteskním fantastickým světem nekonečné integrace EU, stejně jako postavy na některých plátnech Hieronyma Bosche, ale britský lid jednoho dne povolá k odpovědnosti zrádné a proradné politiky v Británii, kteří to umožnili tím, že mu odepřeli referendum o Lisabonské smlouvě.
<SPEAKER ID="590" NAME="Franz Obermayr" AFFILIATION="NI">
(DE) Pane předsedající, cílem je sjednotit právo na azyl v rámci Evropské unie do roku 2012. Není však jasné, zda stále ještě budeme moci využívat například urychlený odsun do tranzitních zón, který se osvědčil v Německu.
<P>
Plán na zrušení této regulace na letištích Komise odmítla nejasnými prohlášeními, která naznačují, že v budoucnu bude dál možné žadatele o azyl na hranicích v případě, že pocházejí z bezpečné země.
<P>
Všichni jsme obeznámeni s diskusí o tom, co je bezpečná země, a názory na to se v Evropě značně různí. Plánuje se udělit právo pobytu, které se původně týkalo jen rodičů a sezdaných párů, také sourozencům a rozšířit právo na zdravotní ošetření. Už vůbec nechci otevírat diskusi o návrzích, aby se na žadatele o azyl vztahoval stejný systém sociálního zabezpečení existující v příslušné zemi.
<P>
Proto velmi silně pochybuji, že tyto návrhy sníží náklady na řízení. Pochybuji také o tom, že bude méně byrokracie. Domnívám se, že zátěž pro členské státy bude větší a že azylové právo bude uvolněno, což v konečném důsledku povede ke zvýšenému přílivu migrantů. Pro Evropu to bohužel nevěstí nic dobrého.
<SPEAKER ID="591" NAME="Salvatore Iacolino" AFFILIATION="PPE">
(IT) Pane předsedající, dámy a pánové, není pochyb o tom, že tato směrnice o řízení je zvlášť důležitá. Jakmile je jednoznačně zjištěno postavení uprchlíka, znamená to, že proces uznání by měl být rychlý a hladký, a tak tomu, upřímně řečeno, nebývá.
<P>
Azylový balíček, který by měl vymezit nový, aktuálnější referenční rámec, uvázl v Radě, a současně v členských státech vznikl odlišný názor na efektivitu azylového řízení založený na již platných pravidlech. Říkám panu komisaři a paní úřadující předsedkyni Rady, nesmíte vyvolat krizi tím, že snížíte finanční prostředky potřebné pro důležité řízení, nebo jinými argumenty, které neshledávám zcela přesvědčivými a které se týkají řízení, které je v současnosti zablokováno.
<P>
Je spravedlivé, aby lidé, kteří nemohou zůstat ve své vlastní zemi ze zdokumentovaných politických, náboženských nebo jiných důvodů, měli právo na přijetí v členských státech, a stejně tak je nezbytné právo na přijetí odepřít v případě, že někdo, kdo se vydává za uprchlíka, jím ve skutečnosti není. Je to pravda; Stockholmský program tuto zásadu jednoznačně stanovil: za poslední dva roky bylo předloženo 250 000 žádostí, což je velký počet, ačkoli v posledním referenčním roce jich bylo poněkud méně. Potřebné je poradenství, možná tlumočení, nižší náklady a vyvážené rozdělení zátěže.
<P>
Potřebné je pravděpodobně i to, aby podpůrné úřady pracovaly lépe a usilovněji - spoléháme na úřad na Maltě - a aby Evropská unie skutečně chtěla dosáhnout rozhodného pokroku, zaručila uprchlíkům jejich práva, ale současně povolila vstup do členských států EU jen těm, kdo mají právo na to, aby byli evidováni jako uprchlíci s právem vstupu do členských států EU.
<SPEAKER ID="592" NAME="Claude Moraes" AFFILIATION="S&amp;D">
Pane předsedající, jak řekla má kolegyně paní Guillaumeová, toto je zásadní moment ve vývoji evropského azylového systému. Dosáhli jsme jistého reálného pokroku v některých částech balíčku - včetně mé vlastní zprávy během belgického předsednictví o osobách požívajících mezinárodní ochrany -, ale přesto zjevně existují některé okrajové prvky azylového balíčku. Nutno dnes zdůraznit, že přepracování směrnice o azylovém řízení tvoří páteř celého balíčku.
<P>
Je proto nezbytné, abychom s tímto přepracováním pokročili vzhledem k rychle se blížící lhůtě pro vytvoření společného evropského azylového systému, roku 2012. Jedním z opakujících se kritických argumentů členských států na adresu navrhovaného přepracování směrnice o azylovém řízení je to, že jim to přinese zbytečnou finanční zátěž, ale existují pádné důkazy - a oceňuji to, co uvedla Komise o Solihullském projektu ve Spojeném království - pro to, že financování azylového řízení v předstihu vede k lepšímu rozhodování na prvním stupni; kvalitní rozhodování je zásadním momentem, který nesmíme upustit. Chceme proto od členských států více informací na podporu jejich tvrzení.
<P>
Rád bych však zdůraznil, že tato rozprava by se neměla týkat jen nákladů. Jak řekl pan de Jong, při přepracování směrnice o azylovém řízení jde o harmonizaci postupů a zvýšení norem v celé EU. Je jasné, že v těchto normách existují mezi členskými státy příliš velké rozdíly a že současný právní rámec je třeba zrevidovat. Víme, že Komise s ohledem na opozici v Radě hodlá v příštích měsících předložit zrevidovaný návrh přepracovan é směrnice. Parlament by měl k této záležitosti zaujmout pevný postoj, aby se zajistilo, že Komise svůj původní návrh nerozředí.
<P>
Právo na právní pomoc, záruka osobního pohovoru, omezené použití zrychleného řízení; všechny tyto záruky jsou pro spravedlivý a efektivní azylový systém nezbytné. Tento cíl, dospět ke společnému evropskému azylovému systému, nestanovil Parlament; všichni si pamatujeme, že to byla Rada, která stanovila tyto cíle v roce 1999 v Tampere; znovu tyto cíle nastavila v Haagu a ve Stockholmu, takže si projděme svou historii a pochopme, že odblokování tohoto systému závisí na Radě a že se ve spolupráci s maďarským předsednictvím pokusíme udržet iniciativu belgického předsednictví.
<P>
To si přejí mnozí z poslanců po obou stranách dělicí čáry mezi stranami; my si možná přejeme jiný výsledek, ale budeme spolupracovat, a doufejme, že se maďarskému předsednictví podaří dosáhnout určitého reálného pokroku.
<SPEAKER ID="593" NAME="Agustín Díaz de Mera García Consuegra" AFFILIATION="PPE">
(ES) Pane předsedající, v roce 2012 naléhavě potřebujeme mít společnou azylovou politiku. Zpráva předložená Komisí 8. září poukazuje na četné překážky, na které členské státy narážejí ve snaze dosáhnout cílů směrnice 2005/85/ES.
<P>
Právo žadatelů o azyl na právní pomoc se uplatňuje na různých úrovních. Mnohé členské státy tuto směrnici uplatňují tak, že poskytují právní pomoci v odvolacím řízení, zatímco jiné toto právo poskytují jak při vyřizování žádosti, tak na druhém stupni.
<P>
Některé členské státy vyžadují osvědčení, než rozhodnou, zda bude poskytnuta bezplatná právní pomoc ve fázi odvolání, či nikoli. Ve většině případů existují velké rozdíly v odvolacích lhůtách, a potíže způsobuje také použitelnost automatického odkladu účinků zamítnutí, neboť se používá jen v šesti členských státech.
<P>
Tyto rozdíly ukazují, že tato směrnice musí být podrobena přezkumu. Komise zdůrazňuje, že při jejím přezkumu je třeba zaměřit úsilí v počáteční fázi řízení, aby byla efektivnější v rozlišování, které osoby mají právo na ochranu. Podle Komise by toto opatření mělo pomoci uspořit značné náklady na tlumočení a právní pomoc na druhém stupni azylového řízení.
<P>
Návrh však nedoprovází podrobná studie o tom, jaké by byly náklady na tlumočení a právní pomoc na prvním stupni a náklady, které členské státy skutečně nyní nesou při provádění evropských právních předpisů.
<P>
Proto Komise musí poskytnout informace o skutečných nákladech souvisejících s jejím návrhem na zaměření úsilí, a nemyslím si, že odmítnutí, které jsem právě od Komise vyslechl, je přijatelné. Upřímně se domnívám, že je nepřijatelné a že musí být znovu zváženo nebo musí být lépe zdůvodněno.
<SPEAKER ID="594" NAME="Carmen Romero López" AFFILIATION="S&amp;D">
(ES) Pane předsedající, paní Győriová, vítejte v této sněmovně, která byla vaší sněmovnou, a myslíme si, že i když toto není téma, o kterém byste bývala měla znalosti, zajímáte se o tento azylový balíček, který prosazovalo belgické předsednictví, aby maďarské předsednictví mohlo udělat totéž. I když některé z vašich pravomocí nejsou těmi, o kterých zde byla zmínka, může předsednictví konat, aby zajistilo, že Komise bude mít k tomuto tématu informace, které potřebuje.
<P>
Jsme si vědomi, jak obtížné je pro Komisi a Radu tyto údaje shromažďovat, neboť existují členské státy, které nejsou připraveny je poskytovat, snad proto, že nevypracovaly studii ohledně důsledků zlepšování postupů při rozhodování o udělení postavení uprchlíka nebo statusu mezinárodní ochrany. Možná tyto členské státy nezvažují, že standardizace těchto postupů by zlepšila kvalitu prvního období - jak zde bylo dnes řečeno - a snížila by počet odvolání, která jsou dosud podávána a musí být členskými státy, jež žádost o azyl obdrží, dnes vyřizována.
<P>
Možná to nebylo dostatečně vysvětleno. Důsledkem rozdílných postupů je to, že některé členské státy se s žádostmi o azyl vyrovnávají lépe než jiné. Zlepšením těchto postupů by návrh Komise umožnil uspořit značné množství zdrojů a vyhnout se druhotnému pohybu žadatelů, a proto by náklady na společný azylový systém byly menší díky standardizaci řízení a úspoře pobytových nákladů.
<P>
Hovoříme nejen o nákladech na řízení, ale, což je důležitější a zásadnější, o nákladech v případě, že nebude žádný společný azylový systém. V současnosti máme na hranicích Evropy několik tisíc žadatelů o azyl z válek v Afghánistánu a Iráku a ze států, které se zhroutily nebo se vymkly zpod kontroly, jako je Somálsko nebo Súdán. Hovoříme-li o těchto nákladech, nebereme v úvahu lidské náklady spojené s držením žadatelů po několik měsíců ve střediscích pro zadržování osob bez nezbytných garancí, nebo dokonce garancí, které mají naší věznění pachatelé trestné činnosti, a bez jakékoli pomoci, zatímco komise pro uprchlíky rozhodují, zda jim udělit status a jakého druhu. Nebereme v úvahu ani lidské náklady na ty, kdo po léta požívají status podpůrné ochrany a zůstávají v táborech, když jediným jejich zločinem je to, že uprchli před válkou a připluli na člunech a museli poskytnout své otisky prstů. Jejich zločinem je to, že nemají peníze, aby sedli na letadlo a vystoupili na letišti.
<P>
Zvážila Rada, že urychlení tohoto řízení by zamezilo nejen těmto tragédiím, ale také nákladům pro některé členské státy spojeným se zvládáním této situace?
<SPEAKER ID="595" NAME="Carlos Coelho" AFFILIATION="PPE">
(PT) Pane předsedající, chci začít poděkováním autorům této otázky, a zejména své kolegyni paní Hohlmeierové, a plně se shoduji s tím, co právě řekl pan Díaz de Mera. Víme, že toto je jen jeden z pěti nástrojů, které se týkají základů evropského azylového systému. Týká se minimálních norem uplatňovaných v azylovém řízení.
<P>
Zpráva, kterou nám Komise předložila v loňském roce, však uznává, že členské státy přijaly rozdílné praxe a že existují značné rozdíly mezi procesními zárukami poskytovanými v každém členském státě. Existují významné rozdíly mezi členskými státy, počínaje od ustanovení vztahujících se ke zrychlenému řízení až po ty, které souvisejí s osobními pohovory, pomocí a přístupem k účinnému odvolacímu řízení.
<P>
Buďme upřímní: některé členské státy provedly tuto směrnici do svého vnitrostátního práva nesprávně nebo neúplně, a jiné ji uplatňují jen nepříliš přísně. Máme dvě možnosti: buď se vzdáme myšlenky evropského azylového systému, nebo musíme tyto procesní rozdíly odstranit. Musíme zavést zlepšení, totiž taková zlepšení, která se jeví jako nezbytná, zejména pro kvalitnější posuzování žádostí, známá jako financování v předstihu. Proto je zhodnocení, které požadujeme od Komise, nezbytné. Je nezbytné zjistit, kde a co můžeme zlepšovat, a tyto rozdíly napravit. Jsme si vědomi toho, že Komise potřebuje spolupráci ze strany členských států, zejména aby zajistily nezbytnou odbornou přípravu, a to i z hlediska nákladů, ale nejen pouze jich.
<P>
Buďme upřímní: evropské orgány a členské státy musí pro dosažení tohoto cíle spolupracovat. Náš cíl musí zůstat stejný: aby se společný azylový systém stal v roce 2012 skutečností.
<SPEAKER ID="596" NAME="Georgios Papanikolaou" AFFILIATION="PPE">
(EL) Pane předsedající, německá vláda právě dnes oznámila své rozhodnutí zastavit na příštích dvanách měsíců navracení uprchlíků do Řecka. Podobné rozhodnutí přijaly Švédsko, Velká Británie, Island a Norsko. Avšak před pouhými několika měsíci, v listopadu loňského roku, Rada ve složení ministrů spravedlnosti odmítla začlenit mechanismus pro pozastavení přesunu žadatelů o azyl do revidovaného nařízení Dublin II, jak to navrhuje Komise od roku 2008, s poukazem na to, že nařízení Dublin II je dobré a neexistuje žádný problém.
<P>
Současně doufáme - zcela oprávněně, a musíme to odrazit ve směrnici, o které dnes diskutujeme -, že poskytneme žadatelům o azyl bezplatnou právní pomoc v první fázi posuzování jejich žádosti. Velmi dobře však víme - jak řekla dříve také paní Hohlmeierová -, že tohoto řízení žadatelé o azyl často zneužívají ve snaze využít právních kliček k prodloužení svéhoh pobytu v Evropě, i když na to nemají nárok. Toto vše bez jasného zhodnocení, jaké náklady budou spojeny s takovým opatřením a zda tyto náklady následně nepodkopou jeho provádění.
<P>
A konečně, jsem zvědav, jak se nám při takových kontroverzních rozhodnutích podaří dokončit funkční společný azylový systém do roku 2012, když sami přijímáme různá rozhodnutí, předkládáme různé návrhy a nakonec přijímáme různá opatření a v praxi dosahujeme různých výsledků. Dochází k tomu v důsledku slabosti, v důsledku nedostatečné solidarity, anebo z nějakého jiného důvodu, který nám Rada a Komise mohou objasnit?
<SPEAKER ID="597" NAME="Alfredo Pallone" AFFILIATION="PPE">
(IT) Pane předsedající, dámy a pánové, nechci zpívat falešně, ale jsem přesvědčen, že korelace, a to i ze sémantického hlediska, kterou jsem vyslechl od různých skupin, jinými slovy, vztah mezi úsporami a právem na azylu, je podle mého názoru korelací negativní.
<P>
Dovolte mi to lépe vysvětlit, i když mám jen několik vteřin. Jsem přesvědčen, že i v případě, že se sníží administrativní náklady, půjde o náklady fiktivní. Skutečným problémem je harmonizace, avšak to není ideologická otázka, ale především kulturní. Bohužel k této otázce existují, opakuji, kulturní přístupy, a nikoli ideologické. A tím se musíme zabývat.
<P>
Nejvíce postiženými zeměmi jsou středomořské státy, které mají mnohem vžitější kulturu přijímání lidí než jiné země, protože nám je tato otázka mnohem bližší. Zatímco v Itálii tyto výdaje rostou a nyní již dosáhly 30 milionů EUR, jiné země je chtějí snižovat. Nevěřím tomu.
<P>
Také musíme být opatrní a odečíst od těchto výdajů jednu pětinu- když už o těchto věcech hovoříme - na otázky postižení, neboť političtí uprchlíci velmi často mají postižení, protože byli mučeni; a musíme také hovořit o ochraně a chráněných osobách, což je jiná otázka, ale skupina, která bývá přijata. Neslyšel jsem nic o ochraně těchto lidí, které musíme přijímat.
<P>
Zakončím tím, že Evropa svobod, Evropa ochrany práv ...
<P>
(Předsedající řečníka přerušil)
<SPEAKER ID="598" NAME="Elena Băsescu" AFFILIATION="PPE">
(RO) Pane předsedající, také považuji za důležité přepracovat směrnici 2005/85/ES, neboť proces vytváření minimálních norem v azylovém řízení musí být spravedlivější a efektivnější. Cílem pozměňovacího návrhu je zjednodušit a posílit řízení na evropské úrovni. Předpokládané normy musí vycházet z osvědčených praktik zjištěných v celé EU.
<P>
Ačkoli všechny členské státy právo žádat o azyl oficiálně přiznávají, v systémech vnitrostátních přístupů se vyskytují problémy. Ve své nynější podobě jsou v jednotlivých zemích značně rozdílné. Z toho plynou některé administrativní problémy, které musí být řešeny s použitím společného přístupu. Žádám také Radu, aby poskytla co nejvíce informací o současné situaci v členských státech. Je důležité, abychom jednání o této složce ukončili a dospěli k výsledku ve stanovené lhůtě.
<SPEAKER ID="599" NAME="Monika Hohlmeier">
autorka. - (DE) Pane předsedající, mnohokrát vám děkuji za příležitost ještě jednou krátce vystoupit. Mám k vám žádost, pane Füle. Ráda bych začala konstatováním, že nesprávné úsudky vedou k nesprávným odhadům nákladů. Počet žadatelů o azyl momentálně neklesá, ale výrazně se zvyšuje. Je to důsledek uvolňování vízového režimu, například v případě Srbska a Makedonie. V současné době také jsme svědky masivního růstu zneužívání azylového systému v rámci snah získat vstup do zemí Evropské unie.
<P>
Vyjdete-li z nesprávných předpokladů, to jest, že podrobné projednání na prvním stupni sníží náklady na následujících stupních, bude to automaticky vypadat, jako by všechny členské státy měly slabé řízení v prvním stupni. Avšak není tomu tak. Zvýší-li se celková úroveň, následně se zvednou náklady. Zlepšení kvality pro všechny a zajištění komplexnějšího řízení povede ve skutečnosti ke zvýšení nákladů. Jsem víc než šťastná, že mohu o tomto aspektu diskutovat. Proto bych vás ráda konkrétně požádala, abyste obavy těchto zemí brali vážně, protože některé praktické zprávy ze zemí byly již dokončeny a budou rozšířeny.
<SPEAKER ID="600" NAME="Štefan Füle">
člen Komise. - Pane předsedající, s velkým zájmem jsem vyslechl názory vyjádřených poslanci této sněmovny.
<P>
Směrnice o azylovém řízení je zásadním prvkem společného evropského azylového systému, který je třeba zavést do konce roku 2012.
<P>
Komise vítá odhodlání Evropského parlamentu pokračovat v jednáních o směrnici o azylovém řízení. Pokud jde o jednání v Radě, Komise oceňuje odhodlání členských států projednat tento návrh otevřeným a konstruktivním způsobem.
<P>
Ukázalo se však, že některé prvky návrhu jsou opravdu obtížné. Aby přijetí této směrnice usnadnila, hodlá Komise před začátkem polského předsednictví přijmout pozměněný návrh.
<P>
Celkovým cílem Komise u této směrnice je dosáhnout pokroku na cestě ke společnému azylovému řízení a napomoci konzistentnějšímu a efektivnějšmu uplatňování procesních norem. Pozměněný návrh bude i nadále prosazovat úctu k lidským právům a přijímání kvalitních rozhodnutí na prvním stupni, což povede k solidním rozhodnutím a rychlejším závěrům řízení, a tedy povede ke snižování nákladů.
<P>
V pozměněném návrhu bude cílem Komise určitá ustanovení zjednodušit, aby se usnadnilo jejich uplatňování. Komise se bude i nadále snažit zajistit správnou vyváženost mezi spravedlností a efektivností řízení.
<P>
Pokud jde konkrétně o finanční dopady, Komise plně chápe, jaký význam je přikládán prvkům tohoto návrhu souvisejícím s náklady, a v příštích fázích jednání bude aspektům nákladovosti i nadále věnovat pozornost.
<P>
Dovolte mi na závěr zdůraznit, že stanovisko Evropského parlamentu samozřejmě je velmi důležitou referenční hodnotou, což Komisi umožní postoj Parlamentu zohlednit při přípravě pozměněného návrhu. Budeme dále společně s Parlamentem a Radou usilovat o dosažení pokroku s tímto návrhem v rámci širšího azylového balíčku.
<SPEAKER ID="601" NAME="Enikő Győri">
úřadující předsedkyně Rady. - (HU) Pane předsedající, pane komisaři, dámy a pánové, velice vám děkuji za tuto hodnotnou rozpravu. Děkuji vám také za to, že jsme mohli diskutovat o konkrétních faktech, a jsem přesvědčena, že to přispěje k přijetí nového návrhu Komise, který tyto úvahy zohlední. Hovořili jsme o zavedení společných minimálních kritérií, o zamezení špatným praktikám díky jednotnému systému, o tom, že musíme být účelní a nákladově efektivní, a o prevenci zneužívání příležitostí. Domnívám se, že to vše jsou velmi důležité myšlenky, ohledně kterých budeme muset spolupracovat.
<P>
Dovolte mi prosím nakonec jednu myšlenku. Všichni jsme hrdi na to, že tvoříme zde, v Evropské unii součást společenství, které mezi své nejdůležitější hodnoty řadí lidskou důstojnost. A azylová politika je problematikou, kde prvenství lidské důstojnosti je naší hlavní vůdčí zásadou. Maďarské předsednictví považuje lidský faktor ze nejdůležitější prvek ve všech politikách EU. Pan předseda vlády Orbán dnes ráno řekl, že ačkoli současná situace Evropské unie vyžaduje jasnou mysl a chladnou hlavu,, musíme také ukázat, že máme srdce. Prohlásil to v souvislosti s politikou pro Romy. Domnívám se, že to musíme tvrdit také v souvislosti s azylovou politikou: ano, Evropa musí umět ukázat, že má také srdce.
<P>
Maďarské předsednictví bude pokračovat v práci svého belgického předchůdce. V našem programu, v této zelené brožurce, kterou všichni poslanci obdrželi včera poštou, najdete na straně 25, že naše priority pro Radu ve složení pro spravedlnost a vnitřní věci zahrnují společný evropský azylový systém. Ve svém prvním vystoupení dnes večer jsem také vysvětlila, konkrétněji než jak je to popsáno v brožurce, že hodláme v Radě dosáhnout dohody jak o Dublinském nařízení, tak o směrnici o kvalifikacích. Věřím proto, že na základě toho, co bylo řečeno, uznáte, že maďarské předsednictví k tomu samozřejmě přistupuje jako k prioritní otázce, a budeme spoléhat na vaši spolupráci.
<SPEAKER ID="602" NAME="Předsedající">
Rozprava je ukončena.
