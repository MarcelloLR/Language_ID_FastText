<CHAPTER ID="026">
Spolupráce v oblasti odborného vzdělávání na podporu strategie Evropa 2020 (krátké přednesení) 
<SPEAKER ID="250" NAME="Předsedající">
Dalším bodem je zpráva, kterou předkládá za Výbor pro zaměstnanost a sociální záležitosti paní Hirschová, o spolupráci v oblasti odborného vzdělávání na podporu strategie Evropa 2020 (krátké přednesení).
<SPEAKER ID="251" NAME="Nadja Hirsch">
zpravodajka. - (DE) Pane předsedající, paní komisařko, zítra budeme hlasovat o významu odborného vzdělávání pro strategii Evropa 2020. V této souvislosti stojí za to se ve zkratce podívat, v jaké výchozí pozici se nacházíme. V současnosti činí nezaměstnanost mladých lidí 21 %, což je téměř dvojnásobek běžného průměru. V celé EU předčasně opouští školu více než 14 % mladých lidí. Účast žen na dobře placených pracovních místech je stále velmi malá. Mnoho lidí se zdravotním postižením a rovněž mnoho přistěhovalců je bez práce.
<P>
Cílem strategie Evropa 2020 je právě uvolnit tento potenciál pracovní síly a přivést je do pracovního procesu, aby se i EU dokázala vypořádat s globalizací. Je tedy i naším úkolem zajistit, aby bylo vysoce kvalitní zejména počáteční odborné vzdělávání. Tato diskuse započala v souvislosti s kodaňským procesem, následovalo komuniké ze zasedání v Bruggách a nyní je na nás, abychom zjistili, do jaké míry lze tuto oblast začlenit do strategie Evropa 2020.
<P>
Zcela klíčovou je skutečnost, že mladí lidé musí mít příležitost - a to nejen při studiu, ale i v rámci odborné přípravy - absolvovat část svého vzdělávání v jiném členském státě EU. Je to tak významné proto, že ten, kdo již pracoval v jiném členském státě, i později této příležitosti využije a bude evropský trh práce považovat za svůj se všemi pozitivy, která z toho vyplývají. Je to tudíž zcela zásadní prvek, který musíme prosazovat.
<P>
Druhou důležitou oblastí je samozřejmě dodatečná odborná příprava. V důsledku demografické změny musí lidé pracovat stále déle - či mohou pracovat déle, ale záleží na nich, jak se rozhodnou. Lidé žijí mnohem déle a i jejich profesní dráha bude trvat mnohem déle, a mají-li být schopni do vysokého věku odvádět kvalifikovanou práci, pak se musí průběžně odborně připravovat.
<P>
Míra zapojení do iniciativ další odborné přípravy je v současnosti velmi nízká. I zde je třeba zajistit, aby existovala ochota jak na straně zaměstnavatelů, tak pracovníků, která by dále stoupala v souvislosti s využitím další odborné přípravy a dalším vzděláváním v rámci celoživotního učení. K tomu je samozřejmě nezbytné, aby existovala pružná nabídka. A musíme přitom myslet na všechny. Další odborná příprava musí být v souladu s ostatními prvky života a musí být možné absolvovat ji souběžně se zaměstnáním a rodinným životem. Za tím účelem jednoznačně potřebujeme v budoucnosti vytvořit pružné příležitosti.
<P>
Oblasti vysokých škol se již velké pozornosti dostává - například v souvislosti s Boloňským procesem - a obdobně situaci řešíme nyní na poli odborného vzdělávání, a to včetně mobility. Mohli bychom téměř říci, že to nikdo nezaznamenal. Ovšem vedle vysokoškolského vzdělávání je mimořádně důležitá i oblast odborného vzdělávání a odborné přípravy, a my proto tuto úroveň nesmíme přehlížet. Z toho důvodu bych na tomto místě ráda ještě jednou poděkovala svým kolegům z jiných skupin za jejich velmi odhodlanou práci.
<SPEAKER ID="252" NAME="Antigoni Papadopoulou" AFFILIATION="S&amp;D">
(EL) Pane předsedající, jako stínová zpravodajka vítám zprávu paní Hirschové, protože zdůrazňuje, jak důležité je v moderním a náročném mezinárodním pracovním prostředí,mít kromě mobility a pružnosti neustále schopnost se učit a pracovat. Je pravdou, že hospodářská krize vystavila nezaměstnanosti a nejistotě každého, a zejména mladé lidi, ženy a osoby s postižením.
<P>
Abychom dosáhli cílů strategie EU 2020, potřebujeme trvalé a řádné odborné vzdělávání a přípravu jak na úrovni Evropské unie, tak na úrovni jednotlivých členských států. Potřebujeme cílené politiky a strategie ke snížení procenta těch, kteří opouštějí školu předčasně, vhodné plánování vzdělávacích potřeb lidí a užší vazby mezi nabízeným vzděláváním a potřebami trhu práce.
<P>
Jsem si jista, že evropský rámec kvalifikací, evropský systém akademických jednotek pro odborné vzdělávání, transparentnost a spolupráce i srovnatelnost různých vzdělávacích systémů budou podporovat potřeby ...
<P>
(Předsedající řečnici přerušil.)
<SPEAKER ID="253" NAME="Silvia-Adriana Ţicău" AFFILIATION="S&amp;D">
(RO) Pane předsedající, investice do vzdělávání jsou nezbytné k zajištění lepší budoucnosti Evropanů. V současnosti dosáhla průměrná míra nezaměstnanosti mladých lidí v EU 20 %, zatímco průměrný počet těch, kdo opouštějí školu předčasně, je 16 %, a v některých zemích, například Portugalsku, dokonce 40 %.
<P>
Pro předcházení nezaměstnanosti má zásadní význam celoživotní učení. Musíme náležitě zvážit rozmanité profesní dráhy. Pracovníci musejí mít lepší povědomí o tom, že je nutné se neustále dále vzdělávat.
<P>
Domníváme se, že odborné vzdělávání a příprava by měly být dostupné, přístupné a za rozumnou cenu v každé fázi života, bez ohledu na postavení lidí na trhu práce a jejich příjem. Odborné vzdělávání a příprava by měly vytvářet podmínky podněcující pracovní mobilitu, a to jak v rámci prvotního studia, tak následně v procesu celoživotního vzdělávání.
<P>
Vyzýváme členské státy, aby zjednodušily postupy pro uznávání kvalifikací.
<SPEAKER ID="254" NAME="Vasilica Viorica Dăncilă" AFFILIATION="S&amp;D">
(RO) Pane předsedající, jedním z největších problémů, s nimiž se Evropa potýká, je míra nezaměstnanosti mladých lidí. Na evropské úrovni je kladen důraz na snížení počtu těch, kdo předčasně opustí školu, pod 10 % a na opatření, jako jsou "nové dovednosti pro nová pracovní místa", jejichž cílem je přiblížit svět odborného vzdělávání a přípravy trhu práce. Rozlišování mezi vzděláváním a odbornou přípravou bude - mimo kontext pracoviště - stále nezřetelnější. Pro dosažení vyššího stupně integrace je nezbytné provést zásadní změnu v tom, jak jsou vzdělávání a odborná příprava vnímány, a to nejen z pohledu jednotlivce, nýbrž i z pohledu institucionálního a pohledu správního.
<P>
Proto se domnívám, že je nezbytné odstranit systémové překážky a ty překážky, které souvisí s přístupem bránícím integraci, aby se Evropané naučili dosahovat pokroku na poli svých dovedností a hodnot a účinně přispívali k naplnění cílů strategie Evropa 2020.
<SPEAKER ID="255" NAME="Emilie Turunen" AFFILIATION="Verts/ALE">
(DA) Pane předsedající, v prvé řadě bych ráda vyjádřila své upřímné poděkování paní zpravodajce, která předložila mimořádně kvalitní zprávu. Stejně jako všichni ostatní se i já domnívám, že bychom neměli zapomínat na kontext vzniku této zprávy, což je samozřejmě krize mladých lidí, již Evropa zažívá. Shodneme se na obecné krizi - hrozivé nezaměstnanosti mladých lidí, kdy tito lidé skutečně odcházejí z Evropy, aby nalezli práci, což je podle mého názoru velmi závažná hrozba pro naši ekonomiku a pro soudržnost Evropy v nastávajících letech.
<P>
Druhým kontextem této zprávy jsou společné cíle pro rok 2020, které jsme si stanovili v oblasti odborné přípravy, zaměstnanosti a snížení počtu těch, kdo předčasně opustí školu. Tady se jedná o konkurenceschopnost Evropy. Jedná se o to, zda budeme mít kvalifikovanou pracovní sílu, kterou - jak víme - potřebujeme. Současně je nutné zajistit, aby příští generace měla příležitost získat pracovní místo a odborné vzdělání. To je zcela zásadní. Možná, že EU nemá dostatečné pravomoci, tak jako tak ale můžeme v této oblasti něco udělat. V každém případě máme společný zájem, a tudíž musíme zajistit, abychom nabízeli vysoce kvalitní odbornou přípravu a aby bylo k dispozici poradenství. Musíme snížit počet těch, kdo předčasně opouštějí školu, a zajistit, aby existovala silná vazba mezi odbornou přípravou a prací, například s využitím výměnného systému, jaký máme v Německu a Dánsku. Dále musíme zajistit, aby všichni mladí lidé měli právo podstoupit odbornou přípravu.
<SPEAKER ID="256" NAME="Viviane Reding">
místopředsedkyně Komise. - Pane předsedající, chtěla bych poděkovat paní zpravodajce Hirschové za její velmi konstruktivní přístup. Naslouchala jsem jí s velkým zaujetím, jelikož před dvanácti lety to bylo mé téma. Začala jsem prosazovat mobilitu v odborném vzdělávání, což tehdy nebylo na pořadu dne, a velmi mne těší, když slyším, jak silně se dnes Parlament zastává rozvoje tohoto významného prvku v rámci strategie Evropa 2020. Dále bych ráda podotkla, že velmi vítáme zprávu, která prosazuje a doplňuje obsah sdělení Komise z června 2010.
<P>
Sdělení bylo příspěvkem k nejnovějšímu přezkumu kodaňského procesu a bruggskému komuniké a nyní se pochopitelně stalo evropskou agendou par ecxellence, co se týče odborné přípravy na období 2011-2020. Mnohé návrhy Parlamentu odpovídají opatřením navrženým v bruggském komuniké. Komise sdílí stanovisko Parlamentu, protože potřebujeme modernizovat odborné vzdělávání a přípravu v Evropě, aby byly atraktivnější, měly kvalifikované vyučující a školitele, inovativní metody vzdělávání a vysoce kvalitní infrastrukturu a zařízení; a samozřejmě nezbytná je mobilita. Chceme-li mít skutečné evropský prostor pro vzdělávání a oblast odborné přípravy, musíme mladým lidem - i těm, kteří už tak mladí nejsou - dodat vůli, aby se vydali za hranice svého státu za získáním důležitých zkušeností.
<P>
Dále je cílem Komise udržovat rovnováhu mezi muži a ženami a pomoci znevýhodněním skupinám v rámci programu celoživotního učení, zejména prostřednictvím programu Leonardo da Vinci, který sem patří. Veškerá pomoc, jíž se Komisi může dostat ze strany Parlamentu, je velmi vítaná.
<SPEAKER ID="257" NAME="Předsedající">
Rozprava je ukončena.
<P>
Hlasování se bude konat v úterý 7. června 2011 ve 12:00.
<P>
Písemná prohlášení (článek 149)
<SPEAKER ID="257" NAME="Ioan Enciu" LANGUAGE="RO">
Při současné hospodářské a finanční krizi, kdy míra nezaměstnanosti, zejména mezi mladými lidmi, přesáhla na úrovni EU 20 %, a v některých členských státech dokonce 30 %, se zlepšení odborného vzdělávání a přípravy musí stát pro Evropskou unii prioritou. V této souvislosti jsou mobilita mladých v rámci EU ve spojení s větší pružností ve vztahu k trhu práce a nabízenému vzdělání a odborné přípravě zásadními prvky, které je třeba na úrovni EU i jednotlivých států rozvíjet.
<P>
Dlouhodobý kvalitně strukturovaný dialog mezi vysokými školami, výzkumnými centry a podniky může vést ke vzniku opravdové provázanosti mezi požadavky zaměstnavatelů a dovednostmi získanými prostřednictvím vzdělávacích cyklů či cyklů odborné přípravy. Navíc zvýšení mobility na úrovni Evropské unie prostřednictvím rozšíření programů, jako je Erasmus, Leonardo da Vinci či Mládež v pohybu, rovněž může posílit schopnost EU lépe reagovat na požadavky evropského trhu práce a dodat jí větší potenciál pro rozvoj v této oblasti. Mimořádnou pozornost je nutné věnovat rovněž sociálně znevýhodněným skupinám, které potřebují spravedlivý přístup k odbornému vzdělávání a přípravě.
<SPEAKER ID="258" NAME="Alajos Mészáros" LANGUAGE="HU">
Přechod ze školy do práce je pro zaměstnance všude Evropské unii strukturální problém. Bohužel nezaměstnanost v mladém věku má dlouhodobé negativní účinky. Členské státy by tedy měly zajistit, aby byly odborné vzdělávání a příprava lépe přizpůsobeny potřebám trhu práce a aby odborné vzdělání vybavilo zaměstnance dovednostmi potřebnými k přijímání nových udržitelných pracovních míst, která vzniknou v rámci budoucí udržitelné ekonomiky. Domnívám se, že pro rozvoj požadavků trhu práce na odborné vzdělávání je nezbytná role místních vlád, partnerství s podnikatelským sektorem a vzdělávacích institucí. Příležitost k mobilitě je důležitou složkou odborného vzdělávání a přípravy, větší důraz by však měl být kladen na lepší harmonizaci odlišných vzdělávacích systémů jednotlivých států - zejména vzájemné uznávání certifikátů a diplomů - s cílem posílit spolupráci a podnítit mobilitu. Vysoce kvalitní odborné vzdělávání a příprava zásadním způsobem přispívají k udržitelnému rozvoji. Je nutné vytvořit lepší příležitosti odborného vzdělávání pro školitele, zejména na místní a regionální úrovni, s cílem zajistit účinnost systému odborného vzdělávání a přípravy a rovněž účinné a úspěšné předávání znalostí. Možnost vzdělávat se v mezinárodních souvislostech je předpokladem úspěšného profesního života, který bude podněcovat k získání znalosti cizího jazyka a větší konkurenceschopnosti.
<SPEAKER ID="259" NAME="Olga Sehnalová" AFFILIATION="S&amp;D">
písemně. - (CS) Spolupráce v oblasti odborného vzdělávání na evropské úrovni je zcela zásadní i pro fungování jednotného evropského vnitřního trhu. Kvalitní odborné vzdělávání a příprava musí reagovat jak na potřeby trhu práce, tak vytvářet předpoklady pro mobilitu pracovníků. Vysoce kvalifikovaní a vzdělaní lidé představují pro Unii konkurenční výhodu a tomu by měla odpovídat i podpora odborného vzdělávání. Je třeba, abychom se zaměřili na úzké propojení s praxí a rovněž umožnili kvalitní stáže v rámci odborné přípravy, včetně zahraničních, v rámci evropských programů na podporu mobility. Na evropské úrovni je nutná větší součinnost mezi vzdělávacími systémy v jednotlivých členských státech a návazně také na otázku vzájemného uznávání odborných kvalifikací. Zpráva tyto aspekty obsahuje a jako zpravodajka výboru pro vnitřní trh a ochranu spotřebitele jsem s její výslednou podobou spokojena.
<SPEAKER ID="259" NAME="Joanna Katarzyna Skrzydlewska" LANGUAGE="PL">
Vítám zprávu o evropské spolupráci v oblasti odborného vzdělávání. Poukazuje na nesmírně důležitou problematiku, o níž se v dnešní době až tolik nehovoří, konkrétně že je nutné, aby vnitrostátní orgány přijaly ve spolupráci s Evropskou komisí opatření k předcházení nezaměstnanosti tím, že odborné vzdělávání bude šité na míru potřebám trhu práce. Bohužel odborné vzdělání bylo v posledních letech zanedbáváno a jeho význam klesl. Proto je tak důležité prosazovat je jako účinný nástroj v boji proti nezaměstnanosti, zejména proti nezaměstnanosti mezi mladými občany Evropské unie, která dosáhla 21 %. Prioritami by měly být stáže, zavedení poradenských služeb, které pracujícím umožní plánovat si své odborné vzdělání dle potřeb trhu práce, a podpora celoživotního odborného učení. Proto vyzývám Komisi, aby soustavně sledovala vyhlídky na možné změny na trhu pracovních míst v EU, aby členské státy mohly své programy odborné přípravy potřebám tohoto trhu plynule přizpůsobovat.
<SPEAKER ID="260" NAME="Jutta Steinruck" AFFILIATION="S&amp;D">
písemně. - (DE) Vítám zprávu o evropské spolupráci v oblasti odborného vzdělávání a přípravy a ráda bych zdůraznila, jak důležité je podporovat celoživotní učení prostřednictvím iniciativ a celoevropských programů, aby pracující mohli mít lepší budoucnost. V současnosti jsou pracující vydáni napospas častým a riskantním změnám v zaměstnání. Tyto změny mají mnoho podob: podobu odborné přípravy, propuštění pro nadbytečnost, stáže či přechodu od nejistého zaměstnání k zaměstnání na plný úvazek. Tato zpráva obsahuje některé důležité body, zejména zvýšení podílu žen v zaměstnání, uznání neformálního vzdělávání a podporu jazyků s cílem nabízet programy mobility. Obzvláště mne těší, že je kladen důraz na vzdělávání a odbornou přípravu mladých lidí, což je něco, co budu aktivně podporovat v rámci příštích stěžejních iniciativ.
<P>
Přechod ze vzdělávací instituce do pracovního života musí být co nejsnazší, a především přizpůsobený individuálním potřebám, jelikož i mladí lidé s nedostatečným odborným vzděláním musí mít možnost získat dovednosti potřebné k tomu, aby mohli pracovat na kvalifikovaných pracovních místech a důstojně se uživit. Sociální prostředí nesmí rozhodovat o příležitostech člověka získat vzdělání. Musíme mladým lidem nabídnout pomoc a podporu při zajištění vstupu do světa práce. Náklady moderní politiky zaměstnanosti však nesmějí nést naši pracující.
<SPEAKER ID="260" NAME="Jarosław Leszek Wałęsa" LANGUAGE="PL">
Nové dovednosti a schopnosti nabyté absolventy různých typů vzdělávacích institucí mají strategický význam pro hospodářský růst, otevírají lidem nové možnosti a vytvářejí základnu udržitelného rozvoje. Proto nesmíme opomíjet problém nezaměstnanosti, zejména u mladých lidí. Právě oni nejčastěji nezískají stálou práci a jsou nuceni přijmout zaměstnání na dobu určitou, s čímž je spojena minimální úroveň sociálního zabezpečení a slabé vyhlídky na budoucnost. Jedním z cílů strategie Evropa 2020 je snížit podíl těch, kdo předčasně opouštějí školu, nejvýše na 10 %, a umožnit 40 % mladých Evropanů dokončit terciární vzdělání. Legislativní proces by se měl zaměřit na usnadnění realizace odborných stáží a pracovních zkušeností pro mladé pracovníky, zejména v mikropodnicích a malých podnicích, pro něž je obtížné takovou iniciativu financovat. Velký důraz by měl být kladen i na odstranění rozdílu v odměňování mužů a žen do roku 2020, přičemž v současnosti tato nerovnost činí zhruba 18 %. Domnívám se, že dvěma nejvýznamnějšími iniciativami na nadnárodním trhu práce jsou rámec kvalifikací zavedený v kontextu Kodaňského procesu a jednotný evropský systém převádění kreditů v rámci odborného vzdělávání. Dále je třeba zmínit neformální odbornou přípravu, která představuje další podceňovaný zdroj dovedností a utváří charakter jednotlivce a jeho smysl pro odpovědnost, a právě proto by měla být financována z peněz EU. Pro naplnění těchto mnoha důležitých cílů je nezbytná spolupráce mezi členskými státy a také zapojení zúčastněných subjektů, zejména na místní a regionální úrovni.
