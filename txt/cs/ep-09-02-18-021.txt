<CHAPTER ID="021">
Jednominutové projevy k důležitým politickým otázkám
<SPEAKER ID="176" NAME="Předsedající">
Dalším bodem jsou jednominutové projevy k důležitým politickým otázkám
<SPEAKER ID="177" NAME="Csaba Sógor" AFFILIATION="PPE-DE">
(HU) Historie autonomie Sikulska v Rumunsku je stará několik staletí. Zakládající dokumenty moderního rumunského státu zaručily Sikulsku, které existovalo i během komunistické éry, autonomii.
<P>
S přihlédnutím k různým formám autonomie zaručeným ve státech EU se v Sepsiszentgyörgy (Sfântu Gheorghe) dne 8. února 2009 dav několika tisíc lidí dožadoval, aby prezident odvolal své urážlivé výroky vůči Maďarům v Transylvánii, zaručil zastoupení ve státních institucích úměrné počtu obyvatel jednotlivých národností, zastavil cílené přesidlování do této oblasti, zabránil úmyslnému ochromování hospodářství Sikulska, uspíšil navrácení církevního a veřejného majetku, zastavil rozšiřování vojenských jednotek, založil státem dotované nezávislé maďarské vysoké školy, uznal maďarštinu úředním jazykem regionu a uznal kolektivní práva a regionální autonomii Sikulska.
<SPEAKER ID="178" NAME="Iliana Malinova Iotova" AFFILIATION="PSE">
(BG) Musíme blahopřát české poslanecké sněmovně k ratifikaci Lisabonské smlouvy. Toto je další vítězství evropské myšlenky a další důkaz toho, že stále více lidí věří v evropské hodnoty. A proto bychom se měli distancovat od těch, kteří by chtěli tyto hodnoty narušovat a ničit naši víru v ně.
<P>
Jak můžeme na jedné straně vepsat svá základní práva zlatým písmem do Listiny, když jejich dodržování je na straně druhé opovrhováno a odsuzováno? Hovoříme o náboženské a etnické toleranci a o právech starých lidí na důstojný život a aktivní účast v něm, zatímco vůdce bulharské politické strany, řádný člen Evropské lidové strany, vymezuje různé etnické a věkové skupiny a navrhuje myšlenku rozřazování lidí do různých vrstev. Jak bychom měli s takovými vůdci jednat? Má otázka směřuje k pravé straně této sněmovny, protože předseda ELS, pan Martens, doporučil tutéž osobu jako příštího premiéra mé země. Zavrhněme používání dvojího metru a respektujme své vlastní skutky a slova a pamatujme, že to byla právě lidská práva, která nás před více než 50 lety sjednotila.
<SPEAKER ID="179" NAME="Filiz Hakaeva Hyusmenova" AFFILIATION="ALDE">
(BG) Plán evropské hospodářské obnovy je již zaveden. Krize je obecným problémem, ale vkrádá se hrozba protekcionismu a podporování vnitrostátních průmyslů a zaměstnanosti. Základní svobody volného pohybu práce a volného trhu procházejí zkouškou. Krize se v různých zemích ubírá různými cestami. V zemích, které se v poslední době projevily jako ekonomičtí tygrové Evropské unie, mezi něž patří i Bulharsko, je bankovní systém relativně stabilní, míra nezaměstnanosti není vysoká, jsou zde vysoce kvalifikované pracovní síly a pevné měny. Vzhledem k dynamice krize vyzývám k aktualizování plánu obnovy, aby byl více v souladu s reálným hospodářstvím. V době krize vyhledává kapitál oblasti s nízkým rizikem a je zde možnost investovat spíše do nových zelených technologií než do neperspektivních odvětví průmyslu. Možnost, že nové ekonomiky mohou upadnout do recese, by měla být využita k jejich oživení a poté, s pomocí těchto financí a znalostí, se z nich mohou stát centra stability, díky nimž se hospodářský a finanční systém Evropské unie bude moci rychleji zotavit.
<SPEAKER ID="180" NAME="Andrzej Tomasz Zapałowski" AFFILIATION="UEN">
(PL) Pane předsedající, v době postupující krize bych rád blahopřál Evropské komisi ke zničení polských loděnic. Egoistický přístup evropské elity, jejich radost z připravení více než 100 000 lidí o práci v loděnicích a firmách, které s nimi spolupracují, bude mít nepochybně za následek, že velká část těchto pracovníků se v brzké budoucnosti objeví na pracovních trzích v západní Evropě. Toto rozhodnutí jen prohloubilo evropskou krizi.
<P>
Jsem zvědav, jak se evropská elita zachová; prokáže solidaritu s členskými státy, v nichž se krize prudce rozvinula, nebo půjdou jen za vlastními zájmy? Právě v době krize evropská společnost zjistí, zda úmluvy a zásady, které tvoří základ Evropské unie, jsou pravdivé, nebo jde jen o hru, kterou hrají některé státy proti ostatním v rámci instituce, která byla založena na vznešených zásadách. V této souvislosti jsem překvapen nedostatečnou reakcí ze strany Komise na opatření, která v současnosti přijímají mnohé členské státy EU a která porušují obecné zásady, zatímco Polsko bylo za podobná opatření potrestáno.
<SPEAKER ID="181" NAME="Rebecca Harms" AFFILIATION="Verts/ALE">
Pane předsedající, minulý týden jsem dostala zvláštní zprávu ze Severního Irska. Šlo o to, že pan Sammy Wilson, ministr životního prostředí, zakázal ve Spojeném království informační kampaň o energetické účinnosti, kterou organizovala vláda Spojeného království. Nemohu uvěřit, že dobré důvody, které vedly k našim společným klimatickým a energetickým cílům - o 20 % méně CO2, 20 % obnovitelných zdrojů a o 20 % vyšší energetická účinnost -, nejsou v regionální vládě členského státu uznávány.
<P>
Proto žádám Komisi, aby zjistila, jaké důvody stojí za tímto podivným a dost bizarním zákazem v Severním Irsku. Domnívám se, že i klimatický skeptik jako pan Wilson by měl dbát na občany a podporovat energetickou účinnost a snahy o snižování spotřeby energie.
<SPEAKER ID="182" NAME="Ilda Figueiredo" AFFILIATION="GUE/NGL">
(PT) Dnes bych ráda upozornila na skandální situaci týkající se společnosti Corticeira Amorim v Portugalsku. Zisk této společnosti za minulé dva roky činil dohromady více než 30 milionů EUR a za rok 2008 bylo zaznamenáno přes 6 milionů EUR. Tento měsíc však Corticeira Amorim oznámila, že propustí téměř 200 pracovníků. Vinu klade na dopady krize. Společnost však zapomíná, že to byli právě tito pracovníci, kdo pomáhal budovat skupinu, která má milionovou hodnotu a která obdržela veřejnou pomoc, včetně financí Společenství, aby mohla vykazovat milionové zisky, které stále vykazuje. Proto chci zde ve sněmovně vyjádřit svůj protest a rozhořčení nad tímto oznámením, které je skandální, a já doufám, že všichni svorně odsoudíme společnosti, které využívají této krize k propouštění pracovníků, přestože stále vykazují velké zisky.
<SPEAKER ID="184" NAME="Předsedající">
Ještě než vyzvu dalšího řečníka, dovolte, abych s potěšením oznámil, že Dr. Ayman Nour, egyptský poslanec parlamentu, který byl před několika lety uvězněn z důvodů, které Rada EU prohlásila za neseriózní, byl dnes propuštěn. Byl předmětem mnoha usnesení Evropského parlamentu, takže mě velmi těší, že mohu oznámit jeho propuštění.
<SPEAKER ID="185" NAME="Bernard Wojciechowski" AFFILIATION="IND/DEM">
(PL) Pane předsedající, Polsko vybírá poslance do Evropského parlamentu, ale jejich způsobilost jednat ve své vlastní zemi je omezená. Polské právní předpisy neposkytují poslancům EP žádné právní nástroje zajišťující účinné naplnění jejich mandátu. To se týká důležitých otázek, jako je uplatnění účinného vlivu na správní úřady centrální a místní správy.
<P>
Senátoři a poslanci vnitrostátního parlamentu mají řadu práv: právo obdržet informace od státních orgánů, právo vyžádat si informace od správních úřadů centrální a lokální správy a zákonnou 40denní lhůtu, během níž musí obdržet odpověď. V Polsku sotva někdo přisuzuje poslancům EP nějakou váhu, kromě médií hledajících lacinou senzaci. Na své webové stránce jsem informoval voliče o nedostatku zákonných možností jednání pro poslance EP. Legislativní nepořádnost dalších skupin zákonodárců v Polsku ne v tomto případě dobře známá. Domnívám se, že Evropský parlament by měl pro své zástupce vyžadovat větší možnosti v jejich zemích.
<SPEAKER ID="186" NAME="Jim Allister" AFFILIATION="NI">
Pane předsedající, rozdělování evropských fondů podle hesla "Kdo dřív přijde, ten dřív mele", je špatné. Ale právě toho jsme byli svědky tento týden v Severním Irsku. Ministryně, která se takto přezíravě rozhodla rozdělovat fondy EU pro rozvoj venkova, což vedlo k ponižujícím a bizarním situacím, kdy zemědělci stáli dva dny ve frontách, aby dostali zpět něco ze svých odevzdaných peněz, je ministryně, která není způsobilá pro svou funkci. Tímto rozhodnutím pokořila těžce pracující zemědělce a zároveň prokázala naprostou neznalost základních požadavků pro rozdělování fondů EU.
<P>
Zdrojem tohoto problému je svéhlavé odmítnutí ministryně přidělit dostatečné finance na rozvoj venkova. Úterní situaci způsobilo ubohých 50 milionů GBP, které vložila do Osy 1 - a z toho pouze 15 milionů do fondu pro modernizaci.
<P>
Dovolte mi říci k jiné záležitosti, na obranu pana Wilsona, ministra životního prostředí v Severním Irsku, že jsem rád, že nevyhovuje stereotypu, který očekávají nemyslící hysteričtí bojovníci proti klimatickým změnám v této sněmovně.
<SPEAKER ID="187" NAME="Colm Burke" AFFILIATION="PPE-DE">
Pane předsedající, nedávný průzkum veřejného mínění v pondělních Irish Times ukázal rostoucí podporu Lisabonské smlouvy v Irsku, kdy 51 % hlasujících by nyní hlasovalo pro, zejména ve chvíli irské hospodářské nestability. To je nárůst o osm procent od listopadu loňského roku, kdy Irish Times prováděly průzkum naposledy. Hlasy proti také poklesly, a to o 6 procent na 33 %.
<P>
Vzhledem k našim současným napjatým vztahům s Evropskou unií, při absenci vedení ze strany současné vlády, se musíme pokusit řešit hlavní příčiny opakovaného rozčarování irských voličů ohledně EU. Je třeba Irům tuto záležitost rozumně vysvětlovat, abychom obnovili jejich porozumění a podporu evropského procesu. Toto komunikační manko můžeme vyrovnat umožněním bezplatného toku většího množství pozitivních informací o tom, jaké výhody přináší být součástí EU.
<P>
Domnívám se, že je důležité, aby pozitivní úloha Evropy byla vyzdvihována v našich vzdělávacích systémech. To by nemělo platit jen pro Irsko, ale pro všechny členské státy. Jsem přesvědčen, že komunikační deficit by měl být co nejdříve vyrovnán.
<SPEAKER ID="188" NAME="Marusya Ivanova Lyubcheva" AFFILIATION="PSE">
(BG) Ráda bych vás upozornila na problém oživeného rozkolu bulharské ortodoxní církve. Tento rozkol nastal v době, kdy země byla velmi zpolitizována, v době, kdy bulharská ortodoxní církev, stejně jako mnohé jiné instituce, musela potvrdit svou pozici v demokratické podobě Bulharska. To bohužel vedlo k takzvanému "druhému synodu" bulharské ortodoxní církve, a to navzdory Bulharskému aktu o náboženských vyznáních. Tento právní předpis je velmi liberální, což umožňuje registraci jakéhokoli náboženství v Bulharsku pod podmínkou, že neslouží nehumánním účelům. Nicméně takzvaný "druhý synod" se chce registrovat jako "Svatý synod bulharské ortodoxní církve". Akt stanoví, že bulharská ortodoxní církev je pro Bulharsko tradiční a nepodléhá registraci. Volba patriarchy a členů svatého synodu nepodléhá legislativě. Vyzývám všechny, kteří si cení svobody vyznání v souladu s osobními duchovními potřebami, aby nepodlehli manipulativním definicím takzvaného "druhého synodu". Tento synod nemůže být registrován a nemá žádný právní základ.
<SPEAKER ID="189" NAME="Toomas Savi" AFFILIATION="ALDE">
Pane předsedající, volby v Izraeli minulý týden ukázaly, že většina obyvatel podporuje strany, které vidí posílení armády jako nejlepší způsob ochrany země. Přestože centristická strana, Kadima, dostala nejvyšší počet hlasů, skutečnost, že pravicové strany mají nyní v Knesetu 65 křesel oproti dřívějším 50, odráží měnící se názory izraelských občanů na izraelsko-palestinský konflikt. Tyto strany jsou zastánci spíše tvrdé linie místo zdánlivě nekonečných a neúčinných mírových jednání.
<P>
Blízký východ musí být jednou z nejvyšších priorit společné zahraniční a bezpečnostní politiky Evropské unie a stabilita celého regionu závisí do značné míry na izraelsko-palestinských vztazích. Proto je naprosto nezbytné, aby se Evropská unie nadále zasazovala o mírová jednání a obnovení naděje Izraelců a Palestinců, že mírové soužití je možné.
<SPEAKER ID="190" NAME="Mirosław Mariusz Piotrowski" AFFILIATION="UEN">
(PL) Pane předsedající, zítra Evropský parlament navštíví Václav Klaus, prezident České republiky. S vědomím skandálu, který se vyvinul v Praze, doufáme, že prezident státu, který předsedá Evropské unie, bude řádně přijat a dostane se mu náležité úcty. Oprávněné názory, které prezident Klaus vyjadřuje o Lisabonské smlouvě, se stávají předmětem pokusů o jejich přehlušení, aby se utajila skutečnost, že se může ukázat, že hlavním zdrojem opozice vůči zavedení smlouvy je Německo. Rozhodnutí ústavního soudu v Karlsruhe bude klíčové. Podle mediálních zpráv polovina jeho soudců má vážné pochybnosti a domnívá se, že smlouva může porušovat národní ústavu. To dokazuje, že nikdo by neměl spěchat, pokud jde o tak důležité rozhodnutí, a to pochopil nejen hostující český prezident.
<SPEAKER ID="191" NAME="László Tőkés" AFFILIATION="Verts/ALE">
(RO) Po podzimních volbách v Rumunsku a sestavení nové vlády jsme byli svědky návratu protimaďarských tendencí do politického života.
<P>
Demonstrace, která se odehrála 9. února v Sfântu Gheorghe, organizovaná maďarskými církvemi, byla protestem právě proti těmto tendencím. V petici, která z demonstrace vzešla, protestovaly tisíce místních obyvatel Sikulska proti změnám v zastoupení etnických skupin v oblasti prostřednictvím osidlování regionu skupinami Rumunů z jiných oblastí.
<P>
Prezident Traian Băsescu absurdně obvinil Maďary v tomto regionu z etnických čistek. Ve stejné době v komunálních volbách v Kluži letáky demokratů podněcovaly nenávist vůči maďarským kandidátům s využitím stejných pomluv. Po desetiletích diskriminace a upírání práv - kdo koho obviňuje?
<P>
Rád bych Parlament upozornil na skutečnost, že v Rumunsku i dnes pokračuje, s použitím rafinovaných metod, proces homogenizování a přivlastňování Transylvánie Rumunsku prostřednictvím umělého upravování zastoupení etnických skupin.
<SPEAKER ID="192" NAME="Gerard Batten" AFFILIATION="IND/DEM">
Pane předsedající, dne 12. února 2009 byl nizozemskému poslanci Parlamentu Geertu Wildersovi na příkaz ministra vnitra zamítnut vstup do Spojeného království. Nikdy předtím nebyl odepřen vstup demokraticky zvolenému politikovi zastupujícímu demokratickou stranu z demokratické evropské země.
<P>
Je zvláštní, že britská vláda může nalézt právní prostředky k zakázání vstupu pana Wilderse, ale je bezmocná v zamezování vstupu různých teroristů, politických a náboženských extremistů, gangsterů, zločinců, násilníků a pedofilů z Evropské unie a celého světa.
<P>
Možná měl zákaz vstupu panu Wildersovi něco společného s údajnou hrozbou britského šlechtice, lorda Ahmeda, že pokud se pan Wilders objeví ve sněmovně lordů, venku se objeví 10 000 islamistických demonstrantů. Toto byla ukázka politiky ústupků ideologii temné doby a zdá se, že zde nemáme úplně volný pohyb myšlenek přes hranice Evropské unie.
<SPEAKER ID="193" NAME="Mairead McGuinness" AFFILIATION="PPE-DE">
Pane předsedající, na téma Lisabonské smlouvy můj kolega hovořil o nárůstu podpory Smlouvy mezi irskými voliči, ale chci varovat, že jedna vlaštovka jaro nedělá. Domnívám se, že je třeba nahlížet tuto skutečnost ve srovnání s nedávným průzkumem Eurobarometru, který ukazuje, že podpora irského členství v EU poklesla o 10 procentních bodů ze 77 % na jaře 2006 na 67 % na podzim 2008. Ano, je třeba věnovat se přesvědčování irských voličů o pozitivních přínosech Evropské unie.
<P>
Proto mě znepokojují hlasy, které volají po dřívějším termínu pro druhé referendum v Irsku. Jsem přesvědčena, že je třeba, abychom byli obezřetní, je třeba, abychom si dopřáli čas na ojasnění otázek, které irské voliče znepokojují, a potřebujeme čas na otázky, o nichž je třeba debatovat podrobně a veřejně - a ve vhodné chvíli umožnit voličům, aby vyjádřili svůj názor.
<SPEAKER ID="194" NAME="Vasilica Viorica Dăncilă" AFFILIATION="PSE">
(RO) Současná hospodářská a finanční krize je důležitým testem pro Evropu, která nyní více než kdy jindy musí prokázat jednotnost v přijímání opatření, která usnadní obnovu hospodářství v nejkratší možné době.
<P>
Rozpočty členských států jsou za těchto okolností pod velkým tlakem, a proto je třeba nalézt nejlepší možné nástroje a opatření, které zamezí velkým překročením limitů pro rozpočtový deficit předpokládaných Komisí a zabrání přijímání protekcionistických opatření některými státy nebo ve prospěch soukromých výrobců.
<P>
Taková rozhodnutí musí procházet schvalovacím postupem rychle, aby se zabránilo prodlužování krize a zejména aby se umožnilo obnovení důvěry ve finanční trhy a také se zabránilo prodlužování krize z politického hlediska s přihlédnutím k blížícím se volbám do Evropského parlamentu.
<P>
Jedním z možných řešení pro financování veřejných výdajů by mohlo být vydávání eurodluhopisů. Nicméně je třeba brát v potaz riziko, že na základě přijatých opatření se zcela zadlužujeme a je pro nás obtížné vyvarovat se situace, kdy zanecháme splácení těchto dluhů na ramenou budoucím generacím.
<SPEAKER ID="195" NAME="Ignasi Guardans Cambó" AFFILIATION="ALDE">
(ES) Pane předsedající, před rokem a půl jsme přijali směrnici o audiovizuálních médiích. Jádrem textu byla zásada respektování země původu, kterou jsme stanovili jako nezbytnou pro zajištění volného pohybu audiovizuálních informací v rámci Evropské unie.
<P>
Nicméně směrnici nelze uplatnit v mé zemi, Španělsku, protože se jedná o rámec členského státu. Region Comunidad Valenciana uplatňuje přesně opačnou zásadu a z politických důvodů si vynucuje ukončení vysílání, která dosud umožňovala občanům přijímat televizní signály z Katalánska.
<P>
Jinými slovy mezi členskými státy Evropské unie existuje úplná svoboda oběhu audiovizuálních dat, ale zároveň je třeba říci, že ve Španělsku jsou úřady, které se takové kulturní svobody, která je tolik nezbytná, obávají. Je natolik nezbytná, že byla zavedena v celé Evropě, a přesto v rámci Španělska někomu brání jiní v přijímání televizního vysílání. To je paradox, o který jsem se s vámi chtěl podělit.
<SPEAKER ID="196" NAME="Zdzisław Zbigniew Podkański" AFFILIATION="UEN">
(PL) (zpočátku byl vypnutý mikrofon) tragické období v historii lidstva. Během jejího trvání desítky milionů lidí zemřely. Mnohé oběti přišly o život v jednom z dvanácti tisíc německých vyhlazovacích a koncentračních táborů, které fungovaly na území Třetí říše a v okupovaných zemích. Dnes dochází k pokusům překrucovat pravdu o těchto tragických letech a šíří se informace o tom, že tyto tábory nebyly německé, ale polské nebo lotyšské. Vůdčí silou v této věci je německý tisk. Die Welt nedávno napsal, že Majdanek byl polský koncentrační tábor.
<P>
V souvislosti s tím jsem připravil návrh usnesení, který chce standardizovat terminologii koncentračních táborů tím, že se k jejich názvům přidají slova "německý" nebo "nacistický" koncentrační tábor. Mým návrhem se zabývala Unie pro Evropu národů, ale bohužel jsem obdržel informaci, že byl zablokován Konferencí předsedů.
<P>
Dámy a pánové, Evropská unie může vydržet a rozvíjet se, jedině pokud je vedena historickou pravdou a úctou k lidským právům. Proto žádám kolegy poslance o podporu návrhu UEN, aby již nikdo nepřekrucoval historii a nedělal z popravčích oběti a z obětí popravčí.
<SPEAKER ID="197" NAME="Nicolae Vlad Popa" AFFILIATION="PPE-DE">
(RO) Vzhledem k tomu, že si v nedávné době někteří moji maďarští kolegové poslanci stěžovali, že jejich práva nejsou v Rumunsku respektována, rád bych uvedl několik faktů.
<P>
Blížící se volební kampaň by neměla vyvolávat útoky a urážky mířené na legitimní stát, který prostřednictvím svých právních předpisů nabídl model v oblasti mezietnických vztahů. Respekt k právům menšin je zaručován rumunskou ústavou.
<P>
Občané maďarského původu jsou poměrně zastoupeni v místních správních orgánech. Například strany maďarské menšiny mají 159 starostů a čtyři předsedy krajských úřadů, 2 684 místních radních a 108 krajských radních. Vzhledem k tomu, že mají většinu v místních a krajských radách, spravují místní rozpočty podle vlastního uvážení. To je místní autonomie.
<P>
Na parlamentní úrovni má maďarská menšina tři poslance EP, 22 poslanců parlamentu a devět senátorů ve vnitrostátním parlamentu a podílí se na vládě Rumunska po celých posledních 12 let. Stížnosti, které zde zazněly, jsou čirou politickou agitací.
<SPEAKER ID="198" NAME="Luis Yañez-Barnuevo García" AFFILIATION="PSE">
(ES) Pane předsedající, referendum ve Venezuele skončilo vítězstvím kampaně za "ano", což demokratická opozice zdvořile přijala.
<P>
Je také pravda, že obě strany neměly v kampani rovné příležitosti a že vládnoucí strana měla ohromnou podporu celého státního aparátu, zatímco opozice trpěla neustálým obtěžováním a nátlakem.
<P>
I za těchto podmínek byla země prakticky rozštěpena na dvě poloviny a bude velmi obtížné budovat budoucnost pouze s jednou z těchto skupin. Evropská unie musí podporovat dialog, otevřenost a konsensus mezi venezuelskými politickými a sociálními vůdci pro dobro země.
<P>
Agresivní přístup, odsuzování a urážky nepomohou Venezuele nalézt demokratickou, pluralitní cestu.
<P>
Proto kritizujeme rozhodnutí venezuelské vlády vyloučit španělského poslance, a obzvláště takovým způsobem. Nicméně nabádáme zástupce tohoto Parlamentu, aby se při návštěvách třetích zemí zdrželi výroků, které porušují platné místní právní předpisy, a zejména takových, které urážejí hlavu státu, jakkoli si kritiku může zasloužit. Takové postoje ohrožují budoucnost misí Evropského parlamentu do ostatních zemí.
<SPEAKER ID="199" NAME="Marian Harkin" AFFILIATION="ALDE">
Pane předsedající, chci se zmínit o otázce transparentního a přesného označování potravin, zejména o drůbeži a vepřovém mase.
<P>
V současnosti může být do EU dováženo ze zemí mimo EU maso ve výrazně pozměněné formě - a tím myslím obalené ve strouhance nebo těstíčku - a poté být označeno a prodáváno jako produkt EU. To je naprostý nesmysl a označení má oklamat spotřebitele. Potřebujeme značení obsahující údaj o zemi původu, aby se spotřebitelé mohli informovaně rozhodovat.
<P>
Také dochází k tomu, že vepřové maso a drůbež se zmrazí, poté rozmrazí a označí a prodává se jako čerstvé. Toto není jen příklad nesprávného označování, jde také o postup potenciálně nebezpečný lidskému zdraví.
<P>
Upozorňuji, že Hilary Bennová, ministryně životního prostředí Spojeného království a stínová ministryně, vyzývala k jasnějšímu označování. Jsem si jistá, že mnoho lidí v celé EU by tento návrh podpořili, protože nikdo nechce klamat spotřebitele. Požádala bych Komisi, aby tuto věc pokládala za naléhavou.
<SPEAKER ID="200" NAME="Hanna Foltyn-Kubicka" AFFILIATION="UEN">
(PL) Pane předsedající, na dnešním zasedání Skupina Unie pro Evropu národů jednomyslně přijala návrh usnesení, který vyžaduje, aby 25. květen byl vyhlášen Dnem hrdinů boje proti totalitě. Jeho text bude brzy zaslán zástupcům nejvyšších orgánů EU včetně pana Pötteringa. 25. květen nebyl vybrán náhodou - právě v tento den, v roce 1948, sovětské úřady zavraždily kapitána Witolda Pileckiho, polského vojáka, který se dobrovolně stal vězněm v osvětimském vyhlazovacím táboře, aby tam vybudoval hnutí odporu. Později uprchl a až do konce války bojoval proti nacistům a poté, když do Polska vstoupila sovětská armáda, započal podzemní boj proti dalším okupantům. Pilecki byl jen jedním z mnoha Evropanů, kteří položili život v boji proti brutálním totalitním režimům. Mnozí zůstávají neznámí, ale statečnost a oddanost každého z nich si zaslouží být připomínána. Proto vás, pane předsedající, žádám o podporu návrhu naší skupiny.
<SPEAKER ID="201" NAME="Alexandru Nazare" AFFILIATION="PPE-DE">
(RO) Nedávná historie Evropské unie skýtá záznamy o úspěších na poli ochrany práv menšin. To platí také pro maďarskou menšinu v Rumunsku. Tato menšina požívá různá práva, včetně postů ve správě, a tato práva jsou neustále podporována rumunským prezidentem Traianem Băsescu.
<P>
Nicméně v ostatních oblastech máme stále co dohánět a já bych se nyní rád zmínil o problémech romské komunity. Ty představují test schopnost Evropské unie integrovat skupiny vysoce ohrožené vyčleněním ze společnosti.
<P>
Případ rumunského hráče házené Mariana Cozmy brutálně zavražděného dvěma členy komunity maďarských Romů nám znovu ukazuje, že zločin nezná hranic a že přehlížení problémů této komunity je kontraproduktivní.
<P>
Situaci této menšiny, která je ze své podstaty mezinárodní a vysoce ohrožená vyčleněním ze společnosti, je možné vylepšit jedině přijetím společné politiky na evropské úrovni. S ohledem na tyto okolnosti jsem předložil, spolu s kolegou Rareşem Niculescu, usnesení o vytvoření evropské agentury pro Romy. EU má strategii pro romskou menšinu, ale nemá žádnou agenturu pro její promyšlené a účinné provádění.
<P>
Aby zůstala významnou silou na mezinárodní scéně při zachování vnitřní soudržnosti, je třeba, aby EU dokázala vytvořit celoevropské ovzduší tolerance.
<SPEAKER ID="202" NAME="Vicente Miguel Garcés Ramón" AFFILIATION="PSE">
(ES) Pane předsedající, právě jsem se vrátil z Venezuely, kam jsem byl pozván jejím volebním orgánem jako člen mezinárodní skupiny pro podporu voleb pro referendum z 15. února.
<P>
Evropští členové skupiny předložili Národní volební radě zprávu s pozitivním celkovým zhodnocením procesu z hlediska organizace, transparentnosti, účasti, svobody a diskrétnosti hlasování a bezpečnosti ve všech jeho fázích.
<P>
Co se týče výroků pana Herrera ve venezuelské televizi, mohu vám říci, že posloužily ke zpochybnění volebního procesu, vážným obviněním demokratických institucí v zemi a hraničily se zasahováním do vnitřní politiky svrchované země.
<P>
Parlament by neměl podporovat jakýkoli typ konfliktu s demokratickými institucemi ve Venezuele. Nicméně je na panu Herrerovi, aby sám vysvětlil Parlamentu své kroky, které ovlivňují nás všechny.
<SPEAKER ID="203" NAME="Călin Cătălin Chiriţă" AFFILIATION="PPE-DE">
(RO) Odmítám obvinění, která vznesli kolegové poslanci Csaba Sógor a László Tőkés proti Rumunsku.
<P>
Rumunsko je členským státem Evropské unie, NATO, Rady Evropy, Organizace pro bezpečnost a spolupráci v Evropě a respektuje, v souladu s evropskými normami, lidská práva a práva osob patřícím k národnostním menšinám. Rumunsko uplatňuje literu a ducha zákona všech významných mezinárodních smluv v této oblasti.
<P>
Maďarský jazyk je podle práva používán pro správní záležitosti v každém místě a kraji, kde ti, kteří patří k maďarské menšině, tvoří více než 20 % obyvatelstva. Taková je situace de facto a de jure. Rumunsko nabízí Maďarům značné příležitosti v oblasti vzdělání v jejich mateřském jazyce ve školkách, základních školách, středních školách, odborných školách, univerzitních fakultách až k magisterské a doktorské úrovni. V oblastech, kde Maďaři žijí vedle Rumunů, je osvědčeným pravidlem, že školy provozují oddělení, kde výuka pro děti maďarského původu probíhá v maďarštině. Pro případ, že by také zapomněli, univerzita Babeş-Bolyai v Cluj-Napoca má tři oddělení poskytující výuku v rumunštině, maďarštině a němčině a zdárně se rozvíjející židovská studia stejně jako zvláštní místa pro Romy.
<SPEAKER ID="204" NAME="Csaba Sándor Tabajdi" AFFILIATION="PSE">
(HU) Pane předsedající, rád bych poděkoval tvůrcům oficiálních stránek Evropského parlamentu, tiskové službě EP, za respektování vícejazyčnosti a za označování místních názvů v národním jazyce jednotlivých webových stránek. To umožňuje občanům EU získat informace o ostatních 26 zemích v jejich mateřském jazyce. Česká stránka o Německu zobrazuje Köln jako Kolín, zatímco francouzská ukazuje Cologne. Slovenské stránky o Maďarsku zobrazují názvy měst ve slovenštině, jak to má být. Mělo by být stejně přirozené pro Maďary žijící na Slovensku nazývat vesnici nebo město, kde se narodili, ve svém rodném jazyce, maďarštině.
<P>
Proto vítám skutečnost, že slovenský parlament schválil právní předpis o veřejném školství, který stanoví, že zeměpisné názvy budou v učebnicích v menšinovém jazyce uváděny v jazyce menšiny. Tudíž, pokud bude zákon prováděn, dřívější status quo může být obnoven a Maďaři budou moci znovu používat maďarské místní názvy.
<SPEAKER ID="205" NAME="James Nicholson" AFFILIATION="PPE-DE">
Pane předsedající, rád bych vás upozornil na situaci, k níž došlo včera ráno v mém volebním obvodě, kdy zemědělci byli nuceni stát fronty před úřadem vlády, v některých případech po dvě noci, aby se mohli přihlásit do systému grantů pro modernizaci zemědělství.
<P>
Naše ministryně zemědělství rozhodla o přidělení těchto grantů podle hesla "Kdo dřív přijde, ten dřív mele". To se dá popsat jedině jako nevhodný způsob přidělování peněz z fondů EU pro rozvoj venkova. Proto jsem byl rád, že úředník Komise včera zpochybnil platnost tohoto postupu přidělování.
<P>
Jsme si vědomi toho, že ne každý zemědělec může čerpat z tohoto finančního balíčku. Domnívám se však, že tato situace jasně ukazuje ubohý stav zemědělského odvětví, alespoň v mém regionu, pokud zemědělci musí čekat ve frontách venku, v zimních měsících, aby si zajistili nevelké částky z fondů EU.
<SPEAKER ID="206" NAME="Silvia-Adriana Ţicău" AFFILIATION="PSE">
(RO) Provádění balíčku opatření týkajících se energie a změn klimatu předpokládá významné investice do opatření na snížení emisí skleníkových plynů.
<P>
Za 40 % spotřeby primární energie odpovídají budovy. Zvýšení energetické účinnosti budov pomáhá snížit spotřebu primární energie a úroveň emisí oxidu uhličitého.
<P>
Příští rok Komise spolu s členskými státy zhodnotí v polovině období 2007-2013 pracovní programy a míru spotřeby strukturálních fondů. Vyzývám členské státy, aby zrevidovaly metodu využívání strukturálních fondů a pro období 2010-2013 upřednostnily energetickou účinnost budov a městskou mobilitu.
<P>
Vyzývám Evropskou komisi a členské státy k 3% až 15% zvýšení částky přidělené z EFRR každému členskému státu na náklady spojené s posílením energetické účinnosti budov a využíváním obnovitelné energie. Toto zvýšení poskytne členským státům větší flexibilitu ve využívání strukturálních fondů, a tím urychlí jejich absorpci, zejména během současné hospodářské krize.
<SPEAKER ID="207" NAME="Ryszard Czarnecki" AFFILIATION="UEN">
(PL) Pane předsedající, s velkým zármutkem a hněvem bych chtěl říci, že jeden z našich krajanů, polský inženýr, nedávno zemřel v Pákistánu, ale byl to další občan země EU, který v tomto regionu zemřel. Jde o další smrt, která dokazuje existenci světa anti-hodnot, světa lidí, kteří neuznávají to, co je v jiných civilizacích považováno za posvátné - lidský život.
<P>
Domnívám se, že tato dramatická skutečnost by pro nás měla být závažným signálem a podnětem ke sjednocení v zájmu boje proti světu anti-hodnot a také ke sjednocení v zájmu politického boje a v širší souvislosti - a to by mělo být řečeno přímo - na společné frontě proti terorismu. Domnívám se, že ti politikové v Evropské unii, kteří si myslí, že proti teroru se dá bojovat bez násilí, nemají pravdu.
<SPEAKER ID="208" NAME="Oldřich Vlasák" AFFILIATION="PPE-DE">
(CS) Postupující hospodářská krize dopadá na všechny státy Evropské unie. Narůstající nezaměstnanost však v žádném případě není důvodem proto, abychom začali porušovat základní principy společného trhu. Rád bych se zde, na této půdě ohradil proti výrokům francouzského prezidenta Nikolase Sarkozyho, ve kterých vyzval k přestěhování francouzské značky Peugeot z továrny v Kolíně, v Čechách, zpět do Francie. Takové výroky politiků, kteří by chtěli v době krize ochraňovat a omezovat firmy, jsou zcela neospravedlnitelné. Pokusy o protekcionismus a uzavírání zemí do sebe nejsou žádoucí a ohrožují smysl Evropské unie.
<P>
Prezident pobočky Federální rezervní banky v Dallasu Richard Fisher řekl:
<P>
"Protekcionismus je pro ekonomiku jako dávka kokainu. Může vás povznést, ale je návykový a vede k ekonomické smrti." Zamysleme se nad tím, odolejme populistickým tlakům a neztrácejme tváří v tvář krizi hlavu. Dbejme na dodržování priorit českého předsednictví a prosazujme myšlenku otevřené Evropy bez bariér.
<SPEAKER ID="209" NAME="Iuliu Winkler" AFFILIATION="PPE-DE">
Pane předsedající, v Rumunsku byla po loňských listopadových volbách sestavena vláda velké koalice se 73% podílem v rumunském parlamentu.
<P>
Jedním z prvních přijatých opatření této koalice bylo vypracovat systém, jak si mezi sebou rozdělí vůdčí pozice ve státem řízených veřejných institucích a veřejné správě Rumunska.
<P>
To je nepřijatelná situace ze dvou důvodů. Zaprvé, vede k obnově předpojatosti ve státní správě, což odporuje zákonu o statutu státních zaměstnanců. Zadruhé, regiony, kde velkou většinu obyvatelstva tvoří Maďaři, má opatření také stránku nepříznivou pro menšiny: státní zaměstnanci maďarské národnosti jsou nahrazováni osobami s rumunskou národností. Veřejné shromáždění v Sfântu Gheorghe/Sepsiszentgyörgy v Rumunsku 8. února navštívilo více než 3 000 lidí protestujících proti politickým hrám rumunských stran a požadujících respektování práv maďarských komunit.
<SPEAKER ID="210" NAME="Nicodim Bulzesc" AFFILIATION="PPE-DE">
Pane předsedající, pokud jde o zprávu o právech pacientů v přeshraniční zdravotnické péči, rád bych upozornil na otázku práva pacientů na informace o dostupných léčivech a možnostech léčby. Evropští pacienti by měli mít přístup ke kvalitním zdravotním informacím ohledně nejnovějších dostupných léků, možnostech léčby doma a v zahraničí, náhradě léčebných výdajů a mnohým dalším oblastem. V současné době takový druh kvalitních informací nemáme. Mohou existovat některé vnitrostátní iniciativy, ale nic na evropské úrovni.
<P>
Problémy, kterým čelíme, jsou evropské. Proto podporuji myšlenku zřízení evropské sítě pro zdravotní gramotnost. Taková síť by se skládala z organizací pacientů ze všech členských států a měla by úzce spolupracovat se zdravotnickým sektorem a zákonodárci. Ve snaze spravit Komisi o potřebě lépe informovat 150 milionů evropských pacientů jsem inicioval písemné vyjádření o zdravotní gramotnosti. Všichni jsme někdy byli pacienty a nikdy nevíme, kdy k tomu znovu dojde.
<SPEAKER ID="211" NAME="Maria Petre" AFFILIATION="PPE-DE">
(RO) Dnes a zítra narazíte v naší budově na mladé studenty z Moldavské republiky. Přijeli do Evropského parlamentu, protože v jejich zemi nemohou promluvit, a pokud promluví, mohou očekávat odvetná opatření.
<P>
Všechny zprávy Evropské komise, naše slyšení v Komisi o lidských právech a zprávy od občanské společnosti v Moldavsku nám ukazují, že je zde často porušována svoboda projevu a že hromadné sdělovací prostředky nemohou být nezávislé. Tucty mladých lidí, kteří používali internetová fóra k vyjádření svých názorů, byly v roce 2008 vyšetřovány a hrozily jim záznamy v trestním rejstříku.
<P>
Prosím, ukažte jim svůj zájem, pozvěte je do svých kanceláří, vyslechněte je a podepište písemnou deklaraci č. 13/2009, která pro ně byla vytvořena, aby této generaci z východní hranice naší sjednocené Evropy zajistila svobodu projevu
<SPEAKER ID="212" NAME="Avril Doyle" AFFILIATION="PPE-DE">
Pane předsedající, podle směrnice 2000/84/ES začíná letní čas poslední neděli v březnu a končí poslední neděli v říjnu. Chtěla bych navrhnout, aby toto období bylo rozšířeno v zájmu maximalizování mnohých hospodářských, bezpečnostních a environmentálních výhod, které jsou spojeny s obdobím letního času.
<P>
V roce 2005 Spojené státy zavedly program prodloužení období úspory denního světla o čtyři týdny - o tři týdny na jaře a týden na podzim. Již nyní jsou jasné důkazy, že to pomohlo snížit jak spotřebu energie, tak emise oxidu uhličitého. Zpráva Odboru energetiky Spojených států odhalila, že prodloužení období úspory denního světla o čtyři týdny ušetřilo dost elektřiny na roční zásobu pro 100 000 domácností. Podobně nedávná studie Cambridgeské univerzity také ukazuje, že prodloužení letního času by vedlo k poklesu jak spotřeby energie, tak emisí oxidu uhličitého, protože v době nejvyšší poptávky, o 16 do 21 hodin jsou spuštěny mnohé dražší pomocné elektrárny, které produkují uhlík.
<P>
Jako zpravodajka přezkumu evropského systému obchodování s emisemi, který vytvořil základní kámen balíčku opatření týkajících se energie a změn klimatu, který přijal Parlament loni v prosinci, vás žádám, abyste zvážili tento návrh jako příspěvek k dosažení cíle ve výši 2 °C. Proto vás žádám o zrevidování směrnice o období úspory denního světla.
<SPEAKER ID="213" NAME="Hans-Peter Martin" AFFILIATION="NI">
(DE) Pane předsedající, rád bych předložil dva návrhy. Opakovaně zde dnes byla zmíněna Lisabonská smlouva. To nejmenší, co bychom mohli od této sněmovny očekávat, je, že dokáže odlišit odpůrce Lisabonské smlouvy a odpůrce EU. Kromě toho Irové by měli hlasovat znovu, je žádoucí, aby dostali spravedlivou možnost namísto machinací podkopávajících pravidla, která se uplatňovala dosud, podle nichž "ano" a "ne" mají stejnou šanci, a to pak oslavovat jako triumf demokracie - nebo čeho vlastně?
<P>
Má druhá poznámka je, že tato sněmovna je s blížícími se volbami značně vychloubačná. Navrhuji prošetření konkrétních postojů, které tato sněmovna za ta léta zaujala vůči problémům globální finanční krize a prošetření toho, kdo jak hlasoval, protože pak zjistíme, že většina z těch, kteří se dnes chovají jako bojovníci proti ohni, ve skutečnosti pomáhali ten oheň rozdělat.
<SPEAKER ID="214" NAME="DanutBudreikait" AFFILIATION="ALDE">
(LT) Letos v lednu Evropská komise ustanovila balíček dodatečných opatření pro financování projektů týkajících se energetiky a širokopásmové sítě navržených v evropském plánu pro hospodářskou obnovu. Bylo navrženo, aby na těmto projektům bylo přiděleno 5 miliard EUR za použití 3,5 miliardy EUR ze zemědělského rozpočtu na rok 2008. Nicméně minulý týden 6 států návrh Komise zablokovalo. Zjevně se jedná o tytéž země, které tvoří současnou finanční perspektivu a vyžadovaly snížení plateb do rozpočtu EU na 1 % HDP. Vracíme se k nacionalismu a protekcionalismu, který byl 50 let, od doby založení Společenství, vytrvale zamítán. Kolegové poslanci, jedině solidarita mezi státy nám může pomoci vzdorovat výzvám finanční a hospodářské krize a zajistit budoucnost EU.
<SPEAKER ID="215" NAME="Předsedající">
Tím je tento bod uzavřen.
