<CHAPTER ID="018">
Vytváření databáze otisků prstů Romů žijících v Itálii (rozprava) 
<SPEAKER ID="122" NAME="Předsedající">
Dalším bodem je rozprava o:
<P>
ústní otázce Komisi, kterou pokládá Monica Frassoniová jménem skupiny Verts/ALE, ohledně vytváření databáze otisků prstů Romů žijících v Itálii - B6-0170/2008);
<P>
ústní otázce Komisi, kterou pokládá Giusto Catania jménem skupiny GUE/NGL, ohledně vytváření databáze otisků prstů Romů žijících v Itálii - B6-0451/2008);
<P>
ústní otázce Komisi, kterou pokládají Jan Marinus Wiersma, Claudio Fava, Kristian Vigenin, Gianni Pittella, Adrian Severin a Katalin Lévaiová jménem skupiny PSE, ohledně vytváření databáze otisků prstů Romů žijících v Itálii - B6-0452/2008);
<P>
ústní otázce Komisi, kterou pokládají Viktória Mohácsiová, Marco Cappato, Alexander Alvaro, Sophia in 't Veldová, Sarah Ludfordová, Jeanine Hennis-Plasschaertová, Ignasi Guardans Cambó, Adina-Ioana Văleanová, Renate Weberová a Gérard Deprez jménem skupiny ALDE, ohledně vytváření databáze otisků prstů Romů žijících v Itálii - B6-0453/2008);
<SPEAKER ID="123" NAME="Monica Frassoni">
autorka. - (IT) Pane předsedající, dámy a pánové, ministr Maroni označil tuto rozpravu za absurdní frašku, skutečnost je však taková, že se dnes přestal chvástat jako kovboj a pokusil se přesvědčit své evropské kolegy, že to všechno je vina tisku a levice a že jeho jediným cílem je udělat to pravé pro chudáky Romy, zavřené v strašlivých táborech, a že v případě etnického profilování bude možné přimět všechny romské děti, aby navštěvovaly školu, a že není nezbytná - a on sám si to ani nepřeje - kriminalizace všech cestujících osob. Takže tato rozprava je absurdní fraška.
<P>
Já s tím ale nesouhlasím. Domnívám se, že tato rozprava, a také pozornost, kterou se nám, společně s řadou nevládních organizací, podařilo upoutat, a tolik kolegů poslanců rozličných národností - neboť nejde o čistě italský problém - a tolik lidí, kteří se jednoduše zajímají o stav dodržování práv, je důležitá, právě proto, že ji vedeme zde, v Evropě, a protože hovoříme o otázce lidských práv a občanech, a tak to v současnosti znamená také malý příspěvek k tomu, co nyní vnímáme jako krizi myšlení v Evropě.
<P>
Evropa má svůj cíl: jejím cílem je korigovat kovbojské způsoby a politiky, které jsou kruté, a navíc neúčinné; jejím cílem je bojovat proti rasismu a diskriminaci, uplatňovat právní předpisy a platné dohody, které se zrodily z krvavé historie. Cílem této rozpravy je potvrdit, že v Evropě není místo pro etnické profilování: a to natolik, že ze strany vlády dochází v této věci zřejmě k zásadnímu obratu, a my uvítáme, pokud se to potvrdí. Cílem této rozpravy je rovněž veřejně a legitimně zpochybnit, zda je zapotřebí v rozvinuté zemi s 58 miliony obyvatel, kde mafie ovládá 120 miliard EUR a obrovský obrat a celé regiony v tomto území a kde odpadky ubíjejí jednu z nejbohatších oblastí v historii Evropy, vyhlašovat výjimečný stav odpovídající tsunami či zemětřesení na 12 měsíců kvůli 160 000 "cestujících osob", z nichž polovina je italskými občany.
<P>
Považujeme tuto rozpravu za důležitou, neboť pod hrozbou etnického profilování a trvalé kriminalizace Romů a Sinti již nebudeme v bezpečí. Úsilí těch, kteří pracují s komunitami Romů a Sinti, aby je vysvobodili z jejich postavení na okraji společnosti, vyznačujícího se chudobou a násilím na ženách a na dětech - to je objektivní a existující skutečnost, jež nikdo z nás, včetně mě, nebude popírat - je bezvýchodné, a pokud se situace nezmění, zůstane bezvýchodné i nadále.
<P>
Pane předsedající, dnes o těchto otázkách diskutujeme již potřetí za posledních několik měsíců. Věřím, že pozitivní, vlídný a konstruktivní tlak, jehož součástí je i tato rozprava, přesvědčí ty z řad mých krajanů i dalších občanů Evropské unie, kteří se snaží všechny vystrnadit a používají násilný, zjednodušující a rasistický přístup k řešení toho, co je ve skutečnosti problémem vyloučení, stejně jako hospodářským problémem a také problémem kultury naší země a našeho kontinentu, o tom, že toto není správná cesta.
<P>
Proto vás, pane komisaři, prosím, abyste zvýraznil práci Komise, práci, kterou vykonáváme v Parlamentu a rovněž finance, které jsou vynakládány na politiky tohoto druhu, o nichž se v současnosti příliš neví, neboť jsou ukryty pod tíhou předsudků, které jsou zakořeněny v Itálii i celé Evropě.
<SPEAKER ID="124" NAME="Jan Marinus Wiersma">
autor. - (NL) I my jsme zděšeni nedávnými opatřeními, která ohlásila italská vláda s cílem vyřešit romskou otázku v Itálii. Považuji za ostudné, že k dnešní rozpravě muselo vůbec dojít. Řadu let jsem byl zpravodajem pro přistoupení Slovenska, a otázkou Romů jsem se tudíž velmi zabýval. Vždy jsem říkal toto: diskriminace je nepřípustná, je zcela jednoduše zakázaná. Totéž říkají i pravidla a dohody Evropské unie. Registrace Romů silně připomíná diskriminaci a v případě Slovenska k ničemu takovému nedošlo. Je ostudou, že nyní musím prožívat tuto rozpravu ohledně akcí vlády stávajícího členského státu.
<P>
Nejnovější balíček vydaný italským ministrem vnitra Robertem Maroni s cílem řešit tísnivou situaci Romů, jak to nyní vláda nazývá, je nevkusný. Vytváření databáze otisků prstů romských dětí je v rozporu se základními zásadami EU - nediskriminace, rovnosti před zákonem a ochrany menšin.
<P>
Toto opatření bylo oznámeno, přestože Evropská komise dosud nedokončila vyhodnocení předchozího balíčku italských opatření. V květnu tohoto roku byly prefektům velkých měst uděleny mimořádné pravomoci pro přijetí opatření vůči nezákonným přistěhovalcům, tyto pravomoci nás přinejmenším udivily. Proto bych rád vyzval italskou vládu, aby je výrazně omezila, s cílem zabránit překročení mezí dovolených v Evropě. Rád bych ji požádal, aby toto opatření zrušila: v Evropské unii pro něj není místo.
<P>
Evropská komise se nalézá v situaci, jaká, pokud vím, dosud nikdy nenastala, a proto ji žádáme, aby tato opatření podrobně zkoumala. Smlouva jí ukládá zaujmout objektivní postoj a nenechat se ovládnout politickými úvahami. Tento přístup a Itálie se pohybují na hraně Smlouvy o EU, a Komise musí jasně stanovit, kde leží hranice.
<P>
Mělo by však být jasně řečeno, že zde nejde jen o Itálii. Tyto nedávné události pouze ještě více dokreslují potřebu mnohem aktivnější politiky s cílem prolomit sociální a hospodářskou izolaci Romů a bojovat proti jejich diskriminaci.
<P>
Komise minulou středu předložila přehled o tom, co je v současnosti v souvislosti s evropskými nástroji možné, za což bych jí rád vyjádřil své poděkování. Jak Komise říká, je zde prostor pro členské státy, aby více a lépe využívaly stávající nástroje s cílem podporovat integraci Romů. Očekávám rovněž, že Komise předloží konkrétní plány, které ovšem ještě minulý týden chyběly. Parlament to v řadě usnesení rovněž požaduje, naposledy v lednu tohoto roku.
<P>
Jedno je však jisté - je třeba bezodkladně začít brát Romy a jejich postavení v Evropě skutečně vážně. Romové jsou velmi specifickou menšinou, kterou nelze spočítat jako tradiční menšinu. Tato otázka znepokojuje celou Evropu, zejména po posledních rozšířeních, kdy se stalo občany EU velké množství Romů. Konec konců politika represe nevyřeší problémy Romů, ani problémy a napětí, ke kterému někdy v souvislosti s Romy v naší společnosti dochází. Důležitý je integrovaný přístup, a já osobně považuji přístup italské vlády za nepřijatelný.
<SPEAKER ID="125" NAME="Viktória Mohácsi">
autorka. - (HU) Pane předsedající, pane komisaři Špidlo, dámy a pánové, na konci června jsme společně s naším předsedou Grahamem Watsonem zaslali Komisi dopis, ve kterém ji žádáme, aby vyšetřila závažnou situaci, která panuje v Itálii, a přijala vhodná opatření jejího odsouzení v případě, že poruší zásady či závazky Evropské unie.
<P>
Ve spojitosti s událostmi v Itálii nám několik kolegů poslanců připomene nespravedlnosti, k nimž nedávno došlo, včetně shromažďování otisků prstů. Mnohem raději bych usilovala o možnosti, které jsou řešením, jak uvedl i můj kolega, pan Wiersma.
<P>
Jsem velmi potěšena sdělením, které Komise nedávno vydala a ještě více jsem potěšena tím, že považuje problém Romů a jejich integrace do Evropy za závažný a skutečně naléhavý.
<P>
Nedokážu ani vyjádřit, jak mne potěšila nová horizontální směrnice. Horizontální směrnice musí, podle mého názoru, spojit prvky, které mohou napravit platné právní předpisy.
<P>
Nelze ani slovy vyjádřit, jak je důležité, aby byla segregace ve školách v zákoně prohlášena za diskriminaci, jak to stanoví směrnice o rasové rovnosti 2000/43. Tato směrnice přesto říká jen tolik, že diskriminace ve školách vůči skupinám dětí, které náleží k odlišným rasovým či etnickým skupinám, je zakázána.
<P>
Tato směrnice neříká, že segregace a segregace ve vzdělávání jsou diskriminací. Existuje pro to řada důkazů: jako diskriminaci to potvrdily organizace občanské společnosti, Evropská komise, řada stanovisek Evropského parlamentu a dokonce i maďarské právní předpisy Bylo by velmi důležité zohlednit tento významný aspekt a doporučení tzv. Desetiletí začleňování Rom, vztahující se k pěti členským státům, při vytváření nové horizontální směrnice rozvíjející evropskou strategii pro Romy, a bylo by to účinné z hlediska integrace evropských Romů. Děkuji vám.
<SPEAKER ID="126" NAME="Vladimír Špidla">
člen Komise. - Vážený pane předsedo, vážené paní poslankyně, vážení páni poslanci, děkuji paní Mohácsiové a paní Frassoniové, panu Wiersmovi, panu Cataniovi a všem kolegům za položené otázky. Po čtvrté v této sněmovně máme možnost hovořit o situaci Romů v Itálii. Myslím, že všichni v této sněmovně - napříč většinou politických skupin - se shodneme na tom, že situaci Romů je třeba řešit přijetím okamžitých a odpovědných opatření, která by překonala sociální, ekonomickou a humanitární krizi. Komise se značným znepokojením přijala informace z tisku, podle nichž italské úřady snímají otisky prstů osobám žijícím v "táborech pro nomády", z nichž pak má být vytvořena databáze.
<P>
Mezitím italské úřady předaly Komisi informace o obecném právním kontextu. Vyplývá z nich, že v rámci výjimečného stavu vyhlášeného 23. května umožňuje nařízení ze 30. května starostům Říma, Neapole a Milána přijímat určitá opatření. Mezi těmito opatřeními je také "identifikace a spočítání osob, včetně nezletilých, jež jsou přítomny v "táborech pro nomády". Ukládá se rovněž, že opatření realizovaná starosty musejí být prováděna "v souladu s obecnými principy práva a směrnic Společenství". Italské úřady uvádějí, že tato opatření jsou přijímána v zájmu osob žijících v těchto táborech, zejména proto, aby jim bylo umožněno žít v důstojných podmínkách.
<P>
Komise bere na vědomí ochotu italských úřadů ke spolupráci. Tyto informace jsou užitečné, avšak zůstává nadále nejistota týkající se charakteru a reálného dopadu opatření přijímaných starosty a jejich provádění. Snímání otisků prstů a jejich ukládání do databází lze provádět jedině v právním rámci přísně respektujícím komunitární předpisy a základní práva. V tomto kontextu požádala Komise o objasnění účelu těchto aktivit, přičemž při jejich realizaci je nutno respektovat principy zákonnosti a přiměřenosti. Pro hodnocení toho, zda jsou tyto principy dodrženy, bude klíčové to, jak budou italská opatření ve skutečnosti prováděna.
<P>
Aby Komise získala přesnější obrázek o právním rámci, v němž se tato opatření odehrávají, rozhodla se napsat italským úřadům, aby od nich získala dodatečné informace na toto téma. Italské úřady dne 7. července zaslaly Komisi další informace, které budou podrobeny analýze.
<P>
Komise si uvědomuje existenci sociálního napětí v Itálii. Na tomto fóru jsme o situaci Romů v Itálii a v jiných zemích hovořili v květnu. Komise tehdy zdůraznila, že si nelze zastírat reálné problémy chudoby a sociálního vyloučení, s nimiž se setkávají Romové v Itálii i v jiných zemích. Podtrhla rovněž, že tato situace vede k lidskému utrpení a k sociálnímu napětí.
<P>
Abychom na tuto situaci odpověděli, je nutno potírat kriminalitu a nacházet řešení vskutku odpovídající problémům, jimž čelí Romové, zejména pak romské děti, které jsou prvními oběťmi chudoby a sociálního vyloučení. Romům je nutno pomoci, ne je stigmatizovat. Právě proto Komise ve své zprávě, kterou přijala minulý týden, zdůraznila, že Evropská unie, členské státy a občanská společnost musejí spojit své síly, aby dosáhly účinné koordinace svého úsilí.
<P>
Závěrem: Komise, zejména její místopředseda Jacques Barrot, zůstane v pravidelném kontaktu s italskými úřady, které se zavázaly poskytnout do konce července úplnou zprávu na toto téma. Současně bude Komise pokračovat ve vyhodnocování toho, jak členské státy převedly do svého právního řádu směrnici 2004/38 z 29. dubna 2004 a jak ji v praxi uplatňují.
<P>
Pevně věřím, že italská vláda má vůli realizovat politiku směřující k sociální inkluzi při plném dodržování základních práv a práva Společenství.
<SPEAKER ID="127" NAME="Edit Bauer">
jménem skupiny PPE-DE. - (HU) Děkuji vám, pane předsedající. Pane komisaři, dámy a pánové, jménem skupiny Evropské lidové strany a mé kolegyně paní Járókaové, která se bohužel dnešní rozpravy nemohla zúčastnit, bych vám ráda řekla následující. Po desetiletí se organizace občanské společnosti a sociologové snažili upozornit na mimořádně složité životní podmínky Romů žijících v Evropské unii, jejichž absolutní i relativní počet po rozšíření v roce 2007 vzrostl.
<P>
K tomu, aby se tato situace vyřešila, není ani tak nutná přistěhovalecká politika, jako spíše programy, které podporují sociální začlenění. Je nezbytné, aby se diskriminace a sociální vyloučení, které postihují Romy, dostaly do středu zájmu, a je vskutku nepřijatelné, aby se útlak, jímž evropští Romové trpí v důsledku po několik století trvajícího vyloučení, vyčleňování na okraj společnosti a odmítání ze strany politické elity všech epoch, stal znovu nástrojem stranického politického boje.
<P>
Je to v rozporu se zájmy Romů, je to v rozporu se zájmy ostatních lidí a v rozporu se zájmy Evropy a autoritu Evropského parlamentu výrazně podrývá skutečnost, když přijímá svá stanoviska na základě nepodložených fám a domněnek.
<P>
Situace v Itálii není dobrá řadu měsíců a ve skutečnosti namísto toho, aby povzbuzovaly ke skutečné akci, strany vytvářejí hysterii a využívají romskou otázku k vlastním krátkodobým a vypočítavým zájmům a je pro ně snadné činit tak i nadále, dokud romské organizace občanské společnosti nebudou tak silné, aby proti tomu protestovaly nebo aby se bránily. Moji ctění socialističtí a liberální kolegové bohužel neprotestovali v okamžiku, kdy ministr vnitra Prodiho vlády Giuliano Amato výslovně hovořil o naléhavé situaci Romů.
<P>
Ráda bych uvedla, že to, k čemu v současnosti v Itálii dochází, není etnickým problémem, a my musíme zasáhnout proti nespravedlnosti, ať ji způsobuje kdokoliv. Velice vám děkuji za pozornost.
<SPEAKER ID="128" NAME="Předsedající">
Než předám slovo panu Pittelovi, musím požádat poslance, kteří zde předvádějí svá trička - a zdůrazňuji, že nejde o nošení, ale předvádění triček jako vlajek či poutačů - aby se převlékli, neboť náš jednací řád hovoří v tomto ohledu vcelku jasně:
<P>
v příloze 16 k článku 146 se výslovně uvádí, že je to nepřípustné. Žádám je tedy, aby se převlékli, nebo budu muset požádat o zřízence, aby se o to postarali, či dokonce přerušit zasedání. Žádám tudíž poslance, aby si trička, která předvádějí jako plakáty, okamžitě převlékli. To se týká i pana Ferrariho.
<SPEAKER ID="129" NAME="Gianni Pittella">
jménem skupiny PSE. - (IT) Pane předsedající, pane komisaři, dámy a pánové, ministr vnitra evropské země nesmí označit rozpravu Evropského parlamentu za absurdní frašku. Takové tvrzení podrývá důstojnost Evropského parlamentu. Netěší nás opatření ze strany italské vlády, které musí být v této sněmovně hodnoceno. Pro nás Evropa není obětním beránkem pro všechny vnitrostátní problémy, ani četníkem, který by musel dohlížet na italského předsedu vlády.
<P>
Domníváme se, a to i přesto, že jsme v naší zemi v opozici, že je správné podporovat a bránit v mezinárodních kruzích správná rozhodnutí, která Itálie činí. Italská vláda a ministr vnitra by však měli hledat jiné prostředky, které by byly v souladu s evropskými normami, a informovat o tom Evropskou komisi předem spíše než s křížkem po funuse.
<P>
O řešení romské otázky usilujeme již řadu let: vykořisťování menšin, žebrání, vyděračství, loupeže a další patologické jevy. Řešením však není etnické profilování, ale spíše specifická politika, která v sobě spojuje tři pilíře - občanství, slušnost a bezpečnost. Identifikace romských dětí, a nejen jich samotných, je zárukou pro zúčastněné a je zásadní pro boj s vydíráním menšin a obchodováním s nimi, nelze ji však provádět na etnickém základě s použitím invazivních metod, jako je shromažďování otisků prstů.
<P>
Jsme vděčni komisaři Špidlovi za jeho odhodlání dát evropskou odpověď na významné evropské téma a žádáme jej, aby mluvil jasně o opatřeních přijatých italskou vládou a informoval o nich Evropský parlament. Je překvapivé, že třetí tisíciletí, které mělo ohlásit úsvit nové éry občanských práv, ve skutečnosti pokleslo do hlubin kulturního úpadku. Ať se evropské orgány samy postaví přebujelému konformismu a chrání své hodnoty mravnosti, které Evropa ve světě představuje.
<SPEAKER ID="130" NAME="Marco Cappato">
jménem skupiny ALDE. - (IT) Pane předsedající, dámy a pánové, pane komisaři, jak jste již řekl, italská vláda dodá veškeré podrobnosti daného opatření do konce tohoto měsíce. Musíme se však do té doby zabývat další otázkou, a tou je výjimečný stav: evropské orgány se na tuto otázku musí zaměřit. Zaprvé, pokud je vyhlášen výjimečný stav, v případech jako je tento, Rada Evropy o tom musí být nejprve informována. K tomu zřejmě nedošlo. Rádi bychom se vás proto zeptali, zda jste byli informováni a zda tato podmínka byla splněna.
<P>
Výjimečný stav lze odůvodnit přírodními pohromami, katastrofami či podobnými událostmi. To se nicméně dá vymezit - paní Bauerová předtím řekla "opatření, která unáhleně navrhuje ministr Amato" - ale i tak je to samozřejmě pravda, řekněme si to otevřeně: špatné řešení romské otázky není příznačné pro Berlusconiho vládu; je to dědictví let či desítek let špatného řešení tohoto problému. Právě z toho důvodu je nemyslitelné, netolerovatelné v současnosti vyhlásit výjimečný stav, když k ničemu takovému nedošlo. Současný výjimečný stav, pokud dovolíte, je absencí zákonnosti a demokracie v zemi, jako je Itálie, zemi, která je nejvíce odsuzovanou u Evropského soudu pro lidská práva. Co je důvodem pro výjimečný stav: nemůžete vyhlásit "důvod pro výjimečný stav v souvislosti s Romy" v situaci, kdy žádný takový důvod neexistuje. Je zapotřebí zvládnout problém. Měl by být řešen akceptací, integrací, investováním zdrojů do této oblasti spíše než jejich plýtváním, jak se tomu děje v důsledku nevyužívání evropských fondů, spíše než spoléháním na iluzi biometrických technologií, které mají zakrýt neschopnost vlády zabývat se problémem, jako je tento.
<SPEAKER ID="131" NAME="Elly de Groen-Kouwenhoven">
jménem skupiny Verts/ALE. Pane předsedající, digitální otisky prstů jsou moderní obdobou nacistických metod odlišení Romů od ostatních občanů. Databáze digitálních otisků prstů je nejhorším návratem rasismu od let 1940-1945 - otisky prstů jsou státem povoleným prvním krokem k umožnění masového odsunu etnické skupiny. Většina Romů, kteří legálně přestupují hranice v Evropě, jež se stává Evropou bez hranic, je chudá a špatně vzdělaná. Potřebují především místo, kde by mohli zůstat. Chudoba by měla být řešena přímo na místě, nikoli vykázáním, a mějme na paměti, že Romové jsou největší menšinou v Evropě - v nejméně 19 členských státech v Evropě je počet obyvatel nižší, než je velikost evropské romské komunity.
<P>
V dobách komunismu byli Romové zaměstnaní a měli volný přístup ke zdravotní péči a vzdělání, ale po pádu komunismu jejich životní standard poklesl. Chudoba však byla úrodnou půdou pro příliv finančních prostředků. Vznikl romský průmysl; realizací projektů velmi vydělaly neziskové organizace jako Oxfam a CARE. Přínos pro Romy byl však mizivý, a oni odešli na západ, jakmile to bylo možné. Komise, která na podnět Rady ministrů přezkoumala politiky pro lepší začlenění Romů, připustila naléhavost této otázky v dokumentu ze dne 2. července. Odkazuje se na usnesení Evropského parlamentu o evropské rámcové strategii a uznává svou úlohu jako koordinátora - konečně! V dokumentu nazvaném "Poučení ze zkušeností" jsem se dočetl, že "pro účinné začlenění Romů je rozhodující řádné zapojení občanské společnosti, a zejména romských neziskových organizací". Romové se stali partnery! Doufám, že brzy budeme mít příležitost poznat, jak toto bude proveditelné v rámci struktury samotné Komise.
<P>
Mezitím Komisi důrazně doporučuji, aby se seznámila s akčním plánem OBSE. Proč znovu objevovat kolo? Nakonec vyzývám Komisi, aby italské vládě objasnila, že fašistická pravidla jsou v rozporu s právem EU a že romské oběti, které přišly o svůj majetek, by měly být odškodněny. Kdysi Itálie vyvážela módu; dnes vyváží rasismus.
<SPEAKER ID="132" NAME="Roberta Angelilli">
jménem skupiny UEN. - (IT) Pane předsedající, dámy a pánové, tato rozprava mi dává příležitost k tomu, abych položila několik otázek levici, která měla již po poiksté chytrý nápad využít Evropský parlament k vynesení naprosto nevhodného, ošemetného a předčasného rozsudku ohledně použití italského zákona, který je doposud v přípravné fázi.
<P>
První otázka potom zní: kde byla levice, která v Itálii vládla po desetiletí, když tyto nezákonné tábory vznikaly a množily se v podmínkách, které naprosto nesplňovaly základní zdravotní a bezpečnostní standardy? Ráda bych se vás dále zeptala, zda vás vaše mlčení po všech těch letech netíží jako koule u nohy, vytvořená z lhostejnosti a přetvářky, z pohledů stranou, neboť vy zřejmě nemáte oči - ani politický zájem - abyste viděli tucty dětí, které každý rok umírají zimou či na spáleniny kvůli nedostatečné bezpečnosti v těchto koloniích chatrčí.
<P>
Možná ani nechcete vědět, že v Římě, kde žije téměř 7 000 nezletilých, byly vyčleněny miliony eur pro školství: zbytečného školství, neboť školu pravidelně navštěvuje pouhých 25 % těchto dětí. Nevím, zda víte, či předstíráte, že nevíte, že toto vzdělávání bylo, téměř jako monopol, svěřeno několika sdružením, která byla motivována spíše možností získat veřejné peníze než nejlepšími zájmy nezletilých.
<P>
Zdůrazňuji právo romské populace na takové sčítání, jaké se pravidelně uskutečňuje u všech italských občanů, neboť takové sčítání zaručuje právo na zdraví, sociální začlenění a integraci do vzdělávacího systému. Zdůrazňuji také právo romské komunity na kontrolu osobních dokladů. Zjevně neexistují žádné plány pro široce rozšířené opatření: nikdo, jehož doklady jsou v pořádku, kontrolovaný nebude. Dítě, které nebylo při narození registrováno či jehož identitu nelze určit, se však stává dítětem neviditelným, a tedy snadnou obětí pro různé druhy vykořisťování: obchodování s orgány, nezákonné adopce, sexuální vykořisťování či práci nezletilých. Platí to pro všechny nezletilé žijící na území Itálie: Italy, občany EU i občany zemí mimo EU.
<P>
Nakonec ještě několik slov k pojmenování vašich otázek k ústnímu zodpovězení. Nejenže tento akt nijak nezmiňuje etnické skupiny, ale žádná specifická databáze není plánována, a už vůbec ne databáze otisků prstů Romů. Lepší návrhy jsou samozřejmě vždy vítány: jsme otevřeni konstruktivním návrhům. Nenecháme se však poučovat někým, kdo po léta nehnul prstem pro řešení závažné sociální krize.
<SPEAKER ID="133" NAME="Vittorio Agnoletto">
jménem skupiny GUE/NGL. - (IT) Pane předsedající, dámy a pánové, přesně před sedmdesáti lety, dne 14. července 1938, vydal fašistický režim v Itálii Dekret o rase, který se podřizoval německým rasovým zákonům. Naši historii známe:V táborech smrti bylo zavražděno více než 500 000 Romů. I tenkrát to začalo sčítáním lidu.
<P>
V Itálii jsme svědky rozsáhlého profilování Romů, včetně dětí, jimž jsou snímány otisky prstů, a také občanů Společenství, a dokonce italských občanů, navzdory tomu, že jejich údaje jsou již registrovány. Paní Angelilliová, dotazník, který byl použit v Neapoli, obsahuje otázky týkající se vyznání a etnického původu a je velmi podobný tomu, jaký používala vláda z Vichy v dobách nacistické okupace. V Miláně založili spis staršího Roma, italského občana, který přežil deportaci do nacistických táborů smrti. Jaké použití budou mít tyto údaje?
<P>
V současné době předsedá Výboru pro práva dětí v italském parlamentu - za naprostého nezájmu a mlčení - Alessandra Mussoliniová, Duceho vnučka, a tato souhra okolností, která posiluje symbolickou vazbu mezi současností a minulostí, jež jsme považovali v Itálii i Evropě za definitivně mrtvou a pohřbenou, stále pozvedá svou ošklivou tvář.
<P>
Historie se sice neopakuje, ale není pochyb o tom, že italská vláda zavedla rasistické postupy, které jsou zjevně v rozporu se směrnicemi 2000/43/ES a 2004/38/ES. Vyzývám Parlament, aby schválil toto usnesení, které odsuzuje italskou vládu, a vyzývám Komisi, aby naléhavě zahájila řízení pro porušení právních předpisů vůči Itálii.
<SPEAKER ID="134" NAME="Stefano Zappalà" AFFILIATION="PPE-DE">
(IT) Pane předsedající, dámy a pánové, je to jasné: je jasné, že v současnosti tento Parlament fakticky řídí italská krajní levice. V návaznosti na v současnosti zaváděný špatný postup využívají poslanci krajní levice a zelení pravidelně sněmovnu ve Štrasburku jako prostředek k útokům na italskou vládu.
<P>
Socialistické a liberální strany, které hlas voličů v dubnu vymetl z politické scény, nalezly jeviště pro hlásání svých nacionalistických lží. Společně pak napadají legitimní vládu velkého a silně proevropského členského státu, zvolenou více než 60 % Italů. A potom se divíme výsledkům z Irska!
<P>
To vše se, pane předsedající i pane komisaři Špidlo, týká věcí, které spadají do vnitrostátní sféry, nikoli do působnosti EU. Italská vláda posud vždy poskytla Komisi veškerá objasnění, která obdržela. Naléhavě vás žádám, pane komisaři, abyste věnoval trochu méně pozornosti čtení novin a namísto toho četl dokumenty, které italská vláda oficiálně předkládá.
<P>
Tyto akty se nevztahují na Romy ani na snímání otisků prstů, ale na občany a cestující osoby ze zemí mimo EU, z nichž někteří již nějaký čas figurují v italských trestních záznamech. Musíme si být jisti identitou osob, abychom jim umožnili přístup do škol, sociálnímu blahobytu, zdravotní péči a bydlení. Tyto akty nijak nezmiňují etnický původ, nemají neomezené trvaní, netýkají se celého území státu, nýbrž pouze tří konkrétních případů.
<P>
Na závažný problém chybějících průkazů totožnosti poukázal i komisař pro lidská práva Rady Evropy ve dnech 19. až 20. června.Cílem je provést identifikační průzkumy přípustné a vyžadované v řadě států a v celé Evropě, a to u cestovních dokladů a povolení k pobytu, přičemž tento cíl v sobě zahrnuje popisný, fotodokumentační a antropometrický systém, stejně jako systém sběru otisku prstů. Tento záměr podporují italské soudy, zejména ty, které se zabývají nezletilými; je koordinován s italským Červeným křížem atd.
<P>
Mohl bych takto pokračovat, ale na adresu kolegyně poslankyně bych rád uvedl, že by mne nikdy ani ve snu nenapadlo mluvit o rasismu v souvislosti s její zemí. Rád bych vám připomněl, že Itálie již 3 000 let vyváží svou kulturu, a činí tak i nadále, a že v současné době je italská společnost vyspělou civilizací, zatímco na druhé straně vidíme, že v řadě dalších zemí lidé dosud žijí v primitivních podmínkách.
<SPEAKER ID="135" NAME="Adrian Severin" AFFILIATION="PSE">
Pane předsedající, za posledních několik měsíců je to již počtvrté, co se zabýváme stejnou otázkou. Výsledky jsou skromné, podobně jako dnešní účast v této sněmovně. To je možná samo o sobě šokující a měli bychom se nad tím zamyslet.
<P>
Romové jsou panevropským národnostně kulturním společenstvím, které nemá vlastní národní stát. Romové byli v Evropě přítomni již v dobách, kdy vznikaly evropské národní státy. Tyto státy držely Romy v bídě, či přímo otroctví, nebo je posílaly do koncentračních táborů.
<P>
Rozšíření Evropské unie bylo posledním krokem k osvobození Romů. Romové jsou dnes evropskými občany. Z absolutního hlediska jsou možná nejskutečnějšími Evropany, neboť jsou pouze Evropany. Jejich kulturní, sociální a hospodářské začlenění je pro Evropu výzvou.
<P>
Musíme proto realizovat na úrovni Společenství romskou politiku. Strategie, která pouze činí doporučení, avšak konečné rozhodnutí a odpovědnost ponechává na státech, jednoduše nefunguje.
<P>
Na druhé straně to, co dnes prožívá Itálie, je nejhorší tváří nebezpečného jevu renacionalizace v Evropě. Jde o nacionalistický populistický projev tohoto jevu. Italové skutečně mají právo na bezpečí, pro každého italského občana je však současná rasistická politika jejich vlády mnohem děsivější.
<P>
Dnes otisky prstů; zítra nucená práce; pozítří koncentrační tábory - a to nejen pro Romy, ale pro jakoukoli další skupinu.
<P>
Požádali jsme Komisi, aby prošetřila soulad italských právních předpisů s normami Evropské unie. K ničemu takovému nedošlo. Šetření bylo odloženo na dobu, až budou přijaty právní předpisy. V současnosti je situace horší. Musíme podniknout kroky a použít nástroje zakotvené ve Smlouvách, s cílem zastavit tento nebezpečný rasový vývoj v Itálii, a odradit tak od podobného přístupu kohokoli jiného.
<P>
Nesmíme čekat na další holocaust do té doby, než zorganizujeme nová referenda na podporu evropské integrace.
<SPEAKER ID="136" NAME="Adina-Ioana Vălean" AFFILIATION="ALDE">
Pane předsedající, dnes již v Parlamentu proběhla jiná rozprava o tom, jak Itálie jedná s romskými obyvateli. Příchutí měsíce, navrhovanou italskou vládou, tentokrát není nic menšího než vyhlášení výjimečného stavu, provedením sčítání romského lidu a sejmutím otisků prstů s následným vypovězením.
<P>
Sám dnes znovu vyzývám Komisi a Radu k reakci. Dost bylo slibů: nyní chceme, aby Rada a Komise přijaly konkrétní akce s cílem přimět Itálii, aby dodržovala soulad s právními předpisy a hodnotami EU. Potřebujeme zhodnocení provádění protidiskriminační směrnice EU, obdobně jako to nyní činíme v případě směrnice o volném pohybu. Musíme prosadit integrovaný přístup a zrychlit provádění strategie EU pro Romy.
<P>
Máme k dispozici veškeré nástroje, zdá se však, že když dojde na obranu občanských svobod versus bezpečnost, používáme je poněkud ostýchavě.
<P>
Je to již rok, co Itálie začala vyvíjet nepřiměřená a šokující bezpečnostní opatření s nádechem nacistického populismu. V současnosti se podle všeho hnědá košile stává černou.
<P>
Skutečně se v italských ulicích chystá hon na Romy? Bude to i nadále Evropa sledovat jako diskrétní komplic?
<SPEAKER ID="137" NAME="Mario Borghezio" AFFILIATION="UEN">
(IT) Pane předsedající, dámy a pánové, je velmi závažnou skutečností, že z důvodů souvisejících výhradně s italskými politiky nemůžeme v klidu prozkoumat požadovaná opatření. Bylo řečeno, že žádný výjimečný stav nebyl vyhlášen. Ve skutečnosti mi připadá, že Prodiho vláda prostřednictvím opatření vypracovaných ministrem Amatem vyhlásila výjimečný stav a nutnost přijmout opatření týkající se Romů. Současná italská vláda to neučinila, neboť jen provádí sčítání lidu. To vyplývá z dopisů předložených Evropské komisi, která je posoudila a mohla jen uznat, že je to pravda, protože politické spekulace a pravda nejsou totéž. To je podstatnější.
<P>
Tato opatření postihují všechny. Někdo zde možná předstírá, že neví, jaká je pravda, mnozí to snad vědí - v táborech pro nomády jsou nezletilí jako přízraky: nemají žádnou identitu - a není snad lidským právem mít identitu? Nejsou očkovaní, nemají možnost chodit do školy, ani kdyby chtěli, protože jim v tom je bráněno a namísto toho se s nimi obchoduje, což víme až příliš dobře.
<P>
Nebyla zřízena žádná databáze. Existují velmi jasné a specifické předpisy, v nichž se stanovuje, že nelze používat žádnou databázi, která by nerespektovala právní předpisy na ochranu soukromí. To není záznam, ke kterému bude mít každý přístup: tyto údaje jsou shromažďovány pouze v případě potřeby. Pokud si soudci u soudů pro nezletilé zapisovali údaje, bylo to považováno za běžnou praxi.
<P>
Nakonec vláda moudře rozhodla, že bude tento zákon provádět prostřednictvím italského Červeného kříže. Do táborů nechodí SS, ale italský Červený kříž celosvětově známý díky svým schopnostem a citlivosti, s jakými přistupuje k pomoci lidem na okraji společnosti a pronásledovaným na celém světě.
<SPEAKER ID="138" NAME="Umberto Guidoni" AFFILIATION="GUE/NGL">
(IT) Pane předsedající, pane komisaři, dámy a pánové, etnické profilování obyvatelstva -přesně o tom je návrh snímání otisků Romům, zejména nezletilým.
<P>
Tato iniciativa italské vlády připomíná temné časy a tragické politiky, které Evropa zažila v minulosti a které bychom již raději přenechali historickým knihám. Jde o nenávistný zákon, který porušuje lidská práva a základní svobody zakotvené v Evropské úmluvě o lidských právech. Ministr vnitra prokázal, že se ani nevyzná v evropských směrnicích, neboť tvrdí, že tento zákon je v souladu s nařízením (ES) č. 380/2008 v tom, že ukládá povinnost, aby byly všem občanům ze zemí mimo EU sejmuty otisky prstů. Romové žijící v Itálii, a obzvláště nezletilí, jsou však téměř italskými občany, či přinejmenším občany EU.
<P>
Pokud jsou tedy problémem, který chceme řešit, nelidské podmínky v táborech, kde dětí musí žít mezi krysami, jak říká ministr, měl by nám pan ministr vysvětlit, jak mohou otisky prstů tento problém vyřešit, přičemž i římský prefekt je prohlásil za zbytečné. Pokud je italská vláda skutečně znepokojena životními podmínkami nezletilých, měla by přijmout opatření na zajištění řádných zdravotních podmínek v táborech, na posílení sociálního začlenění a integrace a na podporu vzdělání a vstupu do pracovního života. Na rasovém profilování etnické menšiny na druhé straně spočívá odpovědnost za ohrožení budoucnosti nezletilých a toto profilování také zhoršuje vyhlídky na integraci a, paradoxně, kriminalizuje oběti.
<P>
Krajní levice neříká to, co říkám já. Na závěr budu citovat časopis Famiglia Cristiana: "Dnes, v době digitálních otisků prstů, ukazuje policejní stát svou nejhorší tvář romským dětem, které jsou koneckonců italskými občany." "Proč nebojuje s takovým odhodláním proti skutečnému zločinu v nespočtu jiných oblastí v této zemi?", ptá se list. Je to snad proto, že z toho lze vytěžit menší politický kapitál?
<SPEAKER ID="139" NAME="Marian-Jean Marinescu" AFFILIATION="PPE-DE">
(RO) Situace menšin v Rumunsku byla jedním z hojně diskutovaných témat během doby jednání o přistoupení.
<P>
Pokud jde o Romy, připravily rumunské orgány integrační strategii schválenou a sledovanou Evropskou komisí. Tato strategie zahrnuje řadu opatření, zejména v oblasti vzdělávání a přístupu na trh práce, která jsou plně v souladu s evropskými normami.
<P>
Po roce 2004 někteří romští obyvatelé odcestovali do jiných zemí Evropské unie, v souladu se zásadou volného pohybu. Nepopírám, že někteří z nich porušovali právní předpisy země, do níž se přesunuli. Ze svých skutků se musí zpovídat před zákonem.
<P>
Domnívám se však, že to, co bylo vyžadováno od Rumunska, by mělo být nadále vyžadováno od všech členských států: soudržné integrační programy založené na evropských zásadách. Tyto programy by se zcela měly vyhnout diskriminačním krokům, jakými je například nedávné rozhodnutí o otiscích prstů přijaté italskou vládou, a násilným akcím, které by mohly postihnout poctivé občany.
<P>
Takový přístup může vytvořit - a obávám se, že se tak již stalo - negativní, nežádoucí představu u dalších občanů Evropského společenství, kteří žijí a pracují v Itálii a kterých si společenství, v nichž žijí, váží.
<P>
Žádám francouzské předsednictví, aby všechna tato hlediska vzalo v úvahu a zahrnulo do svého půlročního programu skutečnou evropskou politiku pro integraci romského obyvatelstva. Žádám Komisi, aby pravidelně předkládala údaje týkající se situace Romů, které by odrážely konkrétní přijaté kroky týkající se integrace, sociálního začlenění, způsobů využívání evropských fondů a dosažené výsledky.
<P>
Při této příležitosti se rovněž obracím na nevládní organizace zastupující romskou populaci a žádám je, aby informovaly a vyzývaly občany, jejichž zájmy zastupují, aby co nejúčinněji využívali nástrojů, které jsou v Evropské unii a jednotlivých členských státech dostupné.
<SPEAKER ID="140" NAME="Kristian Vigenin" AFFILIATION="PSE">
- (BG) Pane předsedající, pane komisaři, známkou vyspělosti našeho parlamentu je soudržná akce rozdílných politických skupin v zájmu obrany lidských práv a lidské důstojnosti. Vyjadřuji politování nad tím, že skupina PPE se nepřipojila ke společnému návrhu usnesení, může jej však ještě podpořit při hlasování. Nemůžeme se jen dívat, jak jsou překračovány meze, které byly od konce druhé světové války považovány za neporušitelné.
<P>
Plán italské vlády vytvořit databázi obsahující biometrické údaje Romů je dalším provokativním opatřením po návratu Berlusconiho k moci. Rád bych připomněl jeho výroky, že přistěhovalci jsou armádou zla, či rozhodnutí kriminalizovat nezákonné přistěhovalectví. Ukazuje to na naprosté nepochopení problému a soustředění úsilí zcela nesprávným směrem. Tento plán se zabývá problémy Romů takovým způsobem, že namísto podpory integrace ve skutečnosti takové příležitosti maří a prakticky nalézá řešení v izolaci a segregaci, vytváří protiromské nálady a zvyšuje obavy ze strany veřejnosti. A výsledky jsme všichni viděli. Vzpomeňme na nedávné události v Římě a Neapoli. Hašení ohně benzínem znamená, že buď někdo úmyslně chce větší oheň, nebo si není vědom toho, co dělá.
<P>
Romové jsou největší menšinou v Evropě a pravděpodobně také nejdiskriminovanější. Ve většině případů Romové nemají přístup k adekvátní zdravotní péči, veřejným službám, školám, práci. Řešení těchto problémů je celoevropskou výzvou a doposud v něm žádná země neuspěla sama. A neuspěje ani Itálie. Proto by mělo řešení být nalézáno ve spolupráci s místními a vnitrostátními orgány a zároveň koordinováno a podporováno na evropské úrovni. Je proto nezbytné, aby Evropská komise vyvinula jasnější a finančně podporovanou politiku zaměřenou na Romy. Tento plán narušuje základní zásady Evropské unie a je v rozporu s články 12 a 13 Smlouvy o založení Evropského společenství. Evropská komise by jako strážce Smlouvy měla v případě, že dojde k jejich porušení ze strany kteréhokoli členského státu, jednat nekompromisně.
<P>
Na závěr bych jen rád připomenul, že politika integrace Romů byla jednou z klíčových otázek, podle které se posuzovala připravenost mé země pro přijetí do Evropské unie. A já se ptám, pane komisaři, jak byste reagoval, kdyby Bulharsko vůči Romům na svém území použilo italský plán? A pokud dnes prohlásíte italskou politiku za přijatelnou, jaký myslíte, že bude v Bulharsku dopad takového postoje ohledně přistěhovalecké politiky?
<SPEAKER ID="141" NAME="Gianluca Susta" AFFILIATION="ALDE">
(IT) Pane předsedající, dámy a pánové, nejradši bych dnešní odpolední rozpravu ani nezažil. Pozdní obrat ministra Maroniho - jenž v Itálii rozdmýchává oheň rasismu, zatímco v Evropě se jej snaží uhasit - jako hasiče diletanta tváří v tvář rozčilenému komisaři Barrotovi je jedinou skutečně groteskní situací v současné Evropě.
<P>
V Itálii je výjimečný stav týkající se Romů zaměřen především proti Romům, paní Angelilliová, a to v Římě, Neapoli a také Miláně. Existuje samozřejmě obecně rozšířená poptávka po bezpečnosti, neboť vláda, obdobně jako v jiných evropských zemích, řeší všeobecnou zločinnost, na niž však nereaguje odpovídajícími zdroji včetně lidských zdrojů a politikami pro potírání sociálních neduhů a jejich předcházení, které jsou zdrojem životní síly tolika mafiánů a drobných zločinců.
<P>
Nemůžeme připustit, že by povolební potřeba uklidnit nespokojené okrajové skupiny měla ohrožovat šedesát let trvající ústavní svobodu. Evropa to nemůže a nesmí tolerovat.
<P>
(Projevy nesouhlasu)
<SPEAKER ID="142" NAME="Předsedající">
Promiňte, pane Susto. O co se jedná? V této Sněmovně není možné napadat jiné poslance. Opusťte, prosím, tuto místnost.
<SPEAKER ID="143" NAME="Gianluca Susta" AFFILIATION="ALDE">
(IT) Evropa nemůže a nesmí tolerovat diskriminaci lidí na základě jejich národnosti. Proto musíme být v Evropě a v tomto Parlamentu, který byl označen za groteskní, bdělí, abychom zajistili, aby byla zaručena rovnost občanů, možná dokonce za použití stejných prostředků pro každého ve sčítání plánovaném na příští rok a záruk především pro nezletilé a chudé bez ohledu na jejich národnost, právo na vzdělání, zdraví, důstojnost, na něž mají nárok jako lidské bytosti, nehledě na to, zda jsou občany.
<SPEAKER ID="144" NAME="Reinhard Rack" AFFILIATION="PPE-DE">
(DE) Pane předsedající, lidská práva jsou nedělitelná. Příslušnost k národnostní skupině nemůže být důvodem k diskriminaci o nic víc než barva pleti, pohlaví, vyznání, sexuální orientace či cokoli dalšího. To je základní výdobytek našeho jednotného systému evropského práva. Součástí podstaty a identity tohoto jednotného právního systému je, že bereme rovnost před zákonem vážně, a to znamená, že máme obecné právní předpisy upravující otázky sociální podpory, školství, trhu práce a boje proti zločinu a že je používáme - bez diskriminace. Určení totožnosti osoby je předpokladem řady těchto politik. Komisař Špidla správně poukazoval na tento právní aspekt toho, co je někdy nazýváno "romskou otázkou". Uvedl také, že nechce vykonat nic z toho, co požaduje tisk, a namísto toho žádá italskou vládu, aby podala vysvětlení. To je správný postup.
<P>
Kromě právního hlediska je zde však rovněž lidské utrpení. Mnoho Romů - a tedy mnoho dětí - žije v nejhlubší chudobě a není integrováno a má malou nebo žádnou možnost zařadit se do naší společnosti. Zde je naznačena odpověď. V Grazu - městě, ze kterého pocházím - probíhala řadu let diskuse o žebrání a diskuse s Romy o tom, jak se lze vymanit z této obtížné situace či ji alespoň co nejvíce zlepšit. Jedním z řešení bylo pro občany Grazu financovat pracovní místa na Slovensku, v zemi, z níž tito Romové přišli: tímto způsobem je přinejmenším řada dětí uchráněna žebrání a ulice. Musíme vykonat více - vykonáme více!
<P>
Je zde však jeden rozhodující problém, který se týká Romů a který souvisí s námi. Je to problém politiků. Toto téma, tito lidé a jejich utrpení jsou možným námětem pro politiky, populistické politiky v místě a - jak bohužel vyplynulo z naší rozpravy - bohužel i evropský populismus.
<SPEAKER ID="145" NAME="Ignasi Guardans Cambó" AFFILIATION="ALDE">
(ES) Pane předsedající, cikáni, kteří jsou jednou z nejstarobylejších skupin v Evropě, si zaslouží pozornost Evropské unie, které se jim doposud nedostalo. To, co je v současné době používáno v Itálii, je samozřejmě netolerovatelné, a my to rozhodně odmítáme, neboť jde o právní předpisy založené na rase, které kriminalizují konkrétní národnostní skupinu.
<P>
Musíme však jasně stanovit, že nestačí tuto praxi ukončit, jako kdybychom ukončením toho, co nyní kritizujeme, problém vyřešili. Nikoli! Faktem je, a to je třeba odsoudit, že na pozadí existují závažné společenské problémy, které některé vlády dlouho zanedbávaly, a samotná Evropská komise, jež má pravomoc na ně reagovat, je ignorovala.
<P>
Potřebujeme evropskou politiku zároveň se závazky, zdroji, iniciativami a opatřeními přizpůsobenými tomu, čím se zabýváme. Komise se musí aktivně angažovat v sociální integraci Romů, cikánů. V celé Evropě existují pozitivní příklady (například ve Španělsku v oblasti vzdělávání). Existují, ale my přesto máme problémy, které je zapotřebí řešit.
<P>
Strávili jsme mnoho řadu hodin mluvením o evropském občanství, a je čas si uvědomit, že toto občanství se vztahuje na všechny, bez ohledu na rasu.
<SPEAKER ID="146" NAME="Vito Bonsignore" AFFILIATION="PPE-DE">
(IT) Pane předsedající, dámy a pánové, Evropský parlament je využíván, jako kdyby byl třetí komorou italského vnitrostátního parlamentu, k diskusím založeným na nepřesných informacích z tisku. Komise problém ještě zkoumá a do konce tohoto měsíce předloží zprávu o této vládní iniciativě.
<P>
Do té doby italská vláda neporušila žádná práva, a už vůbec ne práva nezletilých a dětí, a ministr Maroni již několikrát uvedl a zaručil, že není vytvářena žádná databáze, a ujistil, že veškeré údaje budou zpracovávány v plném souladu s právními předpisy na ochranu osobních údajů. Opatření navíc bude jen dočasné, a použije se tedy jen po velmi omezenou dobu. Ministr Maroni rovněž potvrdil, že sčítání cestujících osob a nezletilých žijících v táborech pro nomády probíhá plně v souladu s Úmluvou OSN o právech dítěte a je zaměřeno na provedení programů pro vzdělávání a integraci dětí a mládeže, které jsou již stanoveny v zákonech týkajících se civilní ochrany.
<P>
Vyjadřuji hluboké politování nad tím, že by jednotlivé síly levice měly Evropský parlament opět zaplést do sporů, které jsou plně v pravomoci Itálie. Jsem přesvědčen, že řada věcí měla být vykonána již dříve. Problém je tady. Výjimečný stav je skutečný a byl uznán řadou poslanců, kteří dnes vystoupili, neuznaly jej však vlády, které i nadále vykonávají Berlusconiho administrativu, ani řada velkých měst. Na konci měsíce se tedy dočkáme zprávy Komise a uvidíme, nakolik oportunistický postoj levice je. Milí levicoví přátelé, začali jste příliš brzy a neodvedli jste moc dobrou práci s tím málem informací, které máte.
<SPEAKER ID="147" NAME="Sarah Ludford" AFFILIATION="ALDE">
Pane předsedající, nejsem Italka a nehlásím se k levici, proto pokud pan Zappala a paní Angelilliová žádají, abych přijala, že záměry italského výnosu o výjimečném stavu jsou laskavé, že jde jen o ujištění, že jsou romské komunitě poskytovány náležité veřejné služby, myslím, že jsem oprávněna dovolit si toto zpochybnit, vzhledem k populistické a nechutné rétorice, která v minulých týdnech tuto otázku obklopuje. Snímání otisků prstů výhradně Romům je diskriminační a nepochybně nezákonné - zapomněli jsme snad na historii nacistického a fašistického rasového pronásledování?
<P>
Domnívám se, že komisař Špidla prokázal rozumnou míru odhodlání stíhat diskriminační zacházení a já doufám, že ji prosadí. napravil by tak pověst Komise, již poznamenal Franco Frattini, který nás pouze před několika týdny nabádal k tomu, abychom si všímali spravedlnosti a rovnosti, a v současnosti obhajuje předsudek. Potřebujeme evropskou strategii pro Romy, kterou by doprovázely fondy na zlepšení postavení Romů a na jejich vzdělávání a integraci, nikoli na jejich vyčleňování na okraj společnosti a stigmatizaci. Pokud můžeme mít společnou zemědělskou politiku, můžeme mít společnou politiku pro Romy.
<SPEAKER ID="148" NAME="Carlo Casini" AFFILIATION="PPE-DE">
(IT) Pane předsedající, pane komisaři, dámy a pánové moderní kultura lidských práv klade větší důraz na lidskou stránku osobnosti než na stránku občanskou. Jde o zásadu, která vyžaduje, aby bylo s cizinci, osobami bez státního občanství a cestujícími osobami zacházeno jako s lidmi, kteří mají rovné postavení s občany, pokud jde o základní lidskou důstojnost, což vyžaduje zvláštní solidaritu s nejslabšími, a zejména dětmi.
<P>
Taková citlivost nicméně není validním ospravedlněním pro to, aby Evropský parlament vynášel ta nejabsurdnější obvinění, konkrétně z rasismu, na adresu vnitrostátní vlády, která prohlašuje - přinejmenším souvislosti s dokumenty, o kterých hovoříme -, že přijímá odpovědnost za veřejný pořádek, ale i ochranu dětí, pokud jde o některá kočovná společenství v situaci specifického výjimečného stavu.
<P>
Odpověď na položené otázky lze nalézt snadno, pokud si přečteme zákony, které italská vláda přijala a jež se, jak již bylo řečeno omezují na tři z dvaceti regionů. Možná budete překvapeni tím, že se v těchto dokumentech vůbec nevyskytují slova Romové či otisky prstů. Není tedy pravda, že je zde výslovně stanoveno registrovat všechny příslušníky konkrétní rasy; není pravda ani to, že má být při sčítání nastolen vojenský režim. Rozhodovací pravomoci udělené policejním komisařům musí přihlížet k humanitárním profilům a profilům dobrých životních podmínek a musí být zaměřeny - alespoň je takový deklarovaný záměr - na ochranu lidských bytostí, integraci, zejména integraci mladistvých, se zvláštním důrazem na vzdělávání.
<P>
Může zde ovšem existovat i důvod k obavám, že by daná opatření mohla být prováděna za použití vojenských či represivních prostředků. Je proto na místě doufat, avšak v duchu těsné spolupráce, že budou upřednostněny pozitivní akce a akce na podporu, přijímání, integraci, především nezletilých, nehledě na to, že povinností každé veřejné instituce je prosazovat právní předpisy. Je nerozumné očekávat něco víc.
<SPEAKER ID="149" NAME="Fabio Ciani" AFFILIATION="ALDE">
(IT) Pane předsedající, dámy a pánové, omlouvám se za to, k čemu zde předtím došlo, v žádném případě jsem nechtěl kolegyni poslankyni napadat, a tímto se jí omlouvám. Vzhledem k tomu, že si stěžovala, že nevíme, o čem mluvíme, bych pro ni nicméně uvedl rád příklad s registrační kartou, který zde přečtu nahlas.
<P>
Toto je registrační karta, žádná fáma: "Policejní komisař pro výjimečný stav a řešení situace s cestujícími osobami v regionu Kampánie: sčítání, ústřední kancelář pro mléko, rodinu, příjmení, křestní jméno, datum narození, vyznání, etnický původ." Použití pojmů "vyznání a etnický původ" znamená rasismus. To jde proti všemu, co je stanoveno v nařízení (ES) č. 2043, a pokud je identifikace na základě otisků prstů odůvodněna odkazem na nařízení (ES) č. 380/2008, chtěl bych zdůraznit, že toto nařízení se vztahuje pouze na státní příslušníky třetích zemí. Tři čtvrtiny Romů v italských romských táborech jsou však Rumuni a zbytek tvoří italští Romové a italští Sinti.
<P>
Musíme ochránit životy a budoucnost Romů a jejich nezletilých, zejména těch, jimž hrozí deviace a opuštění, nesmíme však diskreditovat celou komunitu ani ji uvrhnout v podezření, a musíme se vyhnout vyvolání proticikánských nálad. V Itálii je takové riziko velmi vysoké.
<SPEAKER ID="150" NAME="Miroslav Mikolášik" AFFILIATION="PPE-DE">
(SK) Rád bych se jen stručně vyjádřil k situaci Romů, která je zde diskutována.
<P>
Pocházím ze Slovenska, země, která nedávno postavila romský kodifikovaný jazyk na úroveň běžného menšinového jazyka a v níž existuje neomezený přístup ke zdravotní péči a ke vzdělávání. To, zda děti do školy chodí nebo zda využívají všechny možnosti, je jiná věc.
<P>
Díky sociálním dávkám se tato menšina dynamicky rozvíjí a jde o jednu z nejdynamičtěji se rozvíjejících menšin na Slovensku z hlediska počtu obyvatel. Existují programy s mnohamilionovými částkami na integraci a na řešení bytové otázky. Jsem přesvědčen, že italská vláda je v podobné situaci a její snahou je solidarita s chudými, s dětmi a nezletilými, chce samozřejmě zachovat i veřejný pořádek nezbytný právě pro ochranu dětí a dospívajících. Otázka snímání otisků prstů je ovšem něco, co podle mne přesahuje meze.
<SPEAKER ID="151" NAME="Martin Schulz" AFFILIATION="PSE">
(DE) Pane předsedající, dámy a pánové, podle mého názoru je mnohé z toho, co zde bylo řešeno, pravda, na druhé straně je však také řada věcí nepravdivých. Existují tři věci, od kterých se nesmíme odchýlit: Zaprvé, náhodný výběr skupin lidí s cílem shromáždit jejich osobní údaje je nezákonný, a to platí jak obecně, tak podle italské ústavy. Zadruhé to znamená, že přijatá ochranná opatření pro děti, například pro romské děti, musí být přijata v rámci právních předpisů platných v Evropské unii a v Itálii. Zatřetí, italský ministr zahraničí Franco Frattini mi před hodinou telefonoval, aby mi řekl, že chce oznámit - přinejmenším mé skupině -, že ministr vnitra Roberto Maroni a komisař Barrot se sešli v Cannes. Vím, že tam došlo i k setkání s panem Deprezem, předsedou odpovědného výboru.
<P>
Prostřednictvím telefonního hovoru pana Frattiniho a prohlášení pana Maroniho dala italská vláda najevo, že nechce přijímat žádná legislativní opatření, která by byla jakýmkoli způsobem v rozporu s evropskými právními normami. Pane komisaři Špidlo, předpokládám, že pana komisaře Barrota po jeho návratu z Cannes kontaktujete, a rád bych vás poprosil, abyste poté neprodleně informoval Parlament, neboť italská vláda zjevně pochopila, že iniciativy, které dosud podnikla, nejsou v souladu s evropskými právními předpisy. Pokud si z toho nyní vyvodí správné závěry, považuji to za velmi příznivý vývoj.
<P>
(Potlesk)
<SPEAKER ID="153" NAME="Gérard Deprez" AFFILIATION="ALDE">
(FR) Pane předsedající, dámy a pánové, jako předseda Výboru pro občanské svobody, spravedlnost a vnitřní věci jsem byl dnes v ráno v Cannes, kde zasedala neformální Rada pro spravedlnost a vnitřní věci (JVV). Měl jsem tam možnost diskutovat s panem Marronim. Je zřejmé, že jsme se neshodli, to však není důvod, proč jsem požádal o slovo. Mluvím v reakci na tvrzení některých svých italských kolegů poslanců, kteří tvrdí, že je to věc Italů a nikoho jiného a že činíme nepodložená obvinění vůči italské vládě. Není to pravda.
<P>
Z rozhovoru s panem Marronim velmi jasně vyplynulo, že osoby, na něž je tento nový nástroj zacílen, zahrnují i občany Společenství, kteří by měli mít svobodu pohybu; to je má první poznámka.
<P>
Druhým bodem je to, že nový nástroj, v jehož pravomoci je pozastavit použití některých italských právních předpisů, netvoří výjimku z evropských právních předpisů a evropských směrnic. Je to výslovně vyjádřeno v italských právních předpisech, a proto jsem se pana Marroniho zeptal: "Pane ministře, líbilo by se vám, pokud by do Itálie zavítala delegace z Evropského parlamentu, která by provedla nenápadné zhodnocení situace, setkala se se všemi stranami a podala zprávu opět do Evropského parlamentu?" Ministr neměl žádné námitky a souhlasil.
<P>
To znamená, že ve snaze dodat na důvěryhodnosti příběhu o tom, že jde o čistě italskou záležitost... Je mi líto, ale to je trochu příliš. Pokud je vše v pořádku, čeho se obáváte?
<P>
(Potlesk)
<SPEAKER ID="154" NAME="Monica Frassoni" AFFILIATION="Verts/ALE">
(IT) Pane předsedající, nebudu mluvit dlouho, jde jen o odpověď komisaře Špidly na naši otázku. Ráda bych, pokud je to možné, neboť dnes se mi zdál pan komisař ve své odpovědi poněkud obecný, vyhýbavý a do určité míry si snad i protiřečil - předpokládám, že musel mít předem nějaké zprávy, které byly zčásti potvrzeny poslanci, kteří hovořili přede mnou - ráda bych vás, pane komisaři, požádala, pokud tomu tak skutečně je, abyste nám tyto zprávy sdělil, a umožnil nám, abychom se s nimi všichni seznámili.
<SPEAKER ID="155" NAME="Roberto Fiore" AFFILIATION="NI">
(IT) Pane předsedající, dámy a pánové, rád bych vám připomněl, že veřejné mínění v Itálii je velmi dobře obeznámeno s tím, co se děje v romských táborech. Romské tábory a romské komunity jsou nezákonné a amorální. Zatímco mezi civilizovanými evropskými křesťany, jsou ženy a děti považovány za osoby, které mají být chráněny a bráněny, v romských komunitách jsou často objektem vykořisťování, a to vede ke zločinu a prostituci.
<P>
Italská vláda má proto povinnost, a to i v případě, kdy očekává vyhoštění těchto osob, přijmout opatření na zajištění spravedlnosti a ochrany žen a dětí prostřednictvím sčítání, s cílem zabránit šíření zločinu v rámci celého společenství, a zejména tomu, aby děti byly perzekuovány, stávaly se obětí pedofilie nebo byly vedeny ke zločinu.
<SPEAKER ID="156" NAME="Renate Weber" AFFILIATION="ALDE">
Pane předsedající, považuji za naprosto nepřijatelné, abychom v této sněmovně tolerovali nacistické proslovy.
<SPEAKER ID="157" NAME="Vladimír Špidla">
člen Komise. - Dámy a pánové, pokud jde o sbírání otisků prstů, které je zaměřeno na jednu etnickou skupinu ať přímo nebo nepřímo, tak je naprosto zřejmé, že z hlediska evropského práva je to nepřijatelné. Směrnice o ochraně dat předpokládá určitá velmi přísná pravidla a myslím si, že z debaty, která byla velmi rozsáhlá a velmi komplikovaná, mimo jiné vyplynulo, že situace se velmi rychle vyvíjí. Proto samozřejmě přijímám výzvu některých poslanců Parlamentu a po diskuzi se svým kolegou Jacquesem Barrotem mu doporučím, aby co nejrychleji informoval přímo Parlament o vývoji nejaktuálnější situace.
<SPEAKER ID="158" NAME="Předsedající">
Rozprava je ukončena.
<P>
Hlasování se bude konat ve čtvrtek 10. července 2008.
<P>
Písemná prohlášení (článek 142)
<SPEAKER ID="160" NAME="Petru Filip" AFFILIATION="PPE-DE">
písemně. - (RO) Při rozpravě o kontrole nad etnickou menšinou žijící na území EU přijímáme na úrovni EU značnou, avšak nezbytnou odpovědnost.
<P>
Otázka snímání otisků prstů etnické skupiny spadá do pravomoci Evropského parlamentu a my bychom se měli jasně rozhodnout, zda budou v této oblasti evropské země podléhat evropským právním předpisům.
<P>
Proč by snímání otisků prstů romské etnické skupiny nemělo vést k rozhodnutí týkajícímu se snímání otisků prstů všech evropských občanů? Dostáváme se tudíž k tomu, že je zapotřebí technický i praktický rozvoj v rámci evropského občanství materializovaného v podobě jedinečné elektronické evropské totožnosti.
<SPEAKER ID="161" NAME="Monica Maria Iacob-Ridzi" AFFILIATION="PPE-DE">
písemně. - (RO) Opatření snímání otisků prstů občanům romské národnosti není v souladu s evropskými právními předpisy ani žádným jiným právním předpisem zaručujícím lidská práva v Evropě.
<P>
Na podporu tohoto opatření je odkazováno na směrnici 380 ze dne 28. dubna 2008, která stanovuje možnost snímání otisků prstů státním příslušníkům třetích zemí. Zdůrazňuji však skutečnost, že tento právní předpis se vztahuje pouze na země, které nejsou součástí území Evropské unie; proto dané opatření nelze tímto způsobem ospravedlnit.
<P>
Směrnice 2004/38 zásadním způsobem zaručuje volný pohyb občanům všech členských států bez ohledu na etnický původ. V návaznosti na to lze proti Itálii zahájit řízení pro porušení právních předpisů a Evropská komise by měla informovat o nezákonné povaze opatření zajišťovaného v rámci italského vládního nařízení pro civilní ochranu.
<P>
Existují již postoje některých mezinárodních institucí proti tomuto opatření. Rada pro Evropu iniciativu snímat otisky prstů rozhodně odsoudila. Domnívám se, že nastal čas, aby Evropský parlament zaujal postoj k této situaci a rozhodně na ni reagoval.
<SPEAKER ID="162" NAME="Mihaela Popa  " LANGUAGE="RO">
V souvislosti s jinou rozpravou pléna Evropského parlamentu k situaci Romů v Itálii bych ráda upozornila na jeden aspekt, který považuji za podstatný, pokud jde o kroky směřující k integraci romských společenství.
<P>
Mám na mysli vzdělávání, oblast, která překračuje hranice, zásadní aspekt, pokud vezmeme v úvahu kočovnou povahu Romů.
<P>
Podle mých zkušeností, které mám v oblasti vzdělávání, se ukazuje, že vzdělávání v raném věku může změnit lidskou mentalitu, chování a přístupy.
<P>
V Itálii i v ostatních evropských zemích, kde Romové žijí, je zapotřebí vyvinout programy celoživotního učení a vzdělávací programy, které budou podporovat specifické návyky, tradice a řemesla této etnické skupiny, způsobem, který u nich vzbudí hrdost na svou příslušnost k této skupině.
<P>
Z mého pohledu by vzdělávání Romů mělo představovat prioritu Evropské unie, demokratickou cestu k integraci této etnické skupiny, a především mladých lidí.
<SPEAKER ID="163" NAME="Theodor Dumitru Stolojan" AFFILIATION="PPE-DE">
písemně. - (RO) S romskou populací v kterémkoli členském státě EU musí být zacházeno s úctou, jakou si zaslouží všichni evropští občané.
<P>
Cena za nečinnost na evropské i vnitrostátní úrovni z hlediska hospodářské, společenské a kulturní integrace romské populace je stále zjevnější. Je na čase, aby členské státy, Evropská komise a Rada přijaly a provedly konkrétní programy na její začlenění.
<P>
Rozhodně odmítám opatření, které přijala italská vláda - konkrétně snímat otisky osobám romského původu. Žádám Evropský parlament, Radu a Evropskou komisi, aby podnikly jasné kroky, kterými odmítnou opatření rasové povahy a vyžádají si jeho anulování ze strany italské vlády.
