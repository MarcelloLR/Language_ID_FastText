<CHAPTER ID="025">
Provádění směrnice 2006/43/ES o povinném auditu ročních a konsolidovaných účetních závěrek (krátké přednesení) 
<SPEAKER ID="217" NAME="Předsedající">
Dalším bodem je krátké přednesení zprávy pana Doorna o provádění směrnice 2006/43/ES o povinném auditu ročních a konsolidovaných účetních závěrek.
<SPEAKER ID="218" NAME="Bert Doorn" LANGUAGE="NL">
Paní předsedající, tato zpráva je o provádění osmé směrnice o povinném auditu ročních účetních závěrek. Je správné, že Parlament věnuje víc pozornosti provedení a uplatňování právních předpisů, které zde vytváříme. Zde v Parlamentu můžeme rozhodnout o nejlepších předpisech a nařízeních, ale pokud členské státy tyto předpisy a tato nařízení nebudou provádět a jednat v souladu s nimi, marníme zde čas.
<P>
I v návrhu osmé směrnice se řada věcí pokazila. Klíčové definice jsou v různých zemích vyjádřeny různým způsobem a počet členských států, které mají nezávislý veřejný dohled, ani zdaleka není 27. Ve zprávě se Komise vyzývá, aby co nejrychleji podnikla kroky k opravě těchto definic.
<P>
Také by nás zajímalo, zda použitý způsob slaďování, jmenovitě minimální slaďování, je skutečně tou správnou cestou, jak dosáhnout jednotného používání klíčových pojmů. Možná se musíme znovu zamyslet, zda jsou klíčové definice tohoto druhu cestou vpřed, anebo jestli je zapotřebí použít jiný způsob slaďování - takový, který není možné vykládat více různými způsoby.
<P>
A nakonec se, paní předsedající, ve zprávě pojednává o doporučení Komise ve věci omezení občanskoprávní odpovědnosti účetních. Pokud budou v zájmu dosažení soudržnosti v Evropě nutná další opatření, budeme se těšit na příslušné návrhy Komise.
<P>
Cílem je a musí zůstat účinný a nezávislý audit účetních. Ekonomická krize nás naučila, že přísné audity a dohled jsou nepostradatelné.
<SPEAKER ID="219" NAME="Jacques Barrot">
místopředseda Komise. - (FR) Paní předsedající, vážení poslanci, nejprve bych rád poděkoval panu Doornovi za jeho zprávu o provádění směrnice o povinných auditech účetnictví. Také bych rád poděkoval Hospodářskému a měnovému výboru, a především paní van den Burgové, která přispěla k vytvoření této zprávy.
<P>
Z pohledu současné finanční krize je nezbytné, aby všechny členské státy, které tak dosud neučinily, urychleně přijaly směrnici a dosáhly stanovených cílů. Komise stav provedení směrnice v členských státech trvale sleduje. Průběžné výsledky jsou pravidelně zveřejňovány na našich internetových stránkách.
<P>
Co se týče členských států, jejich výsledky by se měly letos na jaře znatelně zlepšit. Zpráva pana Doorna tomuto zlepšení zcela jistě napomohla. Jak se ve vaší zprávě zdůrazňuje, Komise již přijala doporučení týkající se zabezpečení kvality a doporučení týkající se omezení občanskoprávní odpovědnosti zákonných auditorů. Děkuji Parlamentu za podporu těchto dvou iniciativ.
<P>
Návrh na omezení občanskoprávní odpovědnosti auditorů je součástí strategie na snížení koncentrace na auditním trhu. Ve snaze nalézt v tomto směru i jiné možnosti byla v listopadu zveřejněna konzultace o kontrolních mechanismech v auditorských společnostech a jejich důsledcích pro auditorský trh.
<P>
Evropský parlament žádá Komisi, aby zhodnotila vnitrostátní právní předpisy k provedení této směrnice a informovala jej o důsledcích opatření přijatých členskými v návaznosti na doporučení týkající se omezení občanskoprávní odpovědnosti auditorů. V příhodný čas nám bude potěšením vypracovat tyto odhady a zohlednit přitom všechny otázky uvedené ve zprávě pana Doorna. To je závazek pana komisaře McCreevyho a je mi potěšením vám jej tlumočit. Děkuji panu Doornovi a troufám si věřit, že zaznamenáme praktické výsledky.
<SPEAKER ID="221" NAME="Předsedající">
Rozprava je uzavřena.
<P>
Hlasování se bude konat zítra.
