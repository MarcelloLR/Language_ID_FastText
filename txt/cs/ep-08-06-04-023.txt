<CHAPTER ID="023">
Činnost Smíšeného parlamentního shromáždění AKT-EU (2007) (rozprava) 
<SPEAKER ID="194" NAME="Předseda">
Dalším bodem je zpráva Alaina Hutchinsona, jménem Výboru pro rozvoj, o činnosti Smíšeného parlamentního shromáždění AKT-EU v roce 2007.
<SPEAKER ID="195" NAME="Alain Hutchinson" LANGUAGE="FR">
Pane předsedající, paní komisařko, dámy a pánové, zpráva, kterou jsem připravil pro Výbor pro rozvoj, hodnotí práci Smíšeného parlamentního shromáždění (JPA) AKT-EU v roce 2007. Ti z vás, kdo jste se aktivně podíleli na této práci nebo se o ni jednoduše zajímáte, víte, že nemá čistě formální nebo symbolickou strukturu, ale přesně naopak, protože funguje jako skutečné parlamentní shromáždění. Jeho členové se na ní podílejí v rostoucí míře, jsou zde důležité údaje a výsledkem je její rostoucí politický význam. Toto je první hledisko, které jsem chtěl zdůraznit.
<P>
Rostoucí politický význam tohoto Shromáždění se odvíjí od skutečnosti, že vedle základních témat, která se týkají spolupráce mezi AKT a zeměmi EU, se také zabývá tématy, která jsou důležitá jak pro Evropany, tak i pro země AKT. To je případ například dohod o hospodářském partnerství sjednaných mezi Unií a zeměmi AKT. Pokud jde o toto téma, JPA souhlasilo s Deklarací z Kigali, že vedoucí představitelé jasně chtějí, aby Evropská komise dala zemím AKT dostatek času k vyjednání regionálních rozvojových dohod. Kigali není pouze příležitostí, jak ukázat, že zde existují skutečné překážky těchto dohod, ale také že se tyto překážky týkají zájmů, které jsou zcela oprávněné a které se jaksepatří musí vzít v úvahu.
<P>
Stejně tak pouze prostřednictvím účasti na Shromáždění pochopilo mnoho poslanců zemí AKT důvod existence strategických dokumentů zemí, které definují oblasti spolupráce mezi EU a jejich vlastními zeměmi. Toto mnoha členům parlamentů zemí AKT slouží jako připomínka toho, že Shromáždění je někdy jediným možným fórem pro demokratické vyjádření.
<P>
Rád bych také zdůraznil, že jsme v roce 2007 byli svědky zvýšeného zapojení občanské společnosti zemí AKT, výborných schůzek a iniciativ organizovaných vedle každého zasedání JPA. V boji za rozvoj občanské společnosti v zemích AKT Shromáždění také představuje mimořádnou příležitost pro výměnu a setkání. V tomto ohledu Unie musí být schopna podporovat technicky a finančně přítomnost těchto sdružení a nevládních organizací při práci JPA.
<P>
Konečně bych rád zdůraznil, že v této naší zprávě podporujeme JPA, aby posílilo roli svého Výboru pro politické záležitosti. Myšlenka spočívá ve vytvoření skutečného fóra pro prevenci a urovnání konfliktů a v podpoře úzké spolupráce mezi činnostmi parlamentů zemí AKT a EU jako volenými pozorovateli v rámci volebního pozorování EU.
<P>
Měli byste vědět, že se v roce 2007 Shromáždění setkalo ve Wiesbadenu a poté v Kigali. Bylo přijato devět usnesení. Stálé výbory se setkaly čtyřikrát: dvakrát vedle zasedání a dvakrát mezi těmito zasedáními v Bruselu. Tyto výbory, které jsou zodpovědné za sledování těchto usnesení, od roku 2007 zorganizovaly slyšení členů odpovědných výborů v příslušných oblastech.
<P>
Kromě těchto několika zpráv bylo na setkání ve Wiesbadenu také přijato usnesení o situaci v Dárfuru. Uskutečnila se velmi konstruktivní naléhavá rozprava o situaci v Zimbabwe. Semináře o přistěhovalectví, změně klimatu a lécích pro zanedbávané nemoci, to všechno přitáhlo velký počet zúčastněných a obrovský zájem. Na setkání v Kigali byla přijata tři usnesení obsahující zprávu stálých výborů a dvě naléhavá usnesení o přírodních katastrofách v zemích AKT a o situaci v Demokratické republice Kongo.
<P>
Pane předsedající, paní komisařko, zde to je. Stručně jsem shrnul formální zprávu, které jsem chtěl dát politický obsah, abych pomohl objasnit a efektivněji podpořil práci Smíšeného parlamentního shromáždění AKT-EU.
<SPEAKER ID="196" NAME="Neelie Kroes">
členka Komise. - Pane předsedající, velmi vám děkuji, ale mohu vás ujistit, že jsem skutečně velmi ráda, že jsem zde a že vím, že mého drahého kolegu velmi mrzí, že zde není prostor k další diskusi. Tato výměna názorů je velmi blízká jeho srdci, ale mohu vás ujistit, že neplýtvá časem: cestuje na důležitou schůzku mimo Brusel.
<P>
Smíšené parlamentní shromáždění je jedinečnou institucí. Pan Michel je můj soused na univerzitním setkání a dnes ráno mi vysvětlil, jak Shromáždění funguje, takže teď o něm vím něco více.
<P>
Zmínil se o tom, v čem spočívá duch partnerství JPA, které je, jak můžeme být svědky, založeno na dohodě z Cotonou, kdy 156 volených zástupců z Evropské unie a ze zemí Afriky, Karibiku a Pacifiku společně diskutuje o stěžejních tématech své spolupráce. Je to skutečný dialog severu a jihu, dialog založený na rovnosti a vzájemném respektu, který jde nad rámec tradičních vztahů ve smyslu příjemce-dárce. Je to parlamentní ztělesnění vlastnictví a kontroly.
<P>
V posledních letech Smíšené parlamentní shromáždění získalo na důležitosti, pokud jde o jeho velikost a činnost, které odrážejí vyspělost spolupráce mezi Evropskou unií a zeměmi Afriky, Karibiku a Pacifiku. Tyto rozpravy jsou mnohem otevřenější a regionální konflikty se méně vyskytují. To je vskutku cenný úspěch.
<P>
Shromáždění se skutečně stalo rámcem politického dialogu, vyjadřujícím schopnost diskutovat o velmi citlivých tématech a o politicky významných tématech, jako je řádná správa, přístup ke zdravotní péči a dopad přímých zahraničních investic, migrace odborných pracovníků a dohody o hospodářském partnerství.
<P>
Vynikající zpráva pana Hutchinsona a Výboru pro rozvoj velmi výmluvně představuje tento vývoj a jménem pana Michela svým bych ráda zpravodaji poblahopřála k jeho práci. Prezentuje úspěchy a výzvy a zkoumá možnosti budoucího rozvoje.
<P>
Jedním z úspěchů byla vedoucí role, kterou hrálo Smíšené parlamentní shromáždění v procesu monitorování vyjednávání dohod o hospodářském partnerství, zajišťující dvoustranný tok informací, a to díky diskusím s vedoucím vyjednávajících stran a mým milým kolegou panem Michelem o této záležitosti v průběhu roku.
<P>
Dalším důležitým skokem bylo, že Komise předala Shromáždění státní a regionální strategické dokumenty. To dokazuje, že Shromáždění je schopné i oprávněné hrát političtější roli a poskytuje mu příležitost prokázat další znaky jeho vyspělosti.
<P>
Aby se zlepšila kontrola Parlamentu, požádal komisař Michel delegace Komise, aby prostřednictvím vnitrostátní schvalující osoby Evropského rozvojového fondu (ERF) předala tyto strategické dokumenty také mluvčím vnitrostátních parlamentů ve zvýhodněných zemích. Jak víte, Komise je nemůže přenést přímo, protože podle dohody z Cotonou je naším oficiálním kontaktním bodem pro všechny otázky programů a realizace ERF vnitrostátní schvalující osoba.
<P>
Sekretariát JPA zároveň předává tyto dokumenty zástupcům, respektive zemím JPA. Proto se můžeme právem domnívat, že vnitrostátní parlamenty jsou informovány a mohou se účastnit monitorování a kontroly rozvojových programů.
<P>
Je pravda, že schopnost národních parlamentů zcela plnit svou úlohu v přípravě a provádění ERF je často omezena. Proto ERF financuje institucionální podporu v mnoha zemích AKT.
<P>
Kromě kontroly strategických dokumentů zemí je nejlepším způsobem zajištění parlamentní kontroly fondů ERF předložení všeobecných nebo odvětvových rozpočtových programů. V tomto ohledu jsou externí fondy kompletně integrovány do procesu národních rozpočtů, kde parlamenty hrají klíčovou roli. To je jedním z důvodů pro rozhodnutí Komise přispívat 45 % z 10. ERF na podporu rozpočtu ve 44 zemích ve srovnání s pouhými 25 na začátku 9. ERF, takže je zde vzestupný trend.
<P>
Závěrem mi dovolte využít příležitosti, abych připojila svá blahopřání vládě a parlamentu Rwandy a německému předsednictví za jejich výbornou organizaci loňského zasedání Shromáždění.
<SPEAKER ID="198" NAME="Filip Kaczmarek" LANGUAGE="PL">
Pane předsedající, rád bych poděkoval panu Hutchinsonovi a poblahopřál mu k jeho zprávě, která je velmi dobrá. Sdílím zpravodajovy názory, poznámky a uspokojení, pokud jde o témata, jako je hlubší zapojení členů Shromáždění do práce, úroveň rozprav a mnohem věcnější povaha těchto rozprav. Souhlasím s tím, že větší zapojení nevládních organizací do práce Shromáždění je velmi pozitivním fenoménem.
<P>
Přitom nemohu nezmínit několik smutnějších aspektů, které vyplývají ze zkoumání práce Smíšeného parlamentního shromáždění. Domnívám se, že je velká ostuda, že v průběhu diskusí, rozprav a jednání o společných projektech mezi AKT a zástupci Evropského parlamentu se ne všechny oblasti řešily prostřednictvím stejně hlubokého dialogu a se snahou o nalezení společného stanoviska. Můj dojem je, že strana AKT se soustředí spíše na ekonomické záležitosti, přičemž věnuje méně pozornosti a účasti politickým záležitostem.
<P>
V roce 2007 se v diskusích ekonomické povahy, především při jednáních, která se týkala dohod o hospodářském partnerství, ukázal neobvyklý entusiasmus a odhodlání, na čemž samozřejmě není nic špatného. Nicméně bylo lze stěží zaznamenat stejně silnou motivaci k řešení obtížných, ale důležitých politických problémů. Pan Hutchinson připomněl, že jsme vedli rozpravu o Zimbabwe, ale dosud nemáme žádné usnesení. Nicméně tento trend nepřijímání usnesení má pokračující tendenci. Letos jsme vedli rozpravu o Čadu; kompromisní text usnesení byl přijat, ale usnesení samotné bylo zamítnuto našimi partnery zemí AKT.
<P>
Domnívám se, že by naším cílem mělo být dosažení větší rovnováhy mezi ekonomickými a politickými cíli. Uznávám, že je někdy snadnější zaměřit se na ekonomické záležitosti, neboť se zdají být důležitější a jednodušší, než rozvíjet ty politické. Naše evropská strana by se přece jen měla zaměřit na dokázání toho, že nelze pokračovat v rozvoji bez míru, stabilizace, lidských práv, zákonnosti a lepšího řízení.
<SPEAKER ID="199" NAME="Marie-Arlette Carlotti" LANGUAGE="FR">
Pane předsedající, nejdříve bych ráda poblahopřála panu Hutchinsonovi k jeho vynikající zprávě.
<P>
V roce 2007 jsme potvrdili jak vzestup, tak důležitost role JPA v nejdůležitějších výzvách dialogu mezi severem a jihem. S ohledem na situace politické krize naše naléhavé rozpravy umožnily například podrobný konstruktivní dialog bez tabuizovaných témat, jako je Haiti, Zimbabwe a Etiopie. Věřím, že zavedení regionálních schůzí JPA, přičemž první z nich by se měla konat v Namibii, pomůže tento politický dialog dále prohloubit.
<P>
Pokud jde o realizaci ERF, státní a regionální strategické dokumenty byly předkládány vládám zemí AKT od konce roku 2007. JPA nyní musí přijmout strategii a pracovní metodu k zajištění nejlepšího následného dozoru nad využíváním těchto fondů.
<P>
Co se týče dohod o hospodářském partnerství, prostřednictvím diskusí a schůzek s ekonomickými vedoucími představiteli a členy občanské společnosti, prostřednictvím otevřeného politického dialogu s našimi parlamentními kolegy na jihu, učinilo JPA v roce 2007 z dohod o hospodářském partnerství politickou prioritu. Deklarace z Kigali, kterou již pan Hutchinson dříve zmínil, je toho dokladem.
<P>
Je mi líto, že Evropský parlament zamítnul tuto deklaraci, i když se o ní jednalo a zástupci různých zde přítomných politických skupin o ní hlasovali jednomyslně. Mohlo by se zdát, že pro některé je stanovisko přijaté v Africe někdy těžší provést, když se dostaneme zpátky do Evropy.
<P>
Rovněž mě mrzí, že Evropská komise ignoruje názory členů parlamentů zemí AKT v rámci JPA a že upřednostňuje přístup buldozeru, když odmítá zvážit jakékoli opětovné projednání nebo přesměrování dohod o hospodářském partnerství. Návrh na vytvoření nového parlamentního orgánu v rámci Karibské dohody jednoduše přispívá k tomuto nepořádku.
<P>
Nakonec nemohu přejít fakt, že v roce 2007 oficiální rozvojová pomoc z celé EU poprvé od roku 2000 upadla. Jsem přesvědčena, že v rámci mezinárodní solidarity, která způsobuje, že většina dodržuje své slovo, několik členských států - včetně toho mého - jej nedrží. V roce 2008 by mělo JPA bděle a rezolutně pokračovat ve svém boji za dohody o hospodářském partnerství, vystupovat pro řádnou obnovu jednání o přechodných dohodách - pro ty, kdo si to přejí - v souladu se slibem učiněným komisařem Barrosem, a pro 10. ERF, který nyní vstupuje do své aktivní prováděcí fáze, ale který riskuje, že se na jeho rozpočtové prostředky bude pohlížet jako na odchýlené od financování dohod o hospodářském partnerství.
<P>
JPA je jedinečné fórum a nástroj dialogu mezi severem a jihem. Je to příležitost pro spravedlivý, udržitelný a společný rozvoj. Můj kolega pan Hutchinson to již všechno řekl a já bych mu ráda ještě jednou poblahopřála.
<SPEAKER ID="200" NAME="Juan Fraile Cantón" AFFILIATION="PSE">
(ES) Pane předsedající, začnu blahopřáním panu Hutchinsonovi k jeho zprávě, kde jasně vysvětlil práci, kterou vykonalo Smíšené parlamentní shromáždění (JPA) v roce 2007.
<P>
Toto Shromáždění se stává silným pilířem spolupráce mezi Evropskou unií a zeměmi Afriky, Karibiku a Pacifiku. Rád bych zdůraznil, že je to pouze mezinárodní shromáždění, kdo pravidelně sdružuje volené zástupce různých zemí, aby podporovali propojenost severu a jihu.
<P>
JPA šlo cestou dohod o hospodářském partnerství, které jsou nástroji pro regionální rozvoj a integrační politiku zemí AKT a prostředkem jejich progresivního začleňování do celosvětového hospodářství udržitelným způsobem.
<P>
Avšak dohody o hospodářském partnerství nelze sjednat tak snadno jako dohody o volném obchodu. Má skupina trvá na možnosti opětovného projednání témat obsažených v těchto dohodách, jako jsou služby, intelektuální chudoba a "Singapurská témata": investice, trhy energií a veřejné trhy, stejně jako nezaměstnanost a sociální regulace a další témata v souvislosti s udržitelným rozvojem.
<SPEAKER ID="201" NAME="Alessandro Battilocchio" AFFILIATION="PSE">
(IT) Pane předsedající, dámy a pánové, ztotožňuji se s blahopřáními ohledně práce pana Hutchinsona a jeho politického přístupu při vypracování zprávy. Vítám volbu cesty dialogu a spolupráce.
<P>
Rád bych zdůraznil jeden z bodů. Aby se odpovědělo na potřeby lidí ze zemí AKT a dosáhlo se ambiciózních rozvojových cílů tisíciletí, je pro vyjednávání dohod o hospodářském partnerství na vnitrostátní a regionální úrovni nezbytné, aby byla otevřenější vůči demokratické participaci a monitorování. Mohu tedy potvrdit, že závazky, které jsme učinili v Kigali na 14. zasedání Smíšeného parlamentního shromáždění, jsou ústředním bodem našich činností.
<P>
Také vítám zmínku o potřebě, aby při vyjednávání a provádění nových dohod byla zohledněna také ochrana demokratických orgánů a lidských práv. Naše úsilí se nemůže a nesmí omezit na pouhou ekonomickou pomoc.
<SPEAKER ID="202" NAME="Ewa Tomaszewska" AFFILIATION="UEN">
(PL) Pane předsedající, ráda bych také poblahopřála panu Hutchinsonovi k jeho vynikající zprávě.
<P>
Připadá mi důležité pro nás pro všechny, abychom se zaměřili na význam kontaktů tohoto druhu mezi parlamenty, mezi skupinami parlamentů a mezi Evropským parlamentem a jak zeměmi AKT, tak i zeměmi EuroLat v kontextu světového dialogu. Cítím, že je to forma, která by mohla v našich kontaktech převažovat. Co je stanoveno mezi vládami, to je spíše jiné povahy. Dialog, který se uplatní mezi parlamenty, je mnohem širším typem dialogu; zahrnuje širší rozpravy a připadá mi, že lépe odráží zájmy zemí, které se takového dialogu účastní, takže mi tento druh dialogu připadá obzvláště cenný. Stejně tak důležitá jsou politická hlediska, která bych ráda podpořila, zejména záležitost udržení míru, dodržování lidských práv a fungování občanské společnosti.
<SPEAKER ID="203" NAME="Neelie Kroes">
členka Komise. - Pane předsedající, s velkým zájmem jsem vyslechla projevy, které zde pronesli vážení poslanci. Nemyslím si, že je patřičné pro Komisi, aby reagovala nebo se vměšovala do vašeho programu a vašich priorit, takže ještě nevyjádřím naše názory. Je to na vás.
<P>
Pokud jde o opětovné otevření jednání, musí být zcela zřejmé, že prozatímní dohody jsou jediným způsobem, jak zachovat obchodní toky po termínu 1. ledna 2008, a nelze je znovu otevřít. Nicméně diskuse, a tudíž jednání ohledně úplných dohod o hospodářském partnerství - s regionálním a plným pokrytím - pokračují.
<SPEAKER ID="204" NAME="Alain Hutchinson" LANGUAGE="FR">
Pane předsedající, paní komisařko, děkuji vám za vaše odpovědi a komentáře. Rád bych ještě poukázal na to, že JPA je záležitostí pro členy Parlamentu, ale že Komise zde hraje samozřejmě důležitou roli v rozvoji politik na evropské úrovni, a na tomto základě spočívá mé přání, aby Komise nepohlížela na práci tohoto Shromáždění - a myslím si, že už vůbec ne komisař Michel - jako na neoficiální práci. Komise by neměla považovat toto Shromáždění za jakýsi bezpečný ventil, kde se diskutuje o napětí mezi námi, ale spíše brát v úvahu zde vyjádřené názory, protože pro mnoho z našich kolegů z AKT je to bohužel jediné fórum, kde se mohou sami vyjádřit.
<P>
V této souvislosti bych rád zdůraznil, že pokud jste viděli, v parlamentech zemí AKT se nevedla diskuse o dohodách o hospodářském partnerství ani o státních strategických dokumentech. I když podporujeme lidmi zvolené zástupce - financování voleb zleva, zprava a středu, pokoušející se exportovat náš demokratický model -, nemáme čas na konzultace s těmito volenými parlamenty a někteří vaši kolegové, jak řekla paní Carlottiová, mají ke všemu přístup buldozeru. Doufám tedy, že Komise skutečně zohlední tuto práci a uzná, jak je vynikající.
<P>
Lidé mi blahopřáli k mé zprávě. Rád bych poděkoval svým kolegům, dále paní Kinnockové, která zde není přítomna, protože jako spolupředsedkyně Shromáždění je někde v Karibiku. Rád bych jí poblahopřál k její mimořádné práci, kterou vykonává jako spolupředsedkyně tohoto Smíšeného shromáždění.
<SPEAKER ID="205" NAME="Předseda">
Rozprava je ukončena.
<P>
Hlasování se bude konat zítra.
<P>
Písemná prohlášení (Článek 142)
<SPEAKER ID="206" NAME="Richard Seeber  " LANGUAGE="DE">
Dobré vztahy mezi Evropskou unií a zeměmi AKT jsou mému srdci velmi blízké, a proto jsem potěšen, že Smíšené parlamentní shromáždění AKT-EU získává političtější formu a kvalitu.
<P>
V jednáních o dohodách o hospodářském partnerství a velmi obecně ve spolupráci mezi zeměmi EU a zeměmi AKT musí být definitivně na pořadu jednání témata jako udržitelný rozvoj, lidská práva, demokracie a vytváření fungujících ústavních systémů .
<P>
V žádném případě bychom neměli ignorovat ochranu životního prostředí a zejména boj proti klimatické změně. Také v oblastech zemí AKT by se mohly dopady klimatické změny projevit a být katastrofální.
<P>
EU zde musí být dobrým příkladem a dodržet cíle a závazky z roku 2007. Pouze tehdy to můžeme očekávat také od zemí AKT.
<P>
Další téma, s nímž se musíme definitivně vypořádat, je voda. Nedostatek vody a sucha jsou v zemích AKT hlavním problémem, který je nutno řešit tak, aby nedošlo k migraci z environmentálních důvodů.
