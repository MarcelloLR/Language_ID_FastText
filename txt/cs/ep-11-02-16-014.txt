<CHAPTER ID="014">
Dohoda o volném obchodu mezi Evropskou unií a Korejskou republikou (rozprava)
<SPEAKER ID="556" NAME="Předsedající">
Dalším bodem je doporučení Roberta Sturdyho jménem Výboru pro mezinárodní obchod k uzavření Dohody o volném obchodu mezi Evropskou unií a jejími členskými státy a Korejskou republikou [08505/2010 - C7-0320/2010 - 2010/0075(NLE)].
<SPEAKER ID="557" NAME="Robert Sturdy">
zpravodaj. - Pane předsedající, tato dohoda o volném obchodu je první z nové generace obchodních dohod uvedených v život v roce 2007 v rámci iniciativy Global Europe. Celosvětová ekonomika, nestabilita a stagnující multilaterální systém zvyšují potřebu intenzivnějších bilaterálních vztahů a vedou k jejich zvýšenému využívání. Toto je první dohoda o volném obchodu, v jejímž rámci Parlamentu přísluší posílené pravomoci, které mu dává Lisabonská smlouva.
<P>
Záměrem této dohody o volném obchodu je poskytnout podnikům v širokém spektru hospodářských odvětví v EU rozsáhlý a komplexní přístup na jihokorejský trh prostřednictvím řady celních liberalizací, které v historii nemají obdoby. Dohoda zajišťuje dodržování pravidel WTO-plus v případě například zeměpisných označení, veřejných zakázek, větší transparentnosti státní podpory a přísného vymáhání práv duševního vlastnictví, a obsahuje také nanejvýš důležitou kapitolu o udržitelném rozvoji.
<P>
Nicméně ačkoliv mnohé výhody této dohody jsou bezprostřední a zjevné, nad jiné vítám skutečnost, že tato dohoda o volném obchodu obsahuje také účinný dvoustranný ochranný mechanismus, který EU umožňuje obnovit celní sazby podle doložky nejvyšších výhod, pokud by tato konkrétní dohoda o volném obchodu způsobila vážnou újmu domácímu průmyslu EU či pokud by hrozilo, že ji způsobí. Jedná se o ochranný mechanismus, který konkrétně reaguje na obavy citlivých evropských odvětví, včetně automobilového průmyslu, odvětví výroby spotřební elektroniky a textilních výrobků, a který jim zajišťuje ochranu, kterou si zaslouží. V tomto směru bych chtěl poděkovat Pablovi Zalbu Bidegainovi za práci, kterou na této konkrétní části dohody odvedl.
<P>
Jihokorejský trh nabízí významné nové příležitosti pro zboží a služby z EU. Jedná se o trh, který byl až doposud v důsledku vysokých celních poplatků a nákladných necelních překážek poměrně izolovaný. Dohoda o volném obchodu povede k rychlému odstranění vývozních cla pro EU o celkové roční hodnotě 1,6 miliardy EUR. To přinese výhody vývozcům průmyslových i zemědělských produktů z EU, okamžité úspory v případě chemických látek - o výši asi 175 milionů EUR - léků, automobilových dílů, průmyslových strojů a dalších produktů. Je také třeba říci, že čísla, které jsem zmínil, budou v důsledku zvýšeného objemu obchodu pravděpodobně ještě vyšší. Korea v současné době patří k zemím, které z celosvětového hlediska představují významnější exportní trhy pro zemědělce z EU, kteří ročně prodají Koreji produkty v hodnotě 1 miliardy EUR. Dohoda o volném obchodu plně liberalizuje téměř všechny zemědělské vývozy EU.
<P>
Vývozy jsou tak pro EU důležitým zdrojem růstu. Přispívají k bohatství a zaměstnanosti evropských podniků i jejich zaměstnanců, a při podněcování hospodářské obnovy Evropské unie budou působit jako jeden z nejdůležitějších činitelů. Na dosažení této dohody úzce spolupracovaly Komise a evropská automobilová asociace.
<P>
Svět sleduje Evropu, která ukazuje způsob, jak zlepšit obchodní a hospodářské vztahy, a partneři ze všech koutů světa se dívají. Vždy jsem říkal, že skutečným prostředkem rozvoje je obchod. Odstraněním překážek obchodu a tím, že stavíme nové mosty, vytváříme nové příležitosti. Tato konkrétní dohoda o volném obchodu nabízí nový přístup. Představuje samozřejmě doplněk k Dohá a jako taková přispěje k obnově a růstu Evropy, přičemž Evropský parlament bude hrát klíčovou roli v rozhodování o budoucnosti celosvětové obchodní politiky.
<P>
Dovolte mi na tomto místě poděkovat Ignaciovi z Komise. Jeden z ekonomů řekl, že toto je, Ignacio, pravděpodobně ta nejlepší obchodní dohoda, k níž mohly obě strany kdy dospět. Vyzývám všechny skupiny, aby odmítly protekcionismus a tuto dohodu podpořily.
<SPEAKER ID="558" NAME="Karel De Gucht">
člen Komise. - Pane předsedající, rád bych poděkoval váženým poslancům za veškeré úsilí, které Parlament obecně a Výbor pro mezinárodní obchod (INTA) zvláště vynaložil k zajištění rychlého posouzení a - doufám, že i ratifikace - Dohody o volném obchodu mezi EU a Koreou. Takto bude umožněn její vstup v platnost.
<P>
Tento složitý úkol zahrnoval dva hlavní procesy: dokončení jednání o nařízení o ochranných opatřeních, které provede ustanovení dvoustranné ochranné doložky Dohody o volném obchodu mezi EU a Koreou, a přípravu vyslovení souhlasu s touto smlouvou.
<P>
Vítám dohodu v prvním čtení mezi Radou a Parlamentem ohledně nařízení o ochranných opatřeních. Práce, jež byla vykonána, nejenže zajistila právní předpis, který poskytne nezbytnou ochranu průmyslu EU, ale také potvrdila společný závazek Parlamentu, Rady a Komise zásadě účinné tvorby právních předpisů. V tomto případě se zároveň jednalo o první dokument v oblasti obchodu, na němž se Parlament na základě Lisabonské smlouvy podílel jako spolutvůrce právních předpisů. Výsledek účasti Parlamentu je skutečně působivý.
<P>
Nebudu zde znovu vypočítávat výhody, které má podle očekávání Dohoda o volném obchodu mezi EU a Koreou ekonomice EU přinést: Vedli jsme zde o nich v minulosti důkladnou rozpravu, a pan Sturdy je navíc před chvílí shrnul. Místo toho mi dovolte krátkou vsuvku stran širší perspektivy dohody s Koreou v rámci budoucí obchodní politiky EU, kterou ve svém sdělení ze dne 9. listopadu 2010 nastínila Komise, a rekapitulaci základních zásad naší politické linie.
<P>
Především i nadále upřednostňujeme multilaterální kanál, kterým je organizace WTO, jako nejlepší z možných způsobů, jak obchod liberalizovat a stanovit předpisy upravující jeho celosvětovou podobu. Přes neúspěchy a mrtvý bod, na kterém se od poloviny roku 2008 nacházíme, i nadále aktivně usilujeme o uzavření rozvojového kola jednání z Dohá, nyní už 10 let od jeho zahájení. Vyjednání dohody se stále vyplatí, a to jak z hlediska hospodářských přínosů, tak z hlediska dalšího rozvoje WTO. Proto jsem inicioval schůzku ministrů obchodu ze sedmi zemí světa, které hrají v obchodu nejdůležitější roli, abychom mohli v Davosu konkrétně pohovořit o tom, jak lze nyní postupovat a dospět do konečné fáze, a to na základě podnětu z G20 v Soulu. Věřím, že naše schůzka byla úspěšná a že vysocí úředníci nyní intenzivně pracují a snaží se na léto zrežírovat politický průlom.
<P>
Jak jsme však říkali už v listopadu, bilaterální přístup a multilaterální přístup se k sobě nemají jako nepřátelé. Opravdu to může být tak, že liberalizace vede k další liberalizaci. Snažili jsme se dosáhnout bilaterálních obchodních dohod, které ve srovnání s tím, čeho lze dosáhnout prostřednictvím WTO, přinášejí skutečnou přidanou hodnotu, a budeme tak činit i nadále, protože tempo multilaterálního pokroku je nutně pomalé. To bylo a i nadále je naší základní motivací pro uzavření Dohody o volném obchodu s Koreou.
<P>
Chci dnes zopakovat závazky Komise, které tato učinila vůči Evropskému parlamentu v souvislosti s provedením nařízení o ochranných opatřeních a Dohodou o volném obchodu mezi EU a Koreou.
<P>
Nařízení o ochranných opatřeních stanoví, že: "Komise bude Evropskému parlamentu a Radě každoročně předkládat zprávu o provádění Dohody o volném obchodu mezi EU a Koreou a bude připravena jednat s příslušným výborem Evropského parlamentu o veškerých otázkách spojených s prováděním této dohody.
<P>
Komise bude pečlivě sledovat, jak Korea plní své závazky týkající se regulačních otázek, zejména závazky související s technickými předpisy v automobilovém odvětví. Součástí tohoto sledování budou všechny aspekty nesazebních překážek a výsledky sledování budou zaznamenány a předloženy Evropskému parlamentu a Radě.
<P>
Zvláštní pozornost se rovněž bude věnovat účinnému plnění závazků týkajících se práce a životního prostředí podle kapitoly 13 Obchod a udržitelný rozvoj Dohody o volném obchodu. V této souvislosti si Komise vyžádá poradenství od tuzemské poradní skupiny, která bude zahrnovat zástupce obchodních organizací, odborů a nevládních organizací. Provádění kapitoly 13 Dohody o volném obchodu bude řádně zaznamenáno a předloženo Evropskému parlamentu a Radě.
<P>
Komise také souhlasí s tím, že je důležité poskytovat účinnou ochranu v případě náhlého prudkého nárůstu dovozu v citlivých odvětvích, včetně odvětví malých automobilů. Sledování citlivých odvětví bude zahrnovat automobily, textil a spotřební elektroniku. Komise v této souvislosti konstatuje, že odvětví malých automobilů je možné považovat pro účely šetření ohledně ochranných opatření za relevantní trh.
<P>
Komise konstatuje, že k označování oblastí za zóny pasivního zušlechťovacího styku na Korejském poloostrově v souladu s článkem 12 protokolu o pravidlech původu by bylo zapotřebí mezinárodní dohody mezi stranami, s níž by musel Evropský parlament vyslovit souhlas. Komise bude Parlament o jednání výboru o zónách pasivního zušlechťovacího styku na Korejském poloostrově nadále plně informovat.
<P>
Komise konstatuje, že pokud se za mimořádných okolností rozhodne prodloužit dobu šetření podle čl. 4 odst. 3 nařízení o ochranných opatřeních, tak zajistí, aby prodloužená doba nepřekračovala datum uplynutí jakýchkoli prozatímních opatření zavedených podle článku 5.
<P>
Komise a Evropský parlament navíc souhlasí s tím, že při sledování provádění Dohody o volném obchodu mezi EU a Koreou a nařízení o ochranných opatřeních, je třeba úzce spolupracovat.
<P>
Za tímto účelem Komise, pokud Evropský parlament přijme doporučení k zahájení šetření ohledně ochranných opatření, pečlivě přezkoumá, zda jsou podle tohoto nařízení splněny podmínky zahájení z moci úřední. Pokud se bude Komise domnívat, že podmínky splněny nejsou, předloží zprávu příslušnému výboru Evropského parlamentu, jejíž součástí bude vysvětlení všech faktorů podstatných pro zahájení šetření.
<P>
Na žádost Výboru pro mezinárodní obchod předloží Komise tomuto výboru zprávu o jakýchkoli konkrétních obavách spojených s plněním závazků týkajících se nesazebních opatření nebo kapitoly 13 Dohody o volném obchodu mezi EU a Koreou ze strany Koreje." Tolik citace.
<P>
A konečně, dovolte mi podrobnější zmínku o dvou tématech, která vás zajímají: korejská legislativa o emisích CO2 z automobilů a doplňková dohoda k návrhu dohody o volném obchodu mezi Koreou a Spojenými státy (KORUS), která byla dokončena v prosinci roku 2010.
<P>
Dne 24. ledna 2011 Korea potvrdila, že předchozí návrh právní úpravy emisí CO2 dozná několika změn, které uspokojivě vyřeší řadu obav vyjádřených evropskými výrobci automobilů, a zároveň zachovají ambiciózní cíle Koreje v oblasti snižování emisí. Tyto změny, které Komise vítá, nezmění celkové emise, ale stanoví spravedlivější sdílení zátěže mezi korejskými výrobci automobilů a výrobci automobilů z EU.
<P>
Ujišťuji vás, že postoj EU ke korejské právní úpravě týkající se CO2 byl ve všech fázích úzce koordinován v rámci Komise, a to zejména s mou kolegyní Connie Hedegaardovou a GŘ pro oblast klimatu tak, aby nedošlo k podkopání úsilí Koreje ve věci ochrany životního prostředí.
<P>
Pokud jde o doplňkovou dohodu k návrhu dohody o volném obchodu mezi Koreou a Spojenými státy z prosince roku 2010, Komise v ní nenalezla prvky, které by mohly mít negativní vliv na EU. Kontaktuji však svého korejského kolegu, aby bylo zajištěno, že pro evropský automobilový průmysl nevyvstane v budoucnu žádná konkurenční nevýhoda v tom smyslu, že neharmonizované bezpečnostní normy pro automobily nebudou uplatňovány restriktivněji, než tomu bylo v době, kdy probíhala jednání.
<P>
Komise bude bedlivě sledovat provádění tohoto ustanovení. Zejména pracovní skupina pro motorová vozidla a jejich části, která se Dohodou o volném obchodu zřizuje, bude zkoumat praktické aspekty provádění dohody tak, aby bylo zajištěno, že problémy s přístupem na trh budou řešeny účinně a rychle.
<P>
Závěrem mi dovolte zdůraznit, že Dohoda o volném obchodu mezi EU a Koreou bude nejen významným přínosem pro evropské vývozce na korejský trh, ale také jasným signálem našeho odhodlání využívat nové příležitosti v klíčových asijských ekonomikách.
<P>
Na obavy některých zúčastněných stran také reagujeme účinným a účelným nařízením o ochranných opatřeních. Protože toto nařízení podléhá řádnému legislativnímu postupu, Rada i tato sněmovna měly možnost zavést mechanismy reakce na pociťovaná rizika pro případ, že by tato rizika opravdu nastala.
<P>
Tato dohoda o volném obchodu a nařízení o ochranných opatřeních pro nás představují vynikající balíček, který doufám zítra podpoříte.
<SPEAKER ID="560" NAME="Daniel Caspary">
navrhovatel stanoviska Výboru pro průmysl, výzkum a energetiku. - (DE) Pane předsedající, dámy a pánové. Mezinárodní obchod a vývoz představuje důležitý zdroj růstu a zaměstnanosti v Evropě. Dohoda o volném obchodu, o které dnes vedeme rozpravu, posílí konkurenceschopnost Evropské unie a významně zlepší přístup našich podniků k vysoce dynamickému regionu růstu. Evropská i korejská ekonomika dohodou významně získají. Náš hrubý domácí produkt se zvýší. To by mohlo vést k vytvoření nových pracovních míst. Objem našeho vývozu do Koreje se během příštích několika let podle všech prognóz zdvojnásobí, protože dojde ke zrušení cel a necelních překážek, přičemž jenom na clech se takto za rok ušetří 1,6 miliard EUR. Evropské unii vznikne nový významný objem obchodu se zbožím a službami o hodnotě až 19 miliard EUR.
<P>
Zvláště mě těší, že Komise v jednáních plně zohlednila doporučení, která k těmto jednáním Martinovou zprávou z roku 2008 vydal Evropský parlament. Jsem také rád, že Evropská komise vzala v potaz jak obavy vyjádřené Parlamentem, tak obavy vyjádřené jednotlivými odvětvími a že také dokázala v několika posledních týdnech některé z těchto obav rozptýlit. To, co jsem v oblasti zahraničního obchodu nikdy v minulosti nezažil, je pozitivní zpětná vazba, přicházející dokonce z odvětví zemědělství, které pro nás v oblasti obchodních vyjednávání představuje většinou spíše problém.
<P>
Pokud jde o zemědělství, dohoda od 1. července 2011 usnadní evropským zemědělským produktům přístup na jihokorejský trh. Doposud se na jihokorejský trh bezcelně dostávala pouhá 2 % našich zemědělských výrobků. V případě vepřového masa se ročně na clech zaplatí 240 milionů EUR a v případě mléka a mléčných výrobků kolem 100 milionů EUR. Všechny tyto překážky, které našemu domácímu zemědělství brání v přístupu k trhu, se nyní zruší. Velmi by mě potěšilo, pokud by Evropská komise zvážila, jak bychom mohli v zemích, které budou z této dohody o volném obchodu těžit, zřídit nějaký program pro přístup na trh, a to zejména pro tuto oblast, nejen pro malé a střední podniky, ale také pro oblast zemědělství.
<P>
Především by mě ale potěšilo, pokud by se nám podařilo zajistit, aby také naši partneři v Jižní Koreji nyní skutečně provedli opatření k usnadnění obchodu slíbená v dohodě. Vyzývám k tomu, aby bylo pozorně sledováno, zda nedochází k zavádění nových překážek obchodu, a zejména bych chtěl pogratulovat Komisi.
<P>
To, čeho dosáhla Komise, i to, čeho dosáhli parlamentní zpravodajové, a to zvláště v třístranných jednáních, je nám všem příkladem. Doufám, že zítra v této sněmovně budeme mít širokou většinu, která bude hlasovat pro tuto dohodu.
<SPEAKER ID="561" NAME="Pablo Zalba Bidegain">
jménem skupiny PPE. - (ES) Pane předsedající, dámy a pánové, pane komisaři De Guchte, na začátku tohoto funkčního období Parlamentu, které je mým prvním, byla jednou z prvních záležitostí, o které jsem zde slyšel hovořit, právě Dohoda o volném obchodu s Koreou. Některá odvětví evropského průmyslu, zejména automobilový průmysl, byla jednomyslně proti této dohodě. Jakožto občan Navarry a Španělska, kde automobilový průmysl tvoří podstatnou část ekonomiky, jsem cítil povinnost zapojit se a zlepšit, když už ne samotnou dohodu, což už tehdy nebylo možné, tedy alespoň ustanovení o ochranné doložce , kde právě Parlament mohl přijít se zlepšeními.
<P>
Vytkli jsme si tedy dva cíle. Zaprvé ochránit průmysl a pracovní místa v něm a zadruhé zatraktivnit dohodu pro odvětví, jichž se dotýká, zejména pro automobilový průmysl. Našim cílem nebylo toliko vyhnout se úplnému odmítnutí, nýbrž získat pro tuto dohodu podporu. Domnívám se, že dnes zde můžeme říci "úkol splněn". To vše díky tvrdé práci a odbornému zázemí Parlamentu.
<P>
Dovolte mi vyjádřit svou vděčnost zpravodajovi a stínovým zpravodajům obou zpráv za jejich vynikající práci. Děkuji, Roberte. A děkuji také za tvá slova.
<P>
Je třeba vyslovit uznání také členům Výboru pro mezinárodní obchod v čele s předsedou panem Moreirou. ¡Muito obrigado!, Vitale.
<P>
Chtěl bych také poděkovat belgickému předsednictví Evropské unie za vynikající práci. Úsilí předsednictví přineslo ovoce v podobě dohody, jíž jsme v prosinci konečně dosáhli.
<P>
Konečně mi dovolte vyzdvihnout práci Evropské komise, a zejména příspěvek Ignacia Bercera, za který jsem velmi vděčen. Zítra budeme hlasovat pro doložku, která bude účinnější, snadněji uplatnitelná a poskytne evropskému průmyslu skutečnou ochranu. Dnes byly obavy ohledně Dohody o volném obchodu s Koreou do značné míry rozptýleny. Můžeme snad i říci, že téměř úplně zmizely. Dnes příležitosti, které tato dohoda přináší, jasně převažují nad nejistotami. Evropský parlament by měl být pyšný na dobře vykonanou práci.
<SPEAKER ID="562" NAME="Bernd Lange">
jménem skupiny S&D. - (DE) Pane předsedající, pane komisaři, dámy a pánové, Lisabonská smlouva v podstatě postavila obchodní politiku na nový základ. EU sama je příslušná pro obchodní politiku a Parlament dává, či naopak upírá svůj souhlas. V tomto ohledu jsme nabyli novou odpovědnost. Můžeme se jí zhostit, pouze pokud budeme jednat společně. Jasně jsme to dokázali v této záležitosti. V tomto směru bych chtěl také poděkovat zpravodajům a stínovým zpravodajům.
<P>
Obchodní politika není samoúčelná. Jejím cílem je zaprvé posílit pracovní místa a rozvoj průmyslu v Evropské unii a zadruhé zlepšit podmínky pro lidi v jiných částech světa. Obchodní politika musí směřovat k dosažení obou těchto cílů. Tuto dohodu proto musíme hodnotit touto optikou. Celkově se jedná o krok správným směrem, tedy směrem ke splnění těchto dvou požadavků. Nicméně samozřejmě k několika bodům máme i kritické připomínky, například k otázce vracení cel v Jižní Koreji, která některým průmyslovým odvětvím v Jižní Koreji, a to zejména v citlivých oblastech, jako je automobilový průmysl, poskytne jednostranné konkurenční výhody. Bylo proto správné, že jsme velmi intenzivně jednali o ochranné doložce a že jsme tuto doložku, která stanoví pečlivé sledování přesně těchto bodů, společně prosadili, abychom si mohli být jisti, že možnost vracení cel v Jižní Koreji nepovede k narušení hospodářské soutěže v Evropě. Parlament zde správně zavedl ochranná opatření.
<P>
Zadruhé, cílem této dohody je také zlepšení situace v Jižní Koreji ku prospěchu našich tamních kolegů. Jižní Korea má, pokud jde o kapitolu 13, stále co zlepšovat, zejména pokud jde o otázku základních pracovněprávních norem, které stanoví Mezinárodní organizace práce. Dvě naprosto klíčové základní pracovněprávní normy - č. 87 a č. 98 týkající se kolektivního vyjednávání - nebyly provedeny ani ratifikovány. V trestním zákoníku existuje také paragraf 314, narušování klidu v podniku. Žádná z těchto věcí není v souladu s charakterem a ustanoveními této dohody. Spoléhám tedy, pokud jde o změnu této situace v Jižní Koreji, na vás, pane komisaři, a na vaše prohlášení, které jste na podporu ochranné doložky pronesl, tak aby se tato dohoda stala vzorem pro dohody budoucí, aby se globalizace mohla rozvíjet spravedlivým způsobem.
<SPEAKER ID="563" NAME="Michael Theurer">
jménem skupiny ALDE. - (DE) Pane předsedající, pane komisaři, dámy a pánové, v současné době jsme svědky historické situace, protože Dohoda o volném obchodu s Jižní Koreou, o které vedeme rozpravu a kterou hodláme přijmout, je první dohodou o volném obchodu projednávanou podle nového lisabonského systému, který dává Parlamentu plnou pravomoc spolurozhodování.
<P>
Důležitá oblast politiky - obchodní politika - se tak stává demokratičtější. My, jako Parlament, toto považujeme za důležité. Rozprava zde v Parlamentu také ukázala, že se nám, pokud jde o ochranné doložky, podařilo zohlednit významné obavy, které nám sdělili pracovníci, společnosti i sdružení, zlepšením ochranné doložky, jejímž záměrem je chránit do budoucna zájmy průmyslu, a především pracovní místa tím, že se vytvoří rovné a spravedlivé podmínky hospodářské soutěže a vyloučí se asymetrie. Na to jsme se my, jako skupina Aliance liberálů a demokratů pro Evropu, zaměřili.
<P>
Jakožto stínový zpravodaj za svou skupinu jsem rád, že se nám v tomto ohledu podařilo uspět. Mechanismus vracení cel, který v nás zpočátku vyvolával určité obavy, je nyní výslovně zahrnut do ochranné doložky, a průmysl, a také Parlament, má možnost vyzvat Komisi k provedení šetření. Je plánován proces sledování, který má být ustaven transparentním způsobem prostřednictvím online platformy, a rozsah šetření faktorů, které jsou rozhodné ve věci toho, zda byla evropskému průmyslu způsobena významná škoda, je větší. Jsou stanoveny také mechanismy pro sledování, které provádí Komise, a to zejména u citlivých odvětví v případě zvýšení objemu dovozu. Můžeme začít tímto a soustředit se na výhody související s dohodou s Jižní Koreou, například na významné snížení cel - Komise očekává, že podniky v Evropě ušetří 1,6 miliardy EUR.
<P>
Rád bych proto poděkoval panu komisaři De Guchtovi, který osobně tvrdě pracoval, aby nám umožnil dosáhnout kompromisu, a to také kompromisu s Radou. Chtěl bych poděkovat zpravodajům a stínovým zpravodajům, zvláště panu Sturdymu a panu Zalbovi Bidegainovi za vynikající práci. Podařilo se nám dosáhnout něčeho opravdu dobrého.
<SPEAKER ID="564" NAME="Yannick Jadot" LANGUAGE="FR">
Pane předsedající, pane komisaři, jedná se vlastně o první významnou dohodu o volném obchodu, kterou Evropa za posledních několik let schválila, a pokud jde o dohody o volném obchodu, je třeba říci, že ambice vám rozhodně nechybí - Jižní Korea, Kanada, Indie, MERCOSUR. Pokud jde o dohody o volném obchodu, neexistuje jediná země či oblast, která by ambicím Evropské komise unikla.
<P>
V případě této dohody budou, jak jsme viděli, pouze vítězové, ale přesto si kladu otázku, kdo tito vítězové vlastně budou, když slyším, že prý budou v odvětví zemědělství. Jako zvolený zástupce Bretaně vám mohu říci, že v tomto regionu, který produkuje více než 60 % francouzského vepřového masa, těch několik málo výhod pro zemědělsko-potravinářské firmy nevynahradí pokles cestovního ruchu, zhoršení stavu životního prostředí a zdraví pracovníků ani ztráty zemědělců.
<P>
Existuje tedy také velký počet poražených, a máme my zde vizi toho, jak bude hospodářská a sociální Evropa vypadat, jakmile budou všechny tyto dohody o volném obchodu uzavřeny? Nemáme, a ani nevíme, zda nakonec vůbec nějaké průmyslové či hospodářské odvětví, které bude moci z těchto dohod o volném obchodu těžit, zbude.
<P>
Nadto, a to je nejdůležitější, můžete nám, pane komisaři, krásně namlouvat, že nezpochybňujeme politiku Jižní Koreje v oblasti životního prostředí a klimatu, ale není to pravda. Budeme moci vyvážet obrovská luxusní auta, a tato dohoda odmění výrobce těchto aut, kteří v boji se změnou klimatu vyvíjejí minimální úsilí.
<P>
Evropská unie poprvé zpochybňuje politiku v oblasti klimatu jednoho ze svých obchodních partnerů. Začala už Evropská komise pod tlakem Kanady měnit svou směrnici o kvalitě paliv?
<P>
Domníváme se, že máme ambice Evropy seřazeny špatně. Životní prostředí a klima musí stát před obchodem. Proto naše skupina bude hlasovat proti této dohodě.
<SPEAKER ID="565" NAME="Helmut Scholz">
jménem skupiny GUE/NGL. - (DE) Pane předsedající, pane komisaři, Dohodou o volném obchodu mezi EU a Koreou z října roku 2010, jíž Komise a Rada daly přívlastek nejambicióznější dohody svého druhu, jež byla kdy mezi EU a vysoce industrializovaným státem dojednána, má během příštích pěti let padnout asi 98 % bilaterálních ochranných cel. Obchodní výměna mezi EU a Koreou se má ve střednědobém výhledu zdvojnásobit, čímž se - jak se tvrdí - zrychlí hospodářský růst a vytváření pracovních míst a prosperity. Má skupina a já máme o této prognóze důvodné pochyby.
<P>
Odhlédneme-li od mantry o roli volného obchodu jakožto svého druhu spasitele celosvětové ekonomiky, která se v současné době nachází v neutěšeném stavu, což se také odráží v samotné Dohodě o volném obchodu, není z této dohody jasné, zda nám pomůže nebo bude moci pomoci vypořádat se s celosvětovými výzvami, které před námi v důsledku změny klimatu a nezbytné základní ekonomické restrukturalizace vyvstávají. Jaká jsou kritéria účinnosti a jaká jsou kritéria volného obchodu? Dohoda o volném obchodu, která byla uzavřena, však zároveň, pane komisaři, neobsahuje prakticky žádné zmínky o udržitelnosti do budoucna, usměrněné změně či mezinárodní hospodářské spolupráci. Uzavírá se dohoda, která ještě stále obchází základní normy Mezinárodní organizace práce.
<P>
(Předsedající řečníka přerušil.)
<SPEAKER ID="566" NAME="Anna Rosbach" LANGUAGE="DA">
Pane předsedající, zítra budeme hlasovat o Dohodě o volném obchodu s Koreou, dlouho jsme na to čekali. Většina z nás se shodne na tom, že touto dohodou obě strany získají. Dohoda bude přínosem zvláště pro evropské zemědělce a hospodářské subjekty. Nesmíme však zapomenout na skutečnost, že tato dohoda nepřináší evropským společnostem a korejským zemědělcům jen výhody. Některá odvětví budou z dohody těžit, zatímco jiná budou nutně tratit. V budoucnu si tak budou občané EU moci koupit levnější technologické výrobky či auta z Koreje. Na oplátku získá Korea z Evropy potraviny, které nutně potřebuje, a také léky a luxusní zboží. Dohoda možná také zlepší environmentální a pracovní podmínky v Koreji - vyplatí se to připomenout a je to něco, co by nás mělo těšit. Doufám, že tato dohoda bude moci rychle vstoupit v platnost, zvláště s ohledem na to, že EU chce předběhnout Spojené státy, které s Koreou rovněž vedou jednání o podobné dohodě, a získat v souvislosti s rychlejším startem proti nim výhodu. Konečně bych ráda poděkovala všem zpravodajům, kteří byli do této věci zapojeni, za jejich neúnavnou a velmi kompetentní práci.
<SPEAKER ID="567" NAME="Laurence J.A.J. Stassen" AFFILIATION="NI">
. - (NL) Pane předsedající, zítra budeme hlasovat o Dohodě o volném obchodu s Jižní Koreou. Musím říci, že na první pohled vypadá dobře. Delegace nizozemské Strany pro svobodu (PVV) důrazně podporuje volný obchod. Bohužel Evropská unie neodolala a přidala k dohodě ochrannou doložku. To znamená, že nekonkurenceschopným společnostem bude poskytnuta ochrana, když nebudou s to udržet se tváří v tvář konkurenci korejských produktů.
<P>
Řečeno jinak, pokud se evropští spotřebitelé rozhodnou koupit korejské produkty spíše než produkty evropské z toho prostého důvodu, že korejské budou kvalitnější či lepší, dojde znovu k zavedení překážek obchodu. Podívejme jak zvrácený evropský reflex uchýlit se k protekcionismu a intervenci na trhu znovu napřimuje hlavu.
<P>
Pane předsedající, volný obchod, který neobnáší žádné nevýhody pro evropský průmysl, je samozřejmě iluzí. Snažit se tento fakt překonat zařazením ochranné doložky a nabídkou náhrad pro znevýhodněná odvětví je tedy naprosto scestným řešením.
<P>
Odvětvím, jimž se nedaří konkurovat, se tak umožní pokračovat v tom, co vždy dělala, namísto toho, aby se přizpůsobila konkurenci. A co je ještě horší, kdo nakonec za všechno zaplatí? Přesně tak: naši občané, bohužel. Jako spotřebitelé budou nuceni platit při nákupu vyšší ceny, a navíc budou jako daňoví poplatníci muset vysolit potřebné náhrady.
<P>
Jak mám voličům z mého okrsku vysvětlit, že v budoucnu budou platit, když například Fiat ztratí část svého podílu na trhu ve prospěch automobilky Kia? Taková pravidla nemají v Dohodě o volném obchodu místo. V praxi se nejedná o nic jiného než o dotování neefektivních společností na úkor evropských občanů. Volný obchod? Skvělý nápad, ale odstraňme, prosím, tuto ochranou doložku.
<SPEAKER ID="568" NAME="Elisabeth Jeggle" AFFILIATION="PPE">
(DE) Pane předsedající, dámy a pánové, Jižní Korea je skutečně velmi důležitým trhem pro výrobky evropského průmyslu - což už bylo zdůrazněno, přičemž byla vyzdvižena vozidla - ale také pro zemědělce. Zdůraznila bych, že potřebujeme, aby byla dohoda výhodná pro obě strany. Přichází nová generace, což je dobře. Dohoda s Jižní Koreou obsahuje kapitolu o udržitelném rozvoji, jejímž obsahem jsou pracovněprávní normy, environmentální politika a mechanismus sledování, do něhož má být zapojena občanská společnost. To je také dobře.
<P>
Dohoda o volném obchodu představuje krok správným směrem, a chtěla bych poděkovat všem, kdo se na ní podíleli, a zdůraznit, že v tomto směru byl odveden kus velmi dobré práce. Ráda bych však také vyzvala ke stanovení jasných pravidel pro výrobní řetězec jako celek, a to obzvláště pokud jde o potraviny. Neměli bychom brát v potaz pouze konečný produkt a prospěch by neměl plynout pouze zemědělskému průmyslu, ale také zemědělcům.
<P>
Když se liberalizují obchodní toky, musí být v zájmu evropských spotřebitelů a našich zemědělců plně zajištěno, aby zemědělské produkty dovážené do Evropské unie splňovaly naše přísné normy v oblasti ochrany životního prostředí, zvířat a spotřebitelů a aby byly tyto normy dodržovány také v místě původu produktu a v rámci celého produkčního řetězce.
<P>
Zítra podpořím postoj Výboru pro mezinárodní obchod, ale pokud jde o snahy o další liberalizaci, vyzvala bych velmi důrazně k tomu, aby byl brán ohled na potravinářské odvětví a zemědělce.
<SPEAKER ID="569" NAME="Vital Moreira" AFFILIATION="S&amp;D">
(PT) Pane předsedající, jakožto předseda Výboru pro mezinárodní obchod bych především chtěl vyjádřit své uspokojení nad skutečností, že se chystáme úspěšně dokončit naši první velkou zkoušku výkonu pravomocí spolurozhodování, jež nám v oblasti obchodních dohod svěřuje Lisabonská smlouva. Mám pocit, že jsme našich pravomocí využili velmi odpovědně, a věřím, že je tudíž naprosto namístě, abych poděkoval zpravodajům a stínovým zpravodajům a také vyjádřil svůj vděk Komisi a Radě vedené belgickým předsednictvím, že vyjednávání o nařízení o ochranných opatřeních probíhala z jejich strany v duchu spolupráce.
<P>
Je třeba říci, že při hlasování ve Výboru pro mezinárodní obchod drtivá většina členů hlasovala pro to, aby byl doporučen souhlas s Dohodou o volném obchodu a s přijetím nařízení o ochranném mechanismu. Ukazuje se tak, že Parlament je schopen na podporu větší otevřenosti mezinárodního obchodu vytvořit politickou koalici se širokou základnou, v podstatě v souladu s jednou ze zásad, které samotná obchodní dohoda stanoví.
<P>
Tato obchodní dohoda je dle mého soudu prospěšná pro obě strany. Díky vzájemnému otevření obou trhů budou moci obě ekonomiky těžit ze svých konkurenčních výhod. Obchodní dohoda nejenže odstraní celní a necelní překážky, zahrnuje také otevření trhu veřejných zakázek, chrání práva duševního vlastnictví a práva zaměstnanců a normy ochrany životního prostředí.
<P>
Jakmile dojde k ratifikaci dohody, což se doufám stane zítra, musíme odhodlaně přikročit k další fázi, kterou je provedení této dohody.
<SPEAKER ID="570" NAME="Niccolò Rinaldi" AFFILIATION="ALDE">
(IT) Pane předsedající, pane komisaři, tato dohoda obsahuje doložku, která nás nepřesvědčuje a nikdy nás nepřesvědčovala. Hovořím o vracení cel, které Korea obdrží za dovezené produkty z Číny a jiných zemí. Už jsme o tom hovořili, nicméně jako liberální demokrat považuji toto opatření za velmi nesprávné. Jedná se o druh vývozní subvence, a mně by se líbilo, kdybychom při hlasování o této dohodě získali záruku, že tato doložka nebude představovat precedens a nestane se součástí žádné z budoucích dohod.
<P>
Zítřejším hlasováním se uzavře jedna část cesty, na kterou jsme se společně vydali, ale pouze její jedna část, protože vztah mezi Parlamentem a Komisí musí pokračovat, v neposlední řadě s ohledem na vlastní provádění ochranné doložky. V zájmu evropského průmyslu a evropských pracovníků si nemůžeme dovolit žádné chyby v jejím provádění, jinak budeme v budoucích dohodách čelit obrovským problémům.
<P>
Tento rok je na Dálném východě rokem králíka, a já tedy doufám, že evropský průmysl poběží jako králík a využije to, co mu tato dohoda může nabídnout.
<SPEAKER ID="571" NAME="Gerald Häfner" AFFILIATION="Verts/ALE">
(DE) Pane předsedající, dámy a pánové, stále si velmi dobře vzpomínám, jak lidé v Koreji, zvláště mladí lidé, vyšli do ulic - tak jako nyní lidé v Egyptě a Tunisku -, a tváří v tvář obuškům a zbraním policie bojovali za svobodu, demokracii a sebeurčení. To, co se od té doby stalo, je neuvěřitelné. Je neuvěřitelné, kolik se toho v Koreji dosáhlo ve věci demokracie, sebeurčení a svobody, ale také pokud jde o ekonomiku a nyní ve stále větší míře i v případě životního prostředí. Korea je díky tomu dobrým příkladem pro mnoho jiných asijských zemí a je také zemí, v jejímž případě vítám naši užší spolupráci, a společnou práci na omezení celních překážek a prosazení spravedlivějšího obchodu.
<P>
Tuto dohodu dnes přesto odmítáme, a to z několika konkrétních důvodů, některé z nich už zmiňoval můj kolega pan Jadot. Nad rámec toho, co zde už zaznělo, bych ještě zmínil úpravu v oblasti finančního odvětví, kterou považujeme za krok špatným směrem. Existují pro to však také zásadní důvody. Uzavíráme stále více a více dohod o volném obchodu, přičemž každá z nich dává vzejít další. Nepotřebujeme změť stále většího množství jednotlivých dohod, ale spravedlivá a poctivá pravidla pro světový obchod jako celek.
<SPEAKER ID="572" NAME="William" AFFILIATION="The Earl of) Dartmouth  (EFD">
Pane předsedající, dohoda o volném obchodu nemůže být jenom o clech. Musí být také o právech duševního vlastnictví.
<P>
Podnik v mém volebním okrsku, Avon Protection, je předním výrobcem plynových masek. Avon se domnívá, že jeho patenty byly narušeny jednou jihokorejskou firmou, jejíž výrobky lze prostě označit za kopie. V Jižní Koreji má fungovat ochrana patentů, rozhodne však korejský soud opravdu ve prospěch britské společnosti a v neprospěch korejského podniku?
<P>
Aby mohl volný obchod fungovat, je zapotřebí rovných podmínek a, ano, ochranná doložka, jako je doložka Pabla Zalby Bidegaina, je užitečná, ale protistrana musí zaručit, že dohoda bude fungovat oběma směry, jinak se Dohoda o volném obchodu, která má přinést prospěch oběma stranám prostě stává naprosto jednostrannou.
<SPEAKER ID="573" NAME="Gianluca Susta" AFFILIATION="S&amp;D">
(IT) Pane předsedající, pane komisaři, dámy a pánové, domnívám se, že je chybou, že se rozprava o Dohodě o volném obchodu s Koreou proměnila ve spor mezi domnělými neoprotekcionisty a skalními zastánci volného obchodu. Domnívám se také, že je chybou, že Komise jednala více jako rozvojová agentura ekonomiky služeb než jako politická vláda 500 milionů Evropanů, která by měla hledat rovnováhu mezi hlediskem růstu na straně jedné a hlediskem zaměstnanosti a rozdělení bohatství na straně druhé.
<P>
To, čím se lišíme od Spojených států, které ještě tuto dohodu neratifikovaly - a víme proč -, a to se týká také vztahů s Koreou, je skutečnost, že žádná z ekonomických mocností světa nevystaví svůj kvalitní - a zdůrazňuji slovo "kvalitní" - výrobní průmysl neodvratným procesům rozkladu a neobětuje jej na oltář finančních zájmů, a nepostaví proti sobě bílé límečky z londýnské City a dělníky v bílých pláštích v moderních evropských továrnách, což je přesně to, co Evropa po krizi nepotřebuje.
<P>
To vše, pane Sturdy, pane komisaři, nikterak nesouvisí s neoprotekcionismem. Jinak bychom do této kategorie museli zařadit ministry průmyslu Španělska, Německa, Polska, Portugalska, Francie a Itálie, kteří ve vydání deníku Le Monde ze dne 10. února zopakovali to, že je zapotřebí, aby se středobodem práce evropských orgánů stal zájem Společenství, přičemž uvedli, že v tomto případě jej určitě nelze chránit ochrannou doložkou, ať už je jakkoliv záslužná.
<P>
Odehrálo se tedy výborné akademické cvičení v oblasti mezinárodních obchodních vztahů, nedokázali jsme však jednat v zájmu Evropy. Proto...
<P>
(Předsedající řečníka přerušil)
<SPEAKER ID="574" NAME="Marielle De Sarnez" AFFILIATION="ALDE">
(FR) Pane předsedající, tato dohoda o volném obchodu je první, kterou se od vstupu Lisabonské smlouvy v platnost zabýváme, a proto se my poslanci Evropského parlamentu domníváme, že nemůže opravdu vstoupit v platnost, dokud neobdržíme pevné záruky, záruky, které navíc musí být vzorem pro budoucí obchodní dohody. Na nás - na vás a na nás - tedy bude zajistit vhodné provádění těchto mechanismů za účelem ochrany evropské ekonomiky v případě narušení hospodářské soutěže.
<P>
V žádném případě by to však z naší strany nemělo vést k rezignaci na strategické myšlení ve dvou oblastech. Zaprvé je k zajištění skutečně spravedlivé hospodářské soutěže nezbytné zohlednit v obchodních dohodách sociální, zdravotní a environmentální normy. To je nezbytný požadavek.
<P>
Má druhá poznámka je ta, že Evropa konečně musí dát sama sobě nástroje nutné k udržení či obnově výrobní kapacity, např. průmyslové či zemědělské výrobní kapacity, a udržení - a to je pro budoucnost naprosto zásadní - svého technologického pokroku.
<SPEAKER ID="575" NAME="Claudio Morganti" AFFILIATION="EFD">
(IT) Pane předsedající, dámy a pánové, doufám, že se z toho, co právě projednáváme, nevyklube další a možná i poslední smrtelná rána našim ekonomikám. Už dnes jsme zaplaveni zbožím vyráběným za nízkých či velmi nízkých nákladů, které k nám přichází zejména z východní a jihovýchodní Asie. Mnoho italských společností, zvláště malých a středních podniků, přivedla nekalá hospodářská soutěž na kolena. Znamená to, že nemohou konkurovat na trhu, což má tragické následky pro ekonomiku, a zejména zaměstnanost.
<P>
Tato dohoda stanoví různé ochranné doložky a klauzule, kdo nám však může zaručit, že se později budou tato pravidla opravdu uplatňovat? Existuje stále příliš mnoho neznámých a potenciální příjem hrstky velkých producentů nemůže vždy být jen na úkor nejmenších producentů. V mém regionu, Toskánsku, je náš textilní průmysl - který byl historicky motorem vývoje - už nyní ve vážném stavu v důsledku asijské konkurence: Doufám jenom, že tomuto odvětví - a pravděpodobně i mnoha jiným odvětvím - nezasadí touto dohodou smrtelnou ránu sama Evropa.
<P>
Pro tuto dohodu nebudeme hlasovat.
<SPEAKER ID="576" NAME="Peter Šťastný" AFFILIATION="PPE">
- (SK) Pane předsedající, od začátku vyjednávání v květu 2007 byla cesta k Dohodě o volném obchodu s Jižní Koreou dlouhá a obtížná. Přes jasné přínosy pro obě strany byla některá klíčová odvětví evropského průmyslu vystavena vážným rizikům. I já jsem vyjádřil výhrady na půdě tohoto Parlamentu a volal po spravedlivých a vyvážených pravidlech hry.
<P>
Řešením bylo dvoustranné ochranná doložka. Rád bych poděkoval Robertovi Sturdymu a Pablovi Zalba Bidegainovi za vedení, které jako zpravodajové poskytli, a všem ostatním zúčastněným. Díky spojenému úsilí se ekonomiky EU a Jižní Koreje stanou bohatšími o miliardy eur. Od července 2011 budou skutečnými vítězi této dohody spotřebitelé a občané obou stran.
<SPEAKER ID="577" NAME="Mario Pirillo" AFFILIATION="S&amp;D">
(IT) Pane předsedající, dámy a pánové, všichni říkali, že Dohoda o volném obchodu s Korejskou republikou představuje ze strany Unie institucionální a strategickou inovaci. Jedná se však o nevyváženou dohodu, která bude mít negativní dopad na evropský výrobní průmysl.
<P>
Odstranění cel na korejské produkty výměnou za zvýšení environmentálních a sociálních norem v Koreji nelze považovat za spravedlivé. Korejský loďařský průmysl těží ze značné státní podpory, která mu umožnila získat 30% podíl na světovém trhu. Znamená to, že evropský průmysl, ať už automobilový, textilní, chemický či jakýkoliv jiný, se musí bránit proti konkurenci, které je nekalá, když ne formálně, tak aspoň fakticky.
<P>
Zavedení ochranné doložky je vhodným opatřením, nestačí však na zalátání všech slabých míst v dohodě. Vyzývám tedy Evropskou komisi, chce-li opravdu hájit evropské hospodářské zájmy, k větší prozíravosti.
<SPEAKER ID="578" NAME="João Ferreira" AFFILIATION="GUE/NGL">
(PT) Pane předsedající, v tomto případě se jedná o vrchol určité vize obchodu zaměřené pouze na konkurenci namísto harmonizace a reciprocity; tedy konkurenci mezi zeměmi, producenty a pracovníky.
<P>
Očekává se, že velké ekonomické skupiny a nadnárodní společnosti zaznamenají díky této dohodě o volném obchodu, tak jako vždy, zisky v řádech milionů eur. Jako vždy však druhá strana mince chybí: obětování milionů malých výrobců a malých a středních podniků, oběti v oblasti životního prostředí, zničení výrobní kapacity a pracovních míst a frontální útok na mzdy a práva pracovníků.
<P>
Tato dohoda se primárně dotkne zemí jako Portugalsko a regionů, které jsou nejvíce závislé na dotčených odvětvích, odvětví výroby textilu, automobilových dílů a elektroniky. Je příznačné, že už sám zpravodaj předvídal neodvratné propouštění po celé Evropě, víme však také, že odbory a venkovské organizace v Korejské republice jsou proti této dohodě.
<P>
Je tedy zřejmé, kdo budou vítězové, a kdo poražení, až bude dohoda nakonec uzavřena.
<SPEAKER ID="579" NAME="Bastiaan Belder" AFFILIATION="EFD">
(NL) Pane předsedající, tato obchodní dohoda s Jižní Koreou je ambiciózní a komplexní. Přispěje k odstranění významných překážek obchodu a evropské společnosti z toho budou moci těžit. Lepší přístup na jihokorejský trh zlepší tržní postavení evropských společností.
<P>
Vzhledem k tomu, že ostatní významní hráči jako Spojené státy, Chile, a země EFTA usilují o uzavření obchodních dohod s Jižní Koreou nebo je už uzavřely, se jedná o velmi důležitý krok. Touto dohodou Evropská unie dává najevo, že se neizoluje od otevřeného a udržitelného obchodu v době, kdy jiné státy mají protekcionistické tendence. Obchod nabízí cestu z hospodářské krize. Nesmí se však dopustit, aby se volný obchod změnil v plenění.
<P>
Ocelářský a automobilový průmysl si v této věci dělají starosti, a ne zcela bezdůvodně. Při provádění dohody proto musíme pozorně sledovat, zda jsou plněny všechny podmínky, a musíme zajistit, abychom byli, pokud to bude nutné, schopni použít dvoustranné ochranné doložky rychle a účinně.
<SPEAKER ID="580" NAME="Karel De Gucht">
člen Komise. - Pane předsedající, pokusím se být mimořádně stručný.
<P>
Zaprvé, pokud jde o otázku, kterou položil Earl of Dartmouth, v případě porušení práv duševního vlastnictví, a to včetně patentů ve třetích zemích, je na místě, aby se dotčené subjekty obrátily na dostupné prostředky vymáhání práva, včetně právních řízení, jelikož se jedná o věc mezi dvěma soukromými společnostmi.
<P>
V konkrétním případě společnosti Avon Protection by bylo namístě, aby osoba z Vašeho volebního okrsku nejprve usilovala o nápravu domnělého porušení patentu prostřednictvím stávajícího korejského právního rámce. Pokud by výkon práva dostupný v Koreji nebyl dostatečně spravedlivý či rychlý, pak by se do věci mohla vložit Komise.
<P>
Pokud jde o poznámky pana Jadota, prvotní návrh korejského právního předpisu by nutil výrobce automobilů v EU, aby u svých vozů snížili emise CO2 dvakrát více než výrobci korejští. Bylo tomu tak hlavě z toho důvodu, že navrhovaná snížení emisí nebyla poměrná, ale vysoce progresivní v závislosti na úrovni emisí příslušných vozidel. V důsledku toho by, přes svůj malý podíl na prodaných autech v Koreji - 3 % v roce 2009 -, a tedy i na celkových emisích CO2 z automobilů v Koreji, výrobci automobilů z EU byli nuceni podílet se na snižování emisí nepřiměřenou mírou. Mezi lety 2009 a 2015 by průměrně museli snížit emise o 23 % oproti toliko 10 % jejich korejských protějšků, kteří se na celkovém prodeji automobilů v Koreji podílejí 95 %. Takovéto břemeno by nebylo spravedlivé, a proto jsme o něm jednali s korejským protějškem.
<P>
Závěrem mi dovolte poděkovat všem, kteří se tohoto legislativního procesu zúčastnili - Výboru pro zahraniční obchod (INTA), zpravodajům Komise, předsedovi Výboru pro zahraniční obchod, Radě a mému vlastnímu týmu v Komisi -, za ratifikační postup, který je, řekl bych, velmi dobrým příkladem toho, jak by měl ratifikační postup podle Lisabonské smlouvy vypadat.
<SPEAKER ID="581" NAME="Robert Sturdy">
zpravodaj. - Pane předsedající, také bych rád poděkoval panu komisaři. Celý proces proběhl znamenitě. V minulých letech jsem pracoval v rámci několika postupů spolurozhodování a musím říci, že tento byl jedním z nejlepších. Rozprava mezi mými stínovými zpravodaji byla fenomenální. Prakticky každý přišel s mimořádně kvalitním vstupem.
<P>
Rád bych také využil této příležitosti a poděkoval panu předsedovi Moreirovi. Myslím, že bez jeho odborného zázemí bychom nedosáhli uspokojivého výsledku ve věci postupu projednání ve výboru - což byla zvláště obtížná překážka ke konci jednání. Dnes zde bylo nadneseno několik témat. Rád bych jen řekl panu Jadotovi toto: Mám za to, že vaši producenti vepřového z Bretaně mohou mít z dohody významný prospěch, a doufám v to, Yannicku, protože producenti vepřového v celé Evropě zažívají těžké časy. Vyjadřuji se k této věci jenom proto, že také působím v zemědělství.
<P>
Jak říkám, kvalita rozpravy byla vysoká. Vždy budou existovat dva názory a pan Susta má naprostou pravdu: Vždy je zde rozpor mezi protekcionistou a zastáncem volného trhu.
<P>
Řekl bych jen, že nemůžeme strkat svou hlavu do písku a zavírat dveře a čekat, že bez nás svět nepůjde dál, protože on půjde. Ať se nám to líbí, nebo ne, žijeme v globálním trhu. Přináší to mnoho problémů, ale je to fakt. Celkem pevně věřím, že se tím Evropské unii nabízí obrovské příležitosti, jak se dostat ze svých problémů s finanční krizí. Stanovili jsme normu pro budoucí dohody. Ty však nebudou tak snadné jako tato. Jsem si jist, že přikročíme k dalším, které budou mnohem obtížnější, a těším se v tomto směru na spolupráci s Komisí.
<P>
Chtěl bych poděkovat všem, kteří se účastnili dnešní noční rozpravy. Její úroveň, která byla vynikající, ukazuje, jak chápavá tato sněmovna dokáže být.
<SPEAKER ID="582" NAME="Předsedající">
Rozprava je ukončena.
<P>
Hlasování proběhne zítra v poledne (čtvrtek, 17. února 2011).
<P>
Písemná prohlášení (článek 149)
<SPEAKER ID="583" NAME="George Sabin Cutaş" LANGUAGE="RO">
Domnívám se, že vstup Dohody o volném obchodu mezi EU a Koreou v platnost bude mít pozitivní vliv na ekonomiku Evropské unie. Zaprvé by dohoda napomohla dosáhnout úspor na clech, jejichž výše se odhaduje na 1,6 miliard EUR za rok. Došlo by také ke zvýšení objemu obchodu, zvláště v odvětví služeb, kde se v budoucnu očekává 70% růst, a v odvětví zemědělství, v němž současný objem vývozu Evropské unie do Koreje dosahuje ročně hodnoty 1 miliardy EUR.
<P>
Zároveň se jedná o ambiciózní a inovativní dohodu. Jde o první z nové generace dohod o volném obchodu, které obsahují jak kapitolu o udržitelném rozvoji a shodě s pracovněprávními normami, tak mechanismus sledování, na němž se bude podílet občanská společnost. Obavy z obtíží, které by korejská konkurence mohla způsobit citlivějším odvětvím Unie, například automobilovému průmyslu, rozptyluje skutečnost, že do dohody byla zahrnuta ochranná doložka. Bude použita k uvalení opatření ke sledování dovozu a vývozu a k hodnocení vlivu dohody na různá odvětví.
