<CHAPTER ID="014">
Dohled nad emisemi skleníkových plynů pocházejícími z paliv (silniční doprava a doprava po vnitrozemských vodních cestách) a snižování těchto emisí (rozprava)
<SPEAKER ID="418" NAME="Předsedající">
Dalším bodem je zpráva paní Corbeyové jménem Výboru pro životní prostředí, veřejné zdraví a bezpečnost potravin o návrhu směrnice Evropského Parlamentu a Rady o změně směrnice 98/70/ES, pokud jde o specifikaci benzinu, motorové nafty a plynových olejů, o zavedení mechanismu pro sledování a snížení emisí skleníkových plynů pocházejících z paliv používaných v silniční dopravě, o změně směrnice Rady 1999/32/ES, pokud jde o specifikaci paliva používaného plavidly vnitrozemské plavby, a o zrušení směrnice 93/12/EHS - C6-0061/2007 -.
<SPEAKER ID="419" NAME="Dorette Corbey" LANGUAGE="NL">
Pane předsedající, pane komisaři, dámy a pánové, zítřejší den vymezuje konec dlouhého procesu. Mé upřímné poděkování patří stínovým zpravodajům, všem zaměstnancům, Komisi a francouzskému předsednictví za jejich úsilí, jejich práci a ochotu spolupracovat.
<P>
Zítra budeme mít možnost schválit dohodu v prvním čtení, a tím dáme zelenou výjimečné směrnici. Poprvé budou požadavky v oblasti CO2 spojeny s výrobky a výrobním procesem. Parlament se zavázal k dalšímu zlepšení této směrnice.
<P>
Tato směrnice pozitivně podnítí využití ekologických a nezdiskreditovaných biopaliv a elektrické energie v silniční dopravě - což by mohlo vést k obrovským úsporám v oblasti účinnosti - a působila by proti praxi spalování metanových plynů. To jsou úžasné výsledky, které dokládají, že se Evropa vydává udržitelným směrem.
<P>
Ale vraťme se zpět na začátek. Směrnice o kvalitě paliv má dva cíle: kvalitu ovzduší a snížení emisí CO2. Pokud se týká kvality ovzduší, byl původní návrh vylepšen ve třech případech. Zaprvé budou dříve zavedena čistší paliva v lodní dopravě. Zadruhé výjimka pro líh - Komise navrhla zvýšení maximálního tlaku par při přimíchávání lihu. O tom se hodně diskutuje. Zejména jižní země by si přály výjimky pro přimíchávání líhu, ale právě tyto jižní země trpí problémem škodlivého ozonu. Dosaženým kompromisem je, že výjimky budou povoleny pouze při splnění požadavků na kvalitu ovzduší.
<P>
Třetí případ se týká trikarbonyl(metylcyklopentadienyl)manganu, aditiva, které škodí zdraví i automobilům. Jak by se dalo uvažovat, měla by být zakázána. Naneštěstí se nejedná o jednoduchou věc, kterou lze udělat na úkor pravidel Světové obchodní organizace. Proto byla nyní stanovena mezní hodnota, která jasně prospívá zdraví a pomáhá snižovat množství neurotoxických látek.
<P>
Nyní bych chtěla přejít k druhému klíčovému cíli, konkrétně snížení emisí skleníkových plynů. Jak jsem řekla před chvílí, zde došlo k velkému zlepšení právních předpisů. Poprvé budou konkrétní požadavky v oblasti CO2 spojeny s výrobním procesem. V příštích několika letech bude mít ropný průmysl povinnost podávat zprávy o emisích skleníkových plynů způsobených těžbou ropy, její přepravou, distribucí, rafinací a použitím nafty nebo benzinu. Poté bude na základě analýzy procesu od těžby až po spotřebu stanovena standardní hodnota. Kromě toho bude muset celý tento řetězec do roku 2020 vypouštět o 10 % méně emisí.
<P>
Není třeba uvádět, že jsme 10% cíl projednávali velmi dopodrobna. Šest procent je povinných, a částečně toho lze dosáhnout zlepšením účinnosti celého řetězce, a to nižším spalováním, vyšší účinností rafinerií a opravami úniků. Další části je možné dosáhnout požitím biopaliv, pokud budou využívána ta nejúčinnější. Kultivace biopaliv, která budou při bližším pohledu jen o něco lepší, pro nás nemá význam. Učiníme obrovský krok zpět, budeme-li kácet deštné pralesy, abychom kultivovali biopaliva.
<P>
Proto je třeba, abychom disponovali přísnými požadavky v oblasti udržitelnosti. Tyto požadavky byly nyní začleněny do dotčené směrnice. Týkají se účinnosti CO2, biologické rozmanitosti, ale také sociálních kritérií. Zbylá 4 % z 10% snížení nejsou v první fázi závazná. Tato 4 % naproti tomu tvoří dvě složky. Část 1 se týká projektů v rámci mechanismu čistého rozvoje v řetězci. Spalování menšího množství plynu je jedním z nejúčinnějších způsobů snížení emisí skleníkových plynů, ale není vždy sledovatelné, pokud se týká benzinu nebo nafty uváděných na evropský trh. Proto jsou po ověření projekty v rámci mechanismu čistého rozvoje povoleny.
<P>
Další 2 % se týkají nových technologií, například zachycování a ukládání oxidu uhličitého a také elektřiny v silniční dopravě. Elektřina je slibná, ale tato technologie musí prokázat svou hodnotu před tím, než bude ve velkém rozsahu využívána komerčně. To by mělo být jasné do roku 2014, kdy se průkazné cíle mohou stát závaznými.
<P>
Celkově se tedy domnívám, že tato směrnice podstatně přispěje ke snížení emisí CO2 ze silniční dopravy. Je dobré vědět, že to odpovídá rozhodnutím v současné době přijímaným ve Spojených státech. Kalifornskou normu pro nízkouhlíková paliva kopírují celé Spojené státy.
<P>
Ještě jednou bych chtěla poděkovat stínovým zpravodajům za jejich přispění a vynikající skupinovou práci a těším se na rozpravu.
<SPEAKER ID="420" NAME="Jean-Louis Borloo" LANGUAGE="FR">
Pane předsedající, dámy a pánové, chtěl bych poblahopřát zpravodajce paní Corbeyové k její práci, která byla z technického hlediska velmi složitá, ale současně zcela zásadní pro budoucnost emisí.
<P>
Zjednodušeně řečeno bylo dosaženo kompromisu ohledně cíle 6 + 4. Šest okamžitě a čtyři v kontextu podmínky o periodickém přezkumu. V rámci samotné směrnice o obnovitelné energii došlo rovněž ke zlepšení, zejména v oblasti udržitelnosti biopaliv, což považujeme za zásadní a minimální. Domnívám se však, že jsme dosáhli velmi dobrého kompromisu, za což bych chtěl poděkovat také Komisi.
<SPEAKER ID="421" NAME="Stavros Dimas" LANGUAGE="EL">
Pane předsedající, Komise vítá dohodu o směrnici o kvalitě paliv, která zachovává hlavní prvky návrhu Komise, ale která je důležitým pokrokem v oblasti ochrany životního prostředí. Chtěl bych tedy poděkovat zpravodajce Dorette Corbeyové za její podíl na dosažení konečné dohody. Základním prvkem kompromisní dohody je povinnost dodavatelů energie snížit emise skleníkových plynů během celého životního cyklu paliv. To je důležitý příspěvek k naší politice v oblasti klimatu. Podpoří technologický pokrok a současně se jedná o první ze schválených doplňkových opatření podle rámce revidované strategie pro emise oxidu uhličitého z automobilů.
<P>
Začleněním kritérií udržitelnosti pro biopaliva nejenže podnítíme používání biopaliv s nejlepší účinností, pokud se týká emisí skleníkových plynů, ale také zabráníme závažným nebezpečím pro životní prostředí souvisejícím s jejich výrobou. Kromě toho kompromisní dohoda umožní snížení emisí znečišťujících látek, a to zejména přijetím přísnějších limitů pro síru a polycyklické aromatické uhlovodíky, usnadní používání lihu, zlepší informovanost spotřebitelů a stanoví relativní omezení aditiva trikarbonyl(metylcyklopentadienyl)manganu. Stručně řečeno, kompromisní dohoda náleží do naší tradiční politiky kontroly emisí znečišťujících látek do atmosféry a je důležitým pokrokem v oblasti naší klimatické politiky. Proto vás vyzývám, abyste zítra hlasovali pro tuto dohodu.
<SPEAKER ID="422" NAME="Pilar Ayuso" LANGUAGE="ES">
Pane předsedající, pane komisaři, ve znění předloženém Komisí se jednalo o kvalitní návrh, nejen kvůli snížení emisí síry, ale také díky novému článku 7a, v němž se požaduje postupné snižování emisí skleníkových plynů od dodavatelů, a protože řeší starý problém s tlakem par u směsí benzinu a biolihu v zemích s horkým létem, jako je ta moje.
<P>
To bylo ke znepokojení mnoha z nás odstraněno během hlasování ve Výboru pro životní prostředí, veřejné zdraví a bezpečnost potravin.
<P>
Dnes je nám předložena dohoda, která zmírňuje použití článku 7a a znovu opouští tlak par, zatímco samozřejmě zpřísňuje podmínky pro využití odchylek. Stejně jako zbytek klimatického balíčku to nikdo nebude považovat za zcela uspokojivé, ale všichni s tím mohou souhlasit.
<P>
Chtěla bych poděkovat paní Corbeyové za její vynikající práci a vnímavost při řešení problémů a chtěla bych také poděkovat panu Turmesovi a samozřejmě francouzskému předsednictví, které se rovněž v této oblasti ukázalo jako velmi efektivní.
<SPEAKER ID="423" NAME="Marios Matsakis">
jménem skupiny ALDE. - Pane předsedající, konečně si mnoho z nás začíná uvědomovat, že naše planeta není nezničitelná a že má své datum spotřeby, které my lidé prostřednictvím naší neuvážené činnosti drasticky přibližujeme. Nejen v naší sněmovně se samozřejmě vyskytují nevěřící Tomášové, ale jejich počet se rychle snižuje, jak překonávají hranice svého vlastního extrémního dogmatismu, nebo se uvolňují z někdy podezřelých manipulací třetích stran.
<P>
EU by se měla nacházet, a je, v popředí úsilí o ochranu našeho životního prostředí, a řada právních předpisů zaměřených na boj proti změně klimatu, o nichž se nyní v tomto Parlamentu diskutuje, je toho velmi vítaným důkazem. Aby však byly prospěšné, musí být dotčené právní předpisy reálné a musí se uplatňovat účinně a ve správnou dobu. Jako vždy je třeba učinit určité kompromisy, což je také případ zprávy paní Corbeyové o dohledu nad emisemi skleníkových plynů pocházejícími z paliv.
<P>
Je třeba uvést, že zpravodajka vede velmi záviděníhodný a vytrvalý boj proti oslabujícím dopadům stanovisek Rady, a domnívám se, že je velmi úspěšná. K tomuto úspěchu jí blahopřeji. Je také třeba uvést, že zpravodajka během obtížných jednání pravidelně a beze zbytku informovala všechny stínové zpravodaje, a výsledná spolupráce tedy dává paní Corbeyové silnou vyjednávací pozici.
<P>
V kompromisním balíčku jsou obsaženy za stávajících podmínek dostatečně uspokojivá ujednání o nejkontroverznějších dotčených otázkách, například o biopalivech, kovových aditivech a obsahu síry v některých palivech, a moje skupina jej plně podporuje.
<SPEAKER ID="424" NAME="Neil Parish" AFFILIATION="PPE-DE">
Pane předsedající, především bych chtěl poděkovat paní Corbeyové a francouzskému předsednictví za jejich obrovské úsilí při uzavírání dohody o tomto přelomovém dokumentu, která tvoří součást našeho boje proti změně klimatu. Chtěl bych rovněž ocenit pana Josepha Daula, kterého nahrazuji, za jeho obtížnou práci při navrhování stanoviska Výboru pro zemědělství a rozvoj venkova k této zprávě paní Corbeyové o kvalitě paliv.
<P>
Konečně s dohodou dosaženou o této zprávě a úzce související Turmesovou zprávou o obnovitelné energii může být zemědělský sektor velmi spokojen. Jsem přesvědčen, že odvětví udržitelných biopaliv má budoucnost a že tyto dvě směrnice vytváří nezbytný právní rámec pro rozvoj tohoto odvětví, což v budoucnu umožní přechod na další biopaliva druhé generace. Vítám skutečnost, že jsme se nyní zavázali k cíli 20% podílu obnovitelné energie na celkové kombinaci energie EU. Tuto zprávu velmi vítám.
<SPEAKER ID="425" NAME="Claude Turmes" AFFILIATION="Verts/ALE">
Pane předsedající, nejprve mé blahopřání paní Dorette Corbeyové. Pro mě, jako zpravodaje pro směrnici o obnovitelné energii, bylo zásadní, že jsme úzce spolupracovali na správném vymezení kritérií udržitelnosti a jejich stejném vymezení v dotčených dvou směrnicích. Díky bojovnosti paní Corbeyové jsme nakonec zajistili, že směrnice o kvalitě paliv nyní obsahuje úplné zdvojení všech podrobností kritérií udržitelnosti, což je důležité pro srozumitelnost a viditelnost právních předpisů EU.
<P>
Pokud se týká otázky kritérií udržitelnosti, domnívám se, že jsme návrhy Komise výrazně vylepšili. Uhlíková stopa je nyní velmi dobře definována, a to nejen pro přímé, ale i nepřímé využívání půdy. To je pro budoucnost klíčové. Podle mého názoru jsme také zajistili, že na těchto kritériích udržitelnosti budou spolupracovat odborníci na životní prostředí a energetiku - GŘ TRAN a GŘ ENVI na úrovni Komise, ale také vnitrostátní odborníci z oblastí ochrany životního prostředí a energetiky -, což je rovněž klíčové.
<SPEAKER ID="426" NAME="Kathy Sinnott" AFFILIATION="IND/DEM">
Pane předsedající, velká pozornost se nyní zaměřuje na technologickou stránku zmírňování dopadů změny klimatu prostřednictvím vývoje alternativních paliv. Blahopřeji k tomuto úsilí a chtěla bych přispět do této rozpravy.
<P>
Chtěla bych upozornit na olej z řas, který může být upraven na palivo jako náhrada fosilních paliv. Může být považován za všeobecně přínosný typ paliva, protože během své výroby pohlcuje CO2, a proto je z hlediska uhlíku pozitivním zdrojem energie. Kromě toho nevytlačuje produkci potravin jako stále více kontroverzní biopaliva. Řasy mohou být pěstovány v přírodních nádržích nebo umělých stavbách. Je to rovněž všeobecně přínosné z důvodu vhodnosti pro výrobu v pobřežních společenstvích, kde musíme kvůli problémům v rybářském průmyslu nalézt nová průmyslová odvětví.
<P>
Vzhledem k těmto skutečnostem vyzývám Komisi, aby brala olej z řas velmi vážně. Má rovněž tu výhodu, že je vysoce energetickým, nízkozátěžovým palivem a jedním z mála těch, u kterých je slibné, že budou moci nahradit raketové a letecké palivo.
<SPEAKER ID="427" NAME="Dorette Corbey" LANGUAGE="NL">
Pane předsedající, zástupci Komise a Rady, dámy a pánové, děkuji vám za vaše laskavá slova. Jsem opravdu přesvědčena, že příčinou tohoto výsledku jsou naše dobré vzájemné pracovní vztahy. Můžeme být silní, jen když spojíme své síly, a to v tomto případě fungovalo. Pro směrnici o kvalitě paliv je nezbytné, aby byla posuzována v kontextu celého klimatického balíčku.
<P>
Především je v tomto ohledu samozřejmě důležitá Turmesova zpráva a směrnice o obnovitelné energii. Máme společná kritéria udržitelnosti, jež budou podle mě prospěšná pro celý svět. Domnívám se, že je velmi důležité, abychom toto zítra společně stanovili.
<P>
Souhlasím s nadšením paní Sinnottové pro olej z řas. Skutečně jsem tím nadšená stejně jako ona. Krása této směrnice o kvalitě paliv spočívá právě v obrovské podpoře těchto nových technologií, což může být skutečnou pobídkou pro rozvoj technologie řas. V zásadě se při výrobě oleje z řas uvolňuje mnohem méně CO2, a proto je pro ropné společnosti tak přitažlivé investovat právě do těchto technologií.
<P>
V kontextu klimatického balíčku je rovněž velmi důležité odkázat na další zprávu, Sacconiho zprávu o nových osobních automobilech. Zejména jsme usilovali o to, aby byla do této směrnice zahrnuta elektřina. Elektromobily jsou budoucnost. Využití elektřiny v silniční dopravě je mnohokrát účinnější než využívání benzinu nebo nafty. Proto bychom se měli vydat tímto směrem.
<P>
Upozorňuji, že Sacconiho zpráva obsahuje v tomto ohledu několik pobídek, a tímto způsobem můžeme vyřešit dilema slepice a vejce. Abychom vytvořili skutečně ekologičtější silniční dopravu a čistší paliva, musí dostat správné pobídky jak automobilové odvětví, tak odvětví výroby paliv. Doufám, že prostřednictvím těchto složek balíčku o dopravě a klimatu můžeme každopádně pozitivně přispět ke snížení emisí skleníkových plynů. Ještě jednou bych chtěla všem poděkovat za spolupráci.
<SPEAKER ID="428" NAME="Předsedající">
Rozprava je ukončena.
<P>
Hlasování se bude konat ve středu 17. prosince 2008.
