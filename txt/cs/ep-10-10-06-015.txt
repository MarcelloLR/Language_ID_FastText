<CHAPTER ID="015">
Rámec Basilej II a revize směrnice o kapitálových požadavcích (CRD 4) (rozprava) 
<SPEAKER ID="198" NAME="Předsedající">
Dalším bodem je zpráva pana Karase jménem Hospodářského a měnového výboru o rámci Basilej II a revizi směrnice o kapitálových požadavcích (CRD 4).
<SPEAKER ID="199" NAME="Othmar Karas" LANGUAGE="DE">
Paní předsedající, pane komisaři, dámy a pánové, touto zprávou o Basileji III zaujímá Evropský parlament jasné stanovisko k jednání Basilejského výboru. Chtěli bychom upozornit na nevyřešené otázky a problémy, s nimiž se Evropa potýká, a předkládáme Komisi soubor požadavků na vypracování návrhu směrnice. Tato zpráva byla ve výboru přijata všemi 38 hlasy - v této souvislosti bych chtěl poděkovat všem stínovým zpravodajům, ale já jako zpravodaj stále pociťuji potřebu předložit dalších šest pozměňovacích návrhů, z nichž tři se týkají vývoje na schůzích Basilejského výboru a jejich cílem je aktualizace zprávy a tři se týkají koeficientu zadluženosti a standard likvidity.
<P>
Máme za to, že není vhodné automaticky začlenit do pilíře 1 od roku 2018 koeficient zadluženosti. Nejprve by se měl uskutečnit proces hodnocení. V basilejském procesu existuje dále i několik nevyřešených otázek týkajících se standardu likvidity, kterým je třeba se věnovat, abychom měli aktuální informace.
<P>
Jsem poněkud překvapen tím, že devět členských států EU v Basilejském výboru uznalo proces za dokončený navzdory skutečnosti, že neexistují stejné podmínky v oblasti hospodářské struktury Spojených států a evropské hospodářské a bankovní struktury a stejné podmínky pro klasické retailové a investiční bankovnictví. Kromě toho stále nemáme definici likvidity.
<P>
Hospodářská krize pochopitelně ukázala, že musíme změnit rámec. Proto je správné chopit se této otázky a předložit návrhy. Krize však také jasně ukázala, že šlo v první řadě o krizi likvidity, nešlo především o krizi kapitálových zdrojů, přestože potřebujeme navýšit kapitálové zdroje. Pro ilustraci pomysleme jen na případ Lehman Brothers, kde drželi jen 11 % kapitálu.
<P>
Z našeho pohledu existuje pět nevyřešených otázek. Zaprvé neexistuje studie o dopadu čísel, na nichž jsme se právě shodli v oblasti růstu a zaměstnanosti v Evropské unii. Rád bych požádal Komisi, aby takovou studii urychleně vypracovala a předložila. Zadruhé, podrobně jsme nezkoumali kumulativní účinky všech nařízení, která právě zvažujeme. Hlavními příklady by zde mimo jiné byla Basilej III, ochrana vkladů, bankovní odvod a daň z transakcí. Zatřetí, v EU a ve Spojených státech neexistují stejné podmínky, pokud jde například o účetní předpisy, a stale neexistuje dohoda týkající se časového rámce pro zavedení. Začtvrté, neexistují stejné podmínky pro banky zabývající se retailovým bankovnictvím a banky zabývající se investičním bankovnictvím, pokud jde o definici kapitálu. Zapáté, existuje několik nevyřešených otázek, jako je koeficient zadluženosti, definice likvidity a úloha ratingových agentur ve světle rozhodnutí, která přijaly Spojené státy.
<P>
Tyto problémy musí být vyřešeny dříve, než Komise předloží návrh směrnice, a G20 by o nich neměla rozhodnout, ale měly by být objasněny dříve, než budou schváleny Basilejským výborem. Přičiníme se o to.
<SPEAKER ID="200" NAME="Michel Barnier" LANGUAGE="FR">
Paní předsedající, pane Karasi, dámy a pánové, jen pár dní po dosažení dohody v Basilejském výboru jsem přesvědčen, že je velmi důležité, aby Parlament projevil své odhodlání k bankovní reformě a aby jasně ukázal, že Evropa se chová a musí se chovat v souladu se svým postavením ve světě. Chtěl bych poděkovat panu Karasovi a členům Hospodářského a měnového výboru za jejich odhodlání a za jejich vynikající zprávu.
<P>
Pane Karasi, vy jste zmínil řadu velmi důležitých bodů, které budou velmi pečlivě prostudovány dříve, než příští rok na jaře schválíme návrh na revizi směrnice o kapitálových požadavcích.
<P>
Nejdříve bych chtěl říci, pane Karasi, že sdílím váš názor na význam problémů, které jsou specificky evropské. Naše bankovní hospodářství v Evropě se ve všech svých oblastech nepodobá bankovnímu hospodářství ostatních světových regionů. Pane Karasi, sdílím i potřebu hloubkového posouzení dopadů a potřebu zachovat stejné podmínky na mezinárodní úrovni.
<P>
Musíme pochopitelně zdůraznit, že zvýšená kapitalizace bank je nezbytnou podmínkou stabilizace a posílení finančního odvětví, ale to nebude stačit. Jak víte, dámy a pánové, jelikož na této problematice pracujete, musíme mít i přísnější dohled, silnější řízení společností, dohled nad spekulativními finančními činnostmi a rámec pro řízení krizí a pro řešení bankovních krizí. To je náš plán. Zejména díky vám došlo již v tomto směru ke značnému pokroku. Tím mám na mysli dohodu o dohledu a zelenou knihu o řízení finančních institucí.
<P>
Komise sama dělá svou práci a bude ji dělat tak, abychom příští rok koncem jara předložili vám a Radě všechny texty, které se od nás očekávají v souvislosti s prováděním doporučení G20. Právě v tomto duchu jsem před několika dny předložil návrh nařízení o derivátech a krátkém prodeji. Do několika dnů předložíme nový dokument o nástrojích řešení problémů bank a řízení krizí.
<P>
Vraťme se však k dnešní rozpravě. Chtěl bych se bavit o třech věcech, u nichž sdílím obavy pana Karase. První je uznání kapitálových nástrojů vydávaných družstevními bankami nebo vzájemnými pojišťovnami, které jsou definovány jako kapitál třídy 1. Dohoda dosažená v Basileji nám umožní zohlednit specifické okolnosti těchto nekotovaných bank, které hrají významnou úlohu ve financování evropského obchodu. Moje služby nyní spolupracují s odborníky z členských států na definování technických opatření pro řádné provádění těchto nových zásad do evropských právních předpisů.
<P>
Zadruhé, pokud jde o pravidla likvidity a definici ochranných rezerv likvidity, Komise si je plně vědoma problému, který nastal zejména v Dánsku a v Rakousku. Velmi vážné obavy, které Komise vyjádřila v této souvislosti, jsou skutečně tím pravým důvodem, proč v této věci ještě nebylo dosaženo dohody. Měli jsme nějaké výhrady a moje služby budou nadále spolupracovat s našimi partnery v Basileji na řešení, zejména pokud jde o uznání krytých dluhopisů.
<P>
Třetí bod se týká koeficientu zadluženosti. Nemůžeme ustoupit ze svých závazků, které jsme v tomto bodě učinili na summitu G20. Jsme však spokojeni s dohodou dosaženou v Basileji, která začleňuje koeficient zadluženosti do pilíře 2 ve lhůtě pro podávání zpráv, jak před chvílí uvedl pan Karas, a cílem je převést jej do pilíře 1. Tento převod nebude automatický a my do svého návrhu na CRD 4 začleníme doložku o přezkumu.
<P>
Nyní bych chtěl říci pár slov o provádění Basilejské dohody v Evropské unii. Finanční krize otřásla světem. Uštědřila nám lekce, které musíme přijmout. Komplexní pravidla obezřetnosti nebyla přizpůsobena reálným podmínkám. Kromě reforem, které již byly provedeny s cílem posílit stávající pravidla, máme nyní dohodu nedávno uzavřenou v Basileji skupinou guvernérů centrálních bank a osob zodpovědných za bankovní dohled.
<P>
Jsem toho názoru, že tato dohoda je dobrou zprávou. Je důležitým krokem při posilování pravidel a celkové finanční stability a tato nová Basilejská dohoda napomůže vytvoření společných pravidel pro mezinárodní bankovní sektor, což je mimořádně důležité. Tato dohoda rovněž dláždí cestu pro vyvážené řešení: podnikatelské subjekty využívají adaptačního období, které jim poskytuje dostatek času, aby splnily tyto nové požadavky, které umožní postupné ozdravění bankovního systému, aniž by, jak doufáme, ohrozily hospodářský růst.
<P>
Dámy a pánové, moje útvary a mí kolegové, kterým chci poděkovat, odvedli v Basileji velký kus práce, aby našli společnou základnu s našimi mimoevropskými partnery. Doufám, že hlavy států a předsedové vlád zemí G20 schválí tuto novou Basilejskou dohodu na následujícím summitu v Soulu, který se bude konat v listopadu. Pro nás to však neznamená konec.
<P>
Dalším krokem bude reforma základů bankovního systému na úrovni Unie. Dámy a pánové, při provádění mezinárodních pravidel bereme vždycky ohled na specifické okolnosti v Unii a směrnice CRD 4 nebude výjimkou. I zde budeme brát v úvahu specifické okolnosti v Evropské unii. V této souvislosti navíc výslovně provedeme makroekonomické a mikroekonomické analýzy, které jsou součástí Basilejské dohody, a vy a vaši kolegové, pane Karasi, o tom budete samozřejmě informováni.
<P>
Naším cílem je přijetí návrhu směrnice v průběhu prvního čtvrtletí 2011. To znamená, že členské státy ji musí provést do 1. ledna 2013. To jim poskytne dostatek času, aby se těmto novým ustanovením mohly přizpůsobit.
<P>
Musíme však být realističtí. Tato dohoda, které bylo dosaženo v Basileji, představuje významný pokrok, ale opakuji: stále máme před sebou ještě hodně práce. V následujících měsících budeme spolupracovat s vámi a s členskými státy na provádění jedné z hlavních reforem v pokrizovém období. K tomu bych chtěl velmi jasně uvést toto: velmi pozorně a obezřele budeme dbát na to, abychom zajistili, že i naši hlavní partneři, především Američané, ale nejen oni, provedou tuto zásadní reformu správně a včas. S tím pojedu koncem tohoto měsíce na svou nastávající druhou návštěvu Spojených států.
<P>
A konečně, souhlasím s vámi, pane Karasi, že pro Evropský parlament je důležité, aby v tomto procesu hrál stále větší úlohu. Proto se na závěr zavazuji, že vás - váš výbor i plenární zasedání - budu pravidelně informovat o budoucím vývoji v Basilejském výboru.
<SPEAKER ID="201" NAME="Jean-Paul Gauzès">
jménem skupiny PPE. - (FR) Paní předsedající, pane komisaři, úvodem bych chtěl pochválit pana Karase za skvělou práci. Byl jsem jedním z těch, kdo podporovali vypracování zprávy z vlastního podnětu ještě před tím, než Komise předloží své návrhy na rámec pro provádění Basilejské dohody, a jsem potěšen, že práce, kterou vykonal pan Karas za pomoci různých stínových zpravodajů, vyzdvihla nejdůležitější body, nad nimiž je třeba se zamyslet.
<P>
Nebudu je zde opakovat, pane komisaři, a samozřejmě vítám poznámky, které jste přednesl, a vaše odhodlání zajistit, aby tento předpisový rámec byl účinný a přijatelný a aby nenarušil hospodářskou soutěž na mezinárodní úrovni.
<P>
Přejdu ale k jinému tématu. Musím poznamenat, že vždy existuje velký rozdíl mezi veřejně učiněnými prohlášeními a odhodláním provádět je v praxi. Všímám si i toho, že země mimo Evropskou unii, a tím mám na mysli především Spojené státy, mají znepokojivé sklony hodnotit to, jak my pracujeme, zatímco ony samy neuvádějí dané systémy do praxe tak, jak by měly.
<P>
Co se týče Basileje, je velmi důležité, aby se s evropskými společnostmi jednalo na stejné úrovni a aby nebyly penalizovány více než americké společnosti. Ve Spojených státech zná tyto směrnice nebo Basilejský výbor jen málo bank a v současné době se do praxe neuvádí nic. Nechtěl bych, aby opatření přijatá v červnu za účelem regulace finančnictví v USA byla používána jako právní základ k tomu, aby se neprováděla opatření, která by mohla být zaváděna subjekty mimo Spojené státy. Prohlášení na jejich adresu přeceňují jejich skutečný dopad.
<P>
Pane komisaři, věřím v to, čemu jste tak oddán a na co tolik dbáte, tedy aby nedocházelo k narušení hospodářské soutěže pro francouzské banky, pro evropské banky a pro ty, kteří obecně financují hospodářství. Je správné, abychom nasměrovali banky zpět k jejich prvotní roli, jíž je financování hospodářského rozvoje, ale musíme zajistit, aby nebyly neúměrně penalizovány.
<SPEAKER ID="202" NAME="Udo Bullmann" LANGUAGE="DE">
Paní předsedající, dámy a pánové, než začnu, chtěl bych upozornit na jednu věc. Basilejský výbor je skupina více či méně inteligentních guvernérů centrálních bank a dohlížitelů, ale v žádném případě to není nějaká neomylná rada moudrých a není to žádný zákon. Tato sněmovna je legislativním orgánem, pane komisaři, vy to víte a my víme, že to víte, a tento legislativní orgán bude věnovat pozornost tomu, co se předkládá, a tam, kde to má smysl, i tomu, co se předkládá zde.
<P>
Samozřejmě máme zájem na tom, aby se pravidla kapitálových požadavků zpřísnila. Jak bychom to mohli nechtít v souvislosti s následky hospodářské krize, ve které se stále ještě nacházíme? Dvacet až třicet procent hrubého národního produktu našich hospodářství je v zástavě jako záchranný balíček pro banky. Lidé od nás samozřejmě očekávají, že vytvoříme poctivá bankovní pravidla, abychom se znovu nedostali do podobné krize. Samozřejmě chceme, aby v rámci této ochrany bank existovala proticyklická pravidla, například taková, která se již řadu let osvědčují ve Španělsku. Přestože i tam se musela prosadit proti opozici, dnes se vyplácejí, protože byla zavedena dostatečně včas a nezhoršila bankovní systém, naopak jej posílila.
<P>
Existují však klíčové problémy a já jsem skutečně rád, že zpravodaj, pan Karas, učinil z těchto klíčových problémů jádro své zprávy z vlastního podnětu, kterou můžeme rozhodně jako celek podpořit. Prvním z těchto problémů je zajisté to, že potřebujeme studii dopadu, konkrétně celkovou studii dopadu, která by jednak objasnila, jaký je dopad na finanční sektor a všechny jeho součásti, ale samozřejmě i jaký je dopad na reálnou ekonomiku. Jaký je dopad na budoucnost podmínek úvěrového financování pro malé a střední podniky?
<P>
Druhým problémem je, že potřebujeme jistotu, že tentokrát, na rozdíl od minulosti, budou dohody prováděny i v jiných územních oblastech. Musíme to vědět dříve, než vytvoříme právní předpis, protože jinak by vznikla nová asymetrie, za kterou nemůžeme být zodpovědní.
<P>
Třetím problémem je, že pokud jde o právní formu, nesmí existovat žádná diskriminace. Ty formy, které se projevily zejména v průběhu krize v různorodém evropském bankovním systému, to znamená ty banky, které se zabývají malými a středními podniky, a ty banky, které se orientují na soukromou klientelu a které tak nebyly vystaveny přeshraničnímu riziku, nesmí být penalizovány za to, že jejich postavení je pevné. Návrh, který je v tomto okamžiku předložen, to dostatečně nezajišťuje. Proto jsme přesvědčeni, že návrhy je nyní třeba zkvalitnit a že musíme uvážit, jak máme prakticky tento problém řešit. Celkové veřejné bankovnictví představuje velkou hodnotu za předpokladu, že může být prováděno rozumným způsobem. Musíme se také ptát - a tady mám na mysli výhrady tichého partnerství, jak se bude provádět v budoucnu, jestliže přijmeme opatření tak, jak byla naplánována v Basileji. To nemůže být poslední slovo, a není to ani poslední verze, kterou přijmeme.
<P>
Kapitálové nástroje musí být poměřovány tak, aby bylo jasné, do jaké míry zajišťují stálou kvalitu bez klamavých podmínek, do jaké míry mohou absorbovat ztráty, do jaké míry jsou trvanlivé a pružné, pokud jde o platby, jak to zpravodaj uvádí ve své zprávě. To je pro nás rozumná výchozí pozice. Chtěli bychom omezit pákové efekty a vytvořit různé podpory na různé druhy rizika. Přezkoumáme váš návrh, pane komisaři, a věříme, že spolupráce s Parlamentem bude co nejlepší.
<SPEAKER ID="203" NAME="Sharon Bowles">
jménem skupiny ALDE. - Paní předsedající, chtěla bych říci panu komisaři, že když jsme hlasovali o dohledu, tvrdila jsem, že naše právní předpisy jsou jak ementál, samá díra, plné míst, kam soubor společných pravidel nedosáhne.
<P>
Minulý týden se pak bankéři z celé Evropy sešli na Eurofi a jednali o Basileji III. Každý měl plnou pusu slova "vnitrostátní": vnitrostátní flexibilita, vnitrostátní pravidla, vnitrostátní výjimky. Šelma zvrácených podnětů zaútočila. Jakmile je dohodnut rámec harmonizace a stability, začíná vykrucování a přemlouvání, jak vytvořit mezery, a upřímně řečeno, tady to není o nic lepší. Jsem z toho otrávená. Proč musí být Evropa uplakaným dítětem Basileje? To jsme při vytváření systému dohledu neměli v úmyslu. To nemá v úmyslu ani Basilej III. Fakta jsou zřejmá. Summit G20 byl jasný. Banky musí být schopny přestát takový druh krize, jakou jsme právě prošli, a rozhodujícím momentem je kapitál.
<P>
Na rozdíl od jiných nezavírám oči před problémy reálné ekonomiky a před potřebou bank půjčovat prostředky, těším se na posouzení makroekonomického a kumulativního dopadu nejen Basileje, ale celé pokrizové finanční regulace, kterou jste mi vy, pane komisaři, společně s komisařem Rehnem slíbili ve svém slyšení při nástupu.
<P>
Bankám vzkazuji: nemůžeme přikládat váhu vašim protestům, jestliže jsou vaše agregáty skryty pod pláštíkem tajemství a na všechno dáváte razítko "tajné". Takže pokud jde o mě, rozšířený harmonogram Basileje je dosti zpožděný: již nikdy více.
<P>
A dále, pane komisaři, jak uváděli ostatní, opatření v oblasti likvidity nejsou plně dořešena a já se obávám, že kolem narůstající koncentrace státního dluhu a krátkodobých nástrojů se budou objevovat ještě zvrácenější podněty. Tady musíme být velmi opatrní. Musíme přemýšlet a nesmíme v každém dokumentu o obezřetnostní regulaci kopírovat tatáž opatření, neboť tam nemusí být vhodná a mohla by zničit investice do cenných papírů a do reálné ekonomiky.
<SPEAKER ID="204" NAME="Philippe Lamberts">
jménem skupiny Verts/ALE. - (FR) Paní předsedající, předpokládá se, že Basilej III je východiskem a v žádném případě to nesmí být hranice, kam až chce Evropská unie jít. Těm, kdo říkají, že půjdeme-li až za Basilej, mohli bychom ohrozit konkurenceschopnost svých bank na mezinárodní scéně, vzkazuji, že naším prvotním zájmem je a musí být životnost našeho hospodářství. A znamená-li to přísnější pravidla, nechť je tomu tak. Ještě bych rád dodal, že slýcháme tolik o stejných podmínkách, a přesto Spojené státy neváhají jednat samostatně, kdykoli mohou a kdykoli se jim to hodí. Proto nechci, aby Evropa jen čekala na nějaký konsensus, který nikdy nepřijde.
<P>
Zadruhé, každé přechodné období musí být časově omezeno a mohu vám říci, že osm let, která plánujeme pro sebe, je příliš mnoho. Navíc, a to ani nebylo plánováno, musí být v průběhu tohoto přechodného období zavedeny přísné podmínky týkající se výplaty dividend a prémií. Bylo by neslušné a nepřijatelné, kdyby si akcionáři a vedoucí pracovníci bank nadále plnili kapsy, zatímco banky si stěžují, že je obtížné budovat kapitálové rezervy uložené novými pravidly.
<P>
Moje poslední poznámka je adresována přímo bankám. Těm bankám, které si stěžují, že již dále nebudou moci vytvářet stejný zisk jako v letech hojnosti, vzkazuji, že všechny podniky působící v průmyslu nebo v maloobchodě si musí vystačit s čistým ročním ziskem od dvou do pěti procent a není to nic, za co by se měly stydět. Je čas si uvědomit, že večírek skončil.
<SPEAKER ID="205" NAME="Vicky Ford">
jménem skupiny ECR. - Paní předsedající, jsem si jasně vědoma toho, že hospodářská krize ještě zdaleka nepominula a že potřebujeme úvěry do širšího okruhu ekonomiky. Minulý týden jsme však viděli v Irsku, že banky si pro záchranu pořád chodí k daňovým poplatníkům.
<P>
Daňoví poplatníci již dále nesmí zachraňovat banky. Potřebujeme banky, které jsou připraveny nést rizika, ale ty potřebují kapitál a likviditu, aby přežily, když se rizika zvětšují. Je to komplikované a chtěla bych za to panu Karasovi poděkovat, ale je to jen část práce a my potřebujeme rovněž správné mechanismy řešení.
<P>
Z řady pozměňovacích návrhů z celé sněmovny je více než zřejmé, že poslanci mají zájem o podrobnosti a chtějí vidět dopad. Podobný přístup musíme zajistit i pro zajištění v oblasti derivátů. Především existuje posouzení dopadu, bylo vypracováno pro Basilej, ale je tak zahaleno pláštíkem tajemství, že ho nemůžeme ani vidět. Zveřejněme je a využijme je.
<P>
Uzavíráme-li mezinárodní dohodu, musíme si být jisti, že bude uplatňována všude, nejen tady a na Wall Street, ale všude. V tomto textu je řada míst, kde je prostor pro vytáčky - odstavec 24 o menšinových podílech a o odložení daňových pohledávek, odstavec 40 s popisem Pfandbriefe a nový odstavec 43A.
<P>
Ano, Basilej by měla brát v úvahu sítě malých bank, které se vzájemně podporují. Dělají to tak. Já si však anglické znění vykládám tak, že bychom měli do určité míry zabraňovat jejich uzavření.
<P>
Navíc bylo dohodnuto, že se posuneme k plnému a závaznému koeficientu zadluženosti. Neustupujme od toho. Souhlasím s tím, že tam, kde máme osvědčené místní postupy, bychom měli umožnit jejich další fungování, ale prověřme je veřejně a nevnášejme žádné výjimky zadními vrátky. Trh prostě ukáže, že tato zadní vrátka jen podporují špatné, nikoli osvědčené postupy.
<SPEAKER ID="206" NAME="Astrid Lulling" AFFILIATION="PPE">
(FR) Paní předsedající, nejprve bych chtěla poděkovat našemu zpravodaji, panu Karasovi, za jeho skvělou práci. Plně podporuji jeho přístup k této složité záležitosti. Považuji však za důležité využít svých dvou minut k tomu, abych upozornila na jednu věc, která byla ve zprávě zmíněna, ale která vyžaduje bližší zkoumání. Hovořím o hypotečních dluhopisech, v němčině Pfandbriefe, v souvislosti se standardy likvidity.
<P>
Nové evropské standardy likvidity, které máme v úmyslu nově definovat, by měly brát více v úvahu jejich zvláštní hospodářskou, právní a provozní povahu. Hypoteční dluhopisy se používají ke dlouhodobému financování a investování v širším ekonomickém kontextu. Stávající návrh Basilejského výboru týkající se těchto dluhopisů by však měl negativní a nepřiměřený dopad na evropsku ekonomiku ve srovnání s jinými velkými ekonomickými oblastmi, jako jsou Spojené státy.
<P>
Vítám pochopitelně skutečnost, že dohoda dosažená Basilejským výborem dne 26. července 2010 uznává hypoteční dluhopisy jako vysoce likvidní aktiva, pokud jde o koeficient likvidity. Vyzývám však, pane Barniere, Basilejský výbor a Komisi, aby měly pro tento finanční nástroj větší uznání, podpořily tak dostatečnou diverzifikaci způsobilých aktiv v ochranné rezervě likvidity a zabránily tak poškození trhů. Pro tento málo rizikový finanční nástroj musí být vytvořeno takové prostředí, v němž se mu bude dařit.
<SPEAKER ID="207" NAME="Anni Podimata" AFFILIATION="S&amp;D">
(EL) Paní předsedající, všichni víme, že dnešní rozprava o dohodě dosažené Basilejským výborem je jen dalším krokem, který určuje nynější krize, krize, která dramaticky zvýraznila nedostatky a slabiny v regulaci finančního systému a v dohledu, a to v rozporu s tím, že do té doby byla převažující doktrínou deregulace trhů, a podtrhla potřebu přísnějších pravidel jak o kapitálové přiměřenosti, tak o dohledu nad finančními institucemi.
<P>
Na tomto pozadí dosáhl Basilejský výbor dohody, která zahrnuje několik základních zásad a změn, které je třeba provést v pravidlech kapitálové přiměřenosti, aby se zlepšila ochrana bankovního systému. Pokud jde o provádění této dohody v Evropě, zpráva pana Karase zdůrazňuje četné důležité aspekty, které třeba brát vážně v úvahu, jako je osobitost evropského trhu, kde 80 % půjček představují bankovní úvěry, potřeba demokratizace basilejského procesu, mimo jiné s aktivnější účastí Evropského parlamentu, a pochopitelně návrh na zahrnutí státního dluhu celé eurozóny jako vysoce kvalitních likvidních aktiv bez ohledu na jejich úvěrový rating tak, aby byl oslaben vliv ratingových agentur.
<P>
Chtěla bych však zopakovat, že nová opatření v oblasti kapitálové přiměřenosti jsou minimální změnou a stále je potřebná obecnější a dlouhodobější reforma. Jak pan komisař uvedl, Evropa již učinila důležitý krok a přijala nový evropský systém dohledu. Měníme kurz a jako základní preventivní nástroj podporujeme posílenou spolupráci. Na tom se však nesmíme zastavit. Musíme učinit další kroky a zavést rámec dohledu a regulace pro agentury, které až dosud působily nekontrolovaně, jako jsou ratingové agentury a alternativní fondy.
<P>
Z návrhů, které jste, pane komisaři, v nedávné době předložil, potřebujeme nejvíce přijmout pravidla regulující velmi nejasné transakce, které jsou jako takové vystaveny zvýšenému systémovému riziku, jako trh s volně prodejnými deriváty a opcemi. A nakonec, pane komisaři, když jste se zmínil o summitu G20 v Soulu, musíme se snažit o zavedení daně z finančních transakcí. Pochopitelně ne proto, abychom se pomstili bankám nebo je potrestali, ale abychom omezili spekulace a vyslali jasnou zprávu občanům EU, kteří v současné době platí vysokou cenu za krizi, že očekáváme spravedlivější rozložení břemene.
<SPEAKER ID="208" NAME="Wolf Klinz" AFFILIATION="ALDE">
(DE) Paní předsedající, dámy a pánové, jestliže mají mít banky větší kapitál na půjčky a bankovní nástroje, zvýší to jejich schopnost nést ztráty. Nejnovější návrhy Basilejského výboru se opírají o tento přístup, jehož základem je stabilita. Basilejský výbor se bohužel dosud uspokojivě nezabýval problémem systémově relevantních bank. Proto vítám výzvu pana Karase týkající se požadavků, aby standardy likvidity byly nezávislé na systémové relevanci. Jinými slovy, na banky které díky své velikosti nebo propojenosti s celosvětovým finančním systémem potřebují v krizových situacích záchranu ve formě peněz daňových poplatníků, je třeba uplatňovat přísnější požadavky.
<P>
Ke koeficientu zadluženosti musíme zaujmout odlišnější přístup. O jeho zařazení do prvního pilíře můžeme uvažovat jen v případě, že se empiricky prokáže, že tento nástroj nevede k arbitráži nebo k narušení hospodářské soutěže a skutečně brání horečnému poskytování úvěrů.
<P>
V každém případě je však potřeba provést tyto návrhy na celosvětové úrovni. Nemůžeme dovolit, aby orgány USA měly rozhodující vliv na basilejské návrhy, jen aby je poté neprováděly. Summit G20 v Soulu příští měsíc ukáže, zda a do jaké míry můžeme tohoto cíle dosáhnout.
<SPEAKER ID="209" NAME="Sławomir Witold Nitras" AFFILIATION="PPE">
(PL) Paní předsedající, předně bych chtěl říci, že jsem velmi rád, že se Evropský parlament touto věcí zabývá, a to zejména proto, že tato zpráva vzešla z podnětu Parlamentu. Chtěl bych velmi srdečně pogratulovat panu Karasovi.
<P>
V posledním desetiletí jsme svědky bezpříkladného vývoje různých druhů finančních inovací a nových dostupných nástrojů. Právě tyto nástroje dnes vlastně často určují podobu trhu. Myslím si, že základní podmínkou účinného dohledu v této situaci je skutečně spolehlivě znát, co se na těchto trzích děje. Tak populární finanční nástroje se mezitím natolik zkomplikovaly, že vážně brání orgánům dohledu, aby odpovídajícím způsobem posuzovaly riziko s nimi spojené.
<P>
Kromě těchto nových nástrojů si musíme uvědomit, že trh se mění a velmi rychle se globalizuje a že v konfrontaci mezi globalizovaným a rozvíjejícím se trhem a vnitrostátními orgány dohledu jsou tyto nástroje naprosto nevhodné a dohled je neúspěšný. Růst finančních institucí způsobuje rovněž v určitém smyslu nedostatečné sledování tam, kde probíhá dohled, a dohledu jsou tak také kladeny překážky.
<P>
Tím vším chci říci, že vlastně chybí celkový pohled na toto odvětví, a to jak ze zeměpisného hlediska, tak z hlediska vlastní činnosti tohoto odvětví. Myslím si, že pro bezpečnost finančního systému v celosvětovém měřítku je zásadní pochopení vztahů mezi subjekty činnými v tomto odvětví a vývoj této činnosti samotné. Zdá se mi, že to doposud chybí.
<P>
Nynější basilejská pravidla se ve skutečnosti týkají kapitálu a já jsem rád, že nová opatření zavádějí požadavky související s různými aspekty likvidity a mechanismu proticyklické politiky. Opatření navržená v této oblasti je třeba uvítat. V souvislosti s nízkou účinností kapitálových ukazatelů jako předběžného diagnostického opatření je třeba pozitivně hodnotit stabilitu systému a pokus o normalizaci koeficientů krytí likvidity v krátkodobém i v dlouhodobém výhledu, neboť to byly ostatně problémy s likviditou, které vyvolaly potřebu opatření na záchranu bank, jichž jsme byli svědky.
<SPEAKER ID="210" NAME="Olle Ludvigsson" AFFILIATION="S&amp;D">
(SV) Paní předsedající, v mnoha ohledech je pozitivním znamením, že práce na nových pravidlech kapitálové přiměřenosti postupují kupředu. Skutečnost, že proces Basilej III se chýlí k úspěšnému konci, je základním předpokladem schopnosti obnovit stabilitu finančního sektoru. Zpráva, o které budeme nyní hlasovat, je vyvážená a dobře formulovaná, ale já bych chtěl nicméně zdůraznit tři věci, v nichž mohla být jasnější.
<P>
Zaprvé, samo o sobě je důležité, aby na banky nebyl vyvíjen přílišný tlak tím, že se jim poskytne příliš krátká lhůta na provedení opatření, ale zároveň je stejně důležité, aby provádění neprobíhalo příliš pomalu. Cílem by mělo být, aby banky byly dostatečně stabilní a byly tak schopny vypořádat se s příští recesí. Při stanovení tak vzdáleného cíle, jako je období 2017/2018, je nebezpečí, že to banky nezvládnou.
<P>
Zadruhé musíme zajistit, aby provádění probíhalo v úzké a pozitivní spolupráci se Spojenými státy a s dalšími subjekty. Jednoznačným cílem musí být stabilizace celého mezinárodního bankovnictví, nejen jeho částí. Oblasti se slabšími předpisy nebo pomalejším prováděním by mohly vystavit celý systém rizikům.
<P>
Zatřetí, pravidelné zátěžové testy jsou skvělým způsobem, jak nepřetržitě zajišťovat stabilitu bankovního systému. Proto bychom je měli používat jako účinný nástroj na doplnění kapitálových pravidel. Mohla by být zvýšena frekvence i úroveň požadavků těchto testů. Krize ukázala, že k některým věcem může dojít mimořádně rychle. Ve finančním sektoru je proto důležité, aby byl vývoj neustále sledován velmi pozorně.
<SPEAKER ID="211" NAME="Olle Schmidt" AFFILIATION="ALDE">
(SV) Paní předsedající, pane komisaři, nová basilejská pravidla jsou základním předpokladem stability a udržitelného růstu. Krize nás naučila, že banky potřebují více kapitálu a kvalitnější kapitál, a předpisy musí podporovat zdravé bankovnictví a zdravé riskování. Pravidla týkající se koeficientu zadluženosti musí být formulována tak, aby banky, které půjčují nízkorizikový kapitál, nebyly penalizovány. Existuje nebezpečí, že pravidla postihnou vážně zejména banky ve skandinávských zemích, neboť tyto banky mají rozsáhlá domácí nízkoriziková portfolia. To vzbuzuje obavy.
<P>
Všechny směrnice a nová pravidla musí být dobře promyšleny, ale celkově se vystavujeme nebezpečí, že budeme mít příliš mnoho pravidel, která by mohla postupně poškodit růst. Souhlasím s paní Bowlesovou, že Komise musí vypracovat analýzu dopadů všech těchto nových bankovních pravidel na růst v Evropě. Pravidla a nové právní předpisy nejsou vždy tou nejlepší odpovědí. Nespokojujme se s dobrým, když můžeme dosáhnout nejlepšího.
<SPEAKER ID="212" NAME="Antonio Cancian" AFFILIATION="PPE">
(PL) Paní předsedající, pane komisaři, rád bych poděkoval panu Karasovi za jeho vynikající práci. Myslím si, že v posledních dvou letech jsme bezmocně stáli a přihlíželi tomuto vážnému světovému hospodářskému a finančnímu kolapsu, i když někteří tvrdí, že by mohlo být ještě hůř.
<P>
Evropské unie se to dnes vážně dotýká a vy, pane komisaři, vedete revoluci, jejímž cílem je stabilita, abyste nám poskytl potřebné záruky. Na minulém plenárním zasedání jsme dali pozitivní impuls hospodářské síle, abychom ochránili samotnou Evropu. Jak jste nedávno uvedl, návrhy týkající se derivátů a krátkého prodeje jsou již připraveny, a my čekáme na konečnou navrhovanou revizi Komise a bavíme se i o zdanění bank a zdanění finančních transakcí.
<P>
Pane komisaři, musíme být velmi opatrní, abychom neupadli z jednoho extrému do druhého, jak se často stává, a nevytvořili pravidla a právní předpisy, které by zabraňovaly hospodářskému rozvoji a obnově nebo je zpomalovaly. Jsem přesvědčen, že nepoddajnost a byrokracie stale číhají v záloze. Je pravda, že momentálně potřebujeme stabilitu, ale více potřebujeme růst, růst a ještě jednou růst, jak uvedl předseda Barroso v této sněmovně.
<P>
Basilej III znamená začátek procesu, který od nás všech vyžaduje zodpovědnost, ale musíme ochránit i konkurenceschopnost a rovné podmínky a věnovat pozornost na jedné straně malým a středním podnikům a na druhé straně spořitelnám a družstevním bankám, které mají blízko k místním podmínkám.
<SPEAKER ID="213" NAME="Seán Kelly" AFFILIATION="PPE">
Paní předsedající, myslím si, že každý souhlasí s tím, že potřebujeme posílit odolnost bankovního systému. Díky panu Karasovi víme, že v rámci basilejských návrhů nemáme rovné podmínky, a nemáte-li rovné podmínky, nemůžete soutěžit. Existuje vlastně velké nebezpečí, že si dáte mnoho vlastních gólů.
<P>
Upozornění zde zaznělo, ale je třeba říci zřetelněji, že USA a Evropa se naprosto liší. Hospodářství USA je financováno hlavně prostřednictvím kapitálových trhů. Evropa se spoléhá zejména na úvěrové kapacity bankovního sektoru a víme, že v Irsku tak činí více než jinde. Naše banky prostě nemohou poskytovat úvěry malým a středním podnikům a životaschopné malé a střední podniky každodenně umírají jen proto, že jim nikdo neposkytne úvěr. Jak uvedla Vicky, daňový poplatník zachraňuje tyto bankéře a financuje balíčky s odstupným, penzijní fondy a zlaté padáky nečinných regulátorů atd.
<P>
Zbývá ještě spousta práce, aby byla nastolena rovnováha, a já si myslím, že to je to nejdůležitější. Zpráva pana komisaře mě povzbudila, neboť uvedl, že s námi bude spolupracovat a že zkusí nastolit rovnováhu a zajistit rovné podmínky. Pak bychom góly dávali, ale nedostávali.
<SPEAKER ID="214" NAME="Michel Barnier">
člen Komise. - (FR) Děkuji vám, paní předsedající, a děkuji všem za návrhy, povzbuzení, doporučení a požadavky, které jsem společně se svým týmem pozorně zaznamenal.
<P>
Pan Gauzès jako první zmínil nastolení řádné rovnováhy a po něm je znovu zmínili i pan Schmidt, pan Klinz, pan Ludvigsson a nyní i pan Kelly. Ano, budeme se snažit zajistit řádnou rovnováhu. Rovnováhu je vlastně třeba zajistit ve třech konkrétních oblastech, jimž budu věnovat velkou pozornost:
<P>
nastolení rozumné rovnováhy v samotných basilejských opatřeních a ve způsobu, jakým je budeme provádět do svých právních předpisů. Já co nejlépe využiji přechodného období a manévrovacího prostoru, který nám Basilejská dohoda nabízí, a vy k tomu přispějete vlastní měrou.
<P>
Druhou oblastí, v níž je třeba nastolit rovnováhu, jsou basilejská opatření a všechna další opatření, která zavádíme v rámci krizové prevence a programu řízení v souvislosti se summitem G20, a k tomu se za chvíli vrátím.
<P>
Třetí oblastí, kterou právě zmínil pan Kelly, jsou Spojené státy. Pane Kelly, já si uvědomuji, že evropské bankovnictví je více zapojeno do financování hospodářství než bankovnictví ve Spojených státech, a s tímto rozdílem budeme počítat. To je transatlantická rovnováha. To si musíme uvědomit - obracím se zejména na pana Lambertse - a nečekat na Spojené státy. Pojedu do Spojených států a setkám se s Timem Geithnerem a s dalšími pracovníky dohledu. Nejedu tam jen proto, abych přešlápnul, ale abych se ujistil, že se všichni pohybujeme stejným směrem v rámci Basileje II, Basileje II a půl, Basileje III, Basileje IV - promiňte, Basileje III a CRD 4 - a dalšího mimořádně citlivého tématu, které by se mohlo stát sporným bodem mezi Američany a Evropany, a tím jsou účetní standardy. Ve svých vztazích se Spojenými státy proto nejsme naivní, ale nechceme ani předjímat jejich úmysly.
<P>
Chci tedy ujistit pana Gauzèse a všechny ostatní vážené poslance, že této trojcestné rovnováze budeme věnovat velkou pozornost. Pan Cancian také velmi správně zmínil finanční nestabilitu, která je nejhorším nepřítelem růstu. Proto musíme stanovit podmínky, které podpoří větší finanční stabilitu, a v souvislosti s jednáním, které momentálně vedeme s Čínou, bych dodal i měnovou stabilitu.
<P>
Pečlivě jsem zaznamenal komentáře pana Bullmanna, v nichž nás naléhavě vyzýval, abychom provedli důkladné mikroekonomické a makroekonomické studie. Účinně využijeme i přechodná období, která nejsou nekonečná, a máte naprostou pravdu, pane Bullmanne, že evropské právní předpisy se dělají tady a v Radě, nikoli jinde a nikoli v Basileji. Tady je evropský zákonodárce a právě proto připravíme návrh CRD 4, tedy legislativní návrh, kde budeme žádat o váš souhlas, a to ještě před rozpravou a jednotlivými etapami návrhu.
<P>
Paní Bowlesová, máte naprostou pravdu, jestliže se nás ptáte a říkáte, že tohle nemůže být nic mimořádného. I já tu a tam slyším některé bankéře, kteří mají krátkou paměť, neboť nám tvrdí, že hospodářská krize pominula a můžeme se vrátit k obvyklým obchodům. Nemůžeme si dovolit mít krátkou paměť a nebudou to obchody jako obvykle. Se vší vážností provedeme reformy.
<P>
Paní předsedající, chtěl bych ještě dodat, že lepší kapitalizace, o níž hovoříme v Basileji a v CRD 4, je není jediným nástrojem nebo jediným řešením. Existuje řada dalších řešení řízení krizí, která jsem uvedl již dříve ve svém prvním projevu: je to samozřejmě všechno to, co děláme pro regulaci zajišťovacích fondů a co doufám, že v příštích dnech dokončíme. Pak je tu naše činnost v oblasti soukromých kapitálových fondů, derivátů a krátkého prodeje. Existuje i řada dalších důležitých nástrojů. Pan Ludvigsson hovořil před chvílí o zátěžových testech. Ty je potřeba provádět pravidelně. Takový je tedy náš momentální přístup.
<P>
Pane Lambertsi, uvedu jen další důležitý bod, který jste připomněl. Výplata dividend bankami, které neuvádějí do praxe minimální kapitálové požadavky. Za tento problém jasně odpovídá jedna z takzvaných ochranných rezerv, v tomto případě rezerva pro zachování kapitálu, která stanoví, že banka nemůže vyplácet dividendy, nesplňuje-li minimální požadavky kapitalizace. To je jedno z opatření, které samozřejmě začleníme do svého legislativního návrhu.
<P>
Paní Fordová, my skutečně musíme chránit daňové poplatníky. Jsem si jist, že budete se zájmem vyhlížet návrhy, které do několika dnů vypracujeme a které se budou týkat řízení krizí a prevence a vytvoření fondů pro řešení problémů bank v každém členském státě, které, jak doufáme, zajistí, aby za banky platily banky, nikoli daňoví poplatníci.
<P>
Paní Lullingová položila velmi specifickou otázku. Ano, při basilejských jednáních jsem společně se svými kolegy věnoval tomuto problému velkou pozornost a byli jsme ujištěni, že 40 % ochranných rezerv likvidity mohou tvořit Pfandbriefe, neboli hypoteční dluhopisy, na něž jste se ptala. Jsem přesvědčen, že je to pozitivní výsledek, a my naprosto podporujeme diverzifikaci likvidních aktiv.
<P>
Pan Klinz upozornil na problém "příliš velké na bankrot". Když byly tyto obavy zmíněny ve Spojených státech, i tak jsem odpovídal, že není možné srovnávat, protože americké a evropské bankovní systémy nejsou stejné, a to ani, pokud jde o jejich příspěvek k hospodářství, ani pokud jde o jejich strukturu. Pane Klinzi, je to záležitost, která stále nebyla na mezinárodní úrovni dořešena, a to ani v kontextu G20, ani v kontextu Výboru pro stabilitu. Touto situací se podrobně zabýváme, abychom zajistili, že se nikdo nebude a nemůže obracet na daňové poplatníky.
<P>
Pane Nitrasi, co se týče komplexních finančních nástrojů, potřebujeme silnější dohled. Proto bude hlavně díky tomuto Parlamentu nový evropský orgán ESMA hrát klíčovou úlohu při hledání možnosti zákazu toxických produktů a uvidíte, že v blízké budoucnosti budeme úlohu tohoto orgánu dále posilovat.
<P>
Nakonec bych chtěl informovat paní Podimatovou, že pokud jde o ratingové agentury, i u nich proběhne třetí kolo různých kroků. To, co jsme až doposud společně s vámi udělali, není dostatečné a já v současné době pracuji na tomto třetím kole kroků, jejichž cílem je regulace ratingových agentur a diverzifikace trhu s ratingovými agenturami, který, slušně řečeno, je soustředěn jen do několika málo rukou. Minulý pátek jsme se na zasedání ECOFIN ptali ministrů a předseda vašeho výboru, paní Bowlesová, byl přítomen. Já se chystám připravit konzultaci zaměřenou na posílení této regulace.
<P>
Pan Schmidt také zmínil problém kumulativního dopadu. Na tuto otázku jsem ovšem odpovídal ve svém příspěvku k trojcestné rovnováze, což je problematika, které se budeme velmi pečlivě věnovat.
<SPEAKER ID="215" NAME="Othmar Karas" LANGUAGE="DE">
Paní předsedající, dámy a pánové, rozprava byla přehledná, jasná, kvalifikovaná a uvážlivá. Ukázali jsme se ve velmi dobrém světle jako soudržná a odhodlaná skupina. Pane komisaři, chtěl bych také poděkovat všem, kdo se rozpravy zúčastnili, včetně vás. Tento proces nezpochybňujeme, ale není dokončen. Přišli jsme také s nepříjemným tématem. Bolestivé místo tohoto problému spočívá především v rozdílných bankovních a hospodářských systémech v Evropě a ve Spojených státech. V tomto bodě musíme jasně říci, že i když legislativní proces ještě nezačal, basilejský proces poškozuje a omezuje naše svobodné manévrování v politickém rozhodování. Co by se stalo, kdybychom nevypracovali zprávu z vlastního podnětu? Dnes by neproběhla žádná rozprava. Proto musíme do basilejského procesu, do procesu G20 a do nových globálních orgánů, které se tvoří, vnést demokracii a parlamentarismus a zároveň se tohoto procesu musíme zúčastnit, aby nám nebyla vždycky předkládána hotová věc.
<P>
Je třeba propojit Basilej III a ochranu vkladů, neboť mezi nimi existuje spojení. Musíme propojit své rozhodování a globální provádění, zejména ve Spojených státech. Než budeme mít návrh směrnice, musím mít definici likvidity. Dodd-Frankův zákon ve Spojených státech před nás mezitím staví jiný problém. Jelikož Američané budou mít problém s prováděním standard likvidity, pokoušejí se nyní znovu zavést dodatečná kritéria společně s externími ratingy. Naším mottem musí být, že základem hodnocení musí být buď externí rating, nebo alternativní kritéria, jako cenová stabilita. V žádném případě nemůžeme mít pro Evropu obojí a pro Spojené státy jen jedno.
<P>
Musíme být ostražití a ubezpečme se také společně, pane komisaři, že vnitrostátní ministři financí a hospodářství přetlumočí svým vnitrostátním parlamentům to, o čem Komise nyní informuje ve své studii dopadu. Ve vnitrostátních parlamentech se toho příliš neví o tom, co tady děláme, a o dopadu a důsledcích v členských státech se toho neví tolik, jako v této sněmovně. I tady musíme začít s ofenzívou. Zapojme do tohoto komunikačního procesu vnitrostátní parlamenty.
<SPEAKER ID="216" NAME="Předsedající">
Rozprava je skončena.
<P>
Hlasování se bude konat zítra.
<P>
Písemná prohlášení (článek 149)
<SPEAKER ID="217" NAME="Sergio Berlato" LANGUAGE="IT">
Jsem přesvědčen, že nedávná hospodářská a finanční krize neboli největší recese od období velké deprese zdůraznila potřebu radikální revize současného regulačního rámce Basilej II. Chtěl bych vám tady v Parlamentu připomenout, že dohoda Basilej II definuje kritéria dostupnosti úvěrů tak, že nutí banky objektivně hodnotit úvěruschopnost společnosti s přihlédnutím k rizikům spojeným s její možnou platební neschopností, k zárukám a k expozici v případě úpadku. Přestože je cílem těchto kritérií zlepšit konkurenceschopnost společností a posílit finanční systém, jsou pro malé a střední podniky, které jsou motorem hospodářství v Unii, příliš represivní. Konkrétně řečeno, vzhledem k tomu, že evropské podniky nemají tak pevný finanční základ, znamená uplatňování dohody často menší přístup k úvěrům a vyšší úrokovou sazbu. I když si myslím, že snaha Basilejského výboru o aktualizaci obecného regulačního rámce je povzbudivá, velké starosti mi dělají nedostatky, které se objevily v průběhu vyjednávání. Z tohoto důvodu souhlasím s tím, že Parlamentu lze doporučit, aby se více zapojil do jednání s cílem provést změny nezbytné k tomu, aby evropský průmysl a evropské hospodářství nebyly znevýhodněny.
<SPEAKER ID="218" NAME="Giovanni Collino" LANGUAGE="IT">
Nový pakt stability pro Evropu by měl zahrnovat i bankovní systém, který představuje druhý konec procesu, v němž se využívají vlastní zdroje, jež jsou tlukoucím srdcem evropského hospodářství. Jinými slovy, dluh, který postupem doby nashromáždí členské státy při vytváření národního bohatství a rozdělí jej mezi své občany, je financován a řízen bankami, které by měly být schopny z něj vytěžit zisk.
<P>
Je pravda, že členské státy budou stále potřebovat mnoho času, aby se přizpůsobily standardizaci svých finančních právních předpisů a aby dosáhly odpovídajícího stupně jednotnosti svých daňových systémů, vytvořily slušné marže likvidity a vyžadovaly, aby pákové efekty zaručily úspory a jejich dlouhodobý trend, ale my musíme zajistit svou schopnost nalézt správnou odpověď na krizi dokonce i v krátkodobém horizontu.
<P>
Vlastní finanční prostředky, k nimž bude mít Evropská unie stale lepší přístup, zajistí, že správa zdrojů Unie bude stále méně regulovat systémová rizika a stále více vytvářet podněty ve prospěch národních hospodářství, jež nebude jen žárlivě střežen uzavřený ve státních hranicích, ale bude integrován s cílem optimalizovat využívání příslušných komparativních výhod.
<SPEAKER ID="988" NAME="Diogo Feio" LANGUAGE="PT">
Silné a stabilní finanční instituce jsou rozhodující pro udržitelnost kapitálového trhu, pro přístup k úvěrům, pro konkurenceschopnost a pro hospodářskou a finanční stabilitu. Proto vítám přijetí této zprávy zejména proto, že obsahuje velmi důležitá opatření, která jsem předložil, když jsem se zabýval situací vnitrostátních finančních institucí. Mám na mysli především: nutnost, aby Basilejský výbor a Komise vyjasnily zacházení s oboustrannými finančními dohodami o vzájemném držení akcií, význam definování kritérií pro vysoce kvalitní likvidní aktiva se zřetelem k definici aktiv způsobilých pro operace měnové politiky (repo operace), kterou užívá Evropská centrální banka, a zahrnutí veškerých státních dluhů eurozóny bez ohledu na konkrétní rating dané země mezi vysoce kvalitní likvidní aktiva, čímž se sníží nepřiměřený dopad kroků ratingových agentur.
<SPEAKER ID="219" NAME="Jiří Havel" LANGUAGE="CS">
Předkládaná zpráva je poměrně precizně zpracována, přehledně analyzuje zkoumanou problematiku nové navrhované bankovní regulace (Basilej II) a detailně rozebírá její hlavní body, které jsou v současnosti diskutovány v praktické i akademické rovině. Konkrétně se jedná o pět následujících okruhů, jejichž zavedení by mělo přispět k vyšší finanční stabilitě bankovního sektoru a ke snížení pravděpodobnosti další krize: kvalita kapitálu (posílení kvality kapitálu bank je nepochybně žádoucí), přísnější standardy likvidity (likviditní riziko se ukázalo jako významné během krize), proticyklická opatření (vytváření dodatečného kapitálu bank v dobrých časech by mělo zamezit nadměrnému růstu úvěrů a následnému vytváření cenových bublin, jako např. ve Španělsku), zavedení pákového poměru (tento nový ukazatel by měl přispět k větší stabilitě bank, nicméně by měl zahrnovat nejen účetní položky obsažené v bilanci banky, ale též i mimobilanční položky, jako jsou deriváty a podmíněné závazky banky) a v neposlední řadě i vznik centrální protistrany pro vypořádání mimoburzovních obchodů, a to zejména ve vztahu k vyšší transparentnosti v oblasti derivátů. Na základě výše uvedeného se domnívám, že předložená zpráva obsahuje detailní analýzu a též relevantní doporučení v oblasti navrhované bankovní regulace, a proto zprávu doporučuji ke schválení v navrhovaném znění.
<SPEAKER ID="987" NAME="Petru Constantin Luhan" LANGUAGE="RO">
Jsem přesvědčen, že dynamické, jasně definované finanční trhy, schopné financovat rozsáhlé investice, jsou naprosto základním předpokladem obnovy evropského hospodářství. Rozhodně podporuji závazek učiněný v průběhu summitu G20 vytvořit větší objem kapitálu a vypracovat standardy řízení likvidity. Tyto kvalitní standardy likvidity jsou klíčovým prvkem v reakci na krizi.
<P>
Myslím si také, že větší míra pružnosti způsobilých aktiv dostupných v Evropské unii, jíž lze dosáhnout stanovením bezpečných finančních zdrojů a jejich specifických rysů, vytvoří v těchto krizových situacích finanční stabilitu, a to jak krátkodobou, tak dlouhodobou.
<SPEAKER ID="986" NAME="Czesław Adam Siekierski" AFFILIATION="PPE">
písemně. - (PL) Finanční a hospodářská krize posledních let nás připravila o iluze, že banky nejlépe znají své vlastí riziko a jsou schopny stanovit své vlastní bezpečnostní požadavky. Hluboká nevědomost některých lidí pověřených odpovědností za banky, prvořadý význam přikládaný plánům prodeje a ignorování rizikových faktorů společně s pasivitou systému finančního dohledu, to jsou hlavní hříchy bankovnictví, které byly přímým katalyzátorem světové recese.
<P>
Ukázalo se, že Basilej II není příliš účinným mechanismem prevence krizí. Za těchto okolností je nejdůležitější vytvořit co nejrychleji nový kodex norem - Basilej III, který již nebude obsahovat optimistický předpoklad, že banky jsou schopny regulovat se samy.
<P>
Zvýšení kapitálových požadavků bude jistě přínosem ke zvýšení bezpečnosti bankovnictví pomocí nárůstu likvidity. Taková opatření však přinášejí riziko, že náklady budou formou zvýšení cen úvěrů a dalších finančních služeb přeneseny na bankovní klienty, a to ke škodě hospodářství. Proto je nezbytné zaručit vhodné ochranné rámce, díky nimž bychom nemohli být postiženi tímto nevítaným vlivem, nebo by byl alespoň udržen na minimu. Na druhé straně si však musíme uvědomit, že finanční bezpečnost také něco stojí. Otázkou je, kolik jsme za ni ochotni zaplatit.
<SPEAKER ID="985" NAME="Angelika Werthmann" AFFILIATION="NI">
písemně. - (DE) Tato krize jasně ukázala, že i bankovní kapitál je zcela nedostatečný, pokud jde o platební schopnost a solventnost. Stávající regulační rámec proto vyžaduje hloubkovou revizi, a proto je třeba přivítat snahu Basilejského výboru o obecné zlepšení tohoto rámce především jednotnými, jasnými a transparentními předpisy. Jsou zde však některé nedostatky a ve své nynější podobě by tento rámec způsobil evropskému hospodářství konkurenční nevýhodu. Evropské společnosti spoléhají na úvěry poskytnuté bankami. Základem osmdesáti procent investic a půjček v Evropě jsou bankovní úvěry. V tomto ohledu je důležité zabezpečit zejména financování malých a středních podniků. Je třeba zohlednit rozdíly, ale nepenalizovat určité obchodní modely. Jinak by mohlo být evropské hospodářství poškozeno.
