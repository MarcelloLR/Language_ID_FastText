<CHAPTER ID="007-06">
6. Transparentnost regionální politiky a jejího financování (
<P>
- Před hlasováním:
<SPEAKER ID="160" NAME="Michail Tremopoulos">
zpravodaj. - (EL) Pane předsedající, dámy a pánové, podnětem k této zprávě o transparentnosti regionální politiky a jejího financování se stala skutečnost, že úplné zveřejnění příjemců prostředků z EU umožňuje veřejnou účast na smysluplné debatě o způsobu vynakládání evropských veřejných peněz. Je to nezbytné pro fungování demokracie na evropské úrovni.
<P>
Tato zpráva, jejímž vypracování mi byl přiděleno Výborem pro regionální rozvoj, obsahuje doporučení, která by se měla stát součástí budoucích nařízení týkajících se strukturálních fondů, jako je poskytnutí doplňujících informací potřebných v případě uveřejňování seznamů příjemců a dostatečně závazná pravidla partnerství.
<P>
Mezi další návrhy, které lze provádět v rámci stávajících programů soudržnosti, patří například:
<P>
stanovení podrobnějšího a popisnějšího formátu, který vytvoří Komise a který bude určovat strukturu, formu a obsah informací, které je třeba poskytnout;
<P>
propojení evropské iniciativy pro transparentnost s novými finančními kontrolami a audity;
<P>
tvrdší postup kontrolních orgánů, pokud jde o požadavky na komunikaci a poskytování informací, včetně jmenovitého pranýřování a využívání finančních postihů v případech prokázaného podvodu;
<P>
těsnější zapojení regionálních a místních orgánů a dalších relevantních partnerů do všech fází vytváření programu soudržnosti a jeho provádění s tím, že jim bude umožněn přístup k veškeré projektové dokumentaci;
<P>
návrh, aby Komise poskytla podrobnější pokyny ke způsobu praktického uplatňování doložky o partnerství v rámci stávajících programů, a na zvýšení transparentnosti financování velkých projektů z prostředků EU.
<P>
Rád bych ještě jednou poděkoval stínovým zpravodajům z ostatních politických skupin za toto konečné znění, jehož se nám podařilo dosáhnout.
