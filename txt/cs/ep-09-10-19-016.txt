<CHAPTER ID="016">
Jednominutové projevy k důležitým politickým otázkám
<SPEAKER ID="029" NAME="Předseda">
Dalším bodem jsou jednominutové projevy k důležitým politickým otázkám.
<SPEAKER ID="030" NAME="Arturs Krišjānis Kariņš" AFFILIATION="PPE">
Pane předsedo, celosvětovou hospodářskou krizi pociťuje celá Evropská unie, avšak nejzávažnější dopady recese se projevují v Pobaltských státech. Pro tyto země je východisko z krize úzce spjato s plným přechodem na euro. Přestože jsou měny Pobaltských států od roku 2005 přímo svázány s eurem, nemohou se tyto země kvůli oficiálním maastrichtským kritériím zatím stát plnými členy eurozóny. Pobaltské státy jsou tedy zasaženy politikou Evropské centrální banky ohledně nízkých úrokových sazeb, které jsou výsledkem úvěrových a nemovitostních bublin, ale zároveň jim není umožněno využívat opravdových výhod měnové stability. Žádám vás, abyste učinil politické rozhodnutí, které by umožnilo přijetí eura v Pobalstských státech na základě výjimky. Malá hospodářství těchto zemí nepředstavují pro eurozónu hrozbu. Hrozbou je nestabilita v této oblasti, pokud by tyto země zůstaly mimo eurozónu. Děkuji za pozornost.
<SPEAKER ID="031" NAME="Alexander Mirsky" AFFILIATION="S&amp;D">
(LV) Dámy a pánové, pane předsedo. Rád bych vás upozornil na velmi nebezpečnou hospodářskou situaci v Lotyšsku. V současné době se v této zemi plánuje zavření 50 % nemocnic. V některých oblastech dosahuje nezaměstnanost 25 %. V regionu Latgalsko bylo propuštěno 50 % zaměstnanců. Práci ztratilo 30 % příslušníků policie, 30 % učitelů a 30 % lékařů. Daňové reformy, kterými by se měly zvýšit daně, povedou k úplnému zhroucení hospodářství. A v této situaci dostává Litva namísto pomoci nabídky na půjčky, které vyžadují ještě více škrtů v už tak nízkém rozpočtu. Došlo to tak daleko, že někteří švédští ministři doslova vydírají lotyšskou vládu tím, že požadují snížení finanční pomoci. A to vše vedlo k vypuknutí sociálních nepokojů...
<SPEAKER ID="032" NAME="Luigi de Magistris" AFFILIATION="ALDE">
(IT) Pane předsedo, dámy a pánové, domnívám se, že by Parlament měl být hluboce znepokojen poslední zprávou Organizace OSN pro výživu a zemědělství.
<P>
Zatímco v Evropské unii některé vlády, v nedávné době to byla italská vláda, stále považují přistěhovalectví za trestný čin, porušují právo na azyl a bez rozdílu odmítají vstup do země, domnívám se, že potřebujeme důkladnou spolupráci, neboť je skandální, že v Africe, na Blízkém východě a v Asii stále existuje taková úroveň chudoby, jaká je popsána ve zprávě organizace FAO. Spolupráce neznamená zavádět zbytečné projekty, které pouze představují zisk pro známé a již existující společnosti, znamená to pomoci těmto zemím, aby se samy prosadily.
<P>
Dalším skandálem, který Parlament musí vyřešit, je privatizace vody, do níž jsou některé vlády EU zapojeny. Voda je zdroj, který patří všem, je to základní zdroj a ne zboží sloužící nadnárodním společnostem.
<SPEAKER ID="033" NAME="Karima Delli" AFFILIATION="Verts/ALE">
(FR) Pane předsedo, můj projev se týká zhoršení pracovních podmínek v Evropě.
<P>
Téměř polovina pracujících lidí ve světě dnes vydělává méně než dva dolary za den. 12,3 milionů lidí žije stále v podmínkách otroctví a více než 200 milionů dětí je nuceno pracovat. V Evropě roste každým dnem počet pracujících chudých a každý rok zaznamenává Mezinárodní organizace práce 160 000 úmrtí způsobených nedostatečnou prevencí.
<P>
V této souvislosti bych ráda zdůraznila naši odpovědnost vůči všem lidem, kteří nemají práci a jsou zbaveni sociálních práv, kteří pracují v nevyhovujících podmínkách, a také vůči milionům pracovníků, již trpí psychicky i fyzicky, již jsou někdy dohnáni až k sebevraždě nebo již jsou v důsledku pracovních podmínek postiženi rakovinou či chronickým onemocněním. Je načase co nejdříve skoncovat s náboženstvím, které nám diktuje, abychom pracovali více, a také přestat s využíváním rasové příslušnosti a s hospodářským soutěžením. V období příštích deseti let musí být hlavní prioritou Unie zaručení práva na důstojnou práci a posílení pracovního práva.
<SPEAKER ID="034" NAME="Janusz Wojciechowski" AFFILIATION="ECR">
(PL) Pane předsedo, Organizace pro výživu a zemědělství nedávno zveřejnila zprávu, v níž uvádí, že do roku 2050 se musí zvýšit světová produkce potravin minimálně o 70 %, jinak bude lidstvo ohroženo hladomorem. To je potvrzením zřejmé pravdy. Všichni dobře víme, že počet lidí na světě stoupá, zatímco množství orné půdy, která je k dispozici, klesá. A zemědělská politika Evropské unie, pod záminkou péče o tržní zásady a zlepšení konkurenceschopnosti zemědělství, je založena na systematickém snižování zemědělské produkce v téměř všech odvětvích. V souvislosti s celosvětovým vývojem by se tato politika mohla stát smrtící a mohla by v ne příliš vzdálené budoucnosti být příčinou hladu.
<P>
Domnívám se, že v Evropské unii je potřeba zásadně změnit politický přístup k zemědělství a s ním spojeným problémům. Musíme se opravdu postarat o zajištění potravin na našem kontinentu. Už bylo dost politiky omezování zemědělství, protože to je politika krátkozraká a chybí jí představivost.
<SPEAKER ID="035" NAME="Bairbre de Brún" AFFILIATION="GUE/NGL">
(GA) Pane předsedo, asi v této době před třemi lety se britská vláda zavázala, že zavede zákon o irském jazyce, kterým bude tento jazyk v Severním Irsku chráněn a rozvíjen. Právní úprava na ochranu práv občanů hovořících irsky je významnou součástí procesu usmíření a míru.
<P>
Irština by tedy měla mít stejnou právní ochranu jako rodné jazyky obyvatel jižního Irska, Skotska a Walesu.
<P>
O tři roky později tato legislativa ještě stále neexistuje.
<P>
Byla bych velmi ráda, kdybyste vy, pane předsedo, promluvil s představitelem výkonné moci sdílející pravomoci v Belfastu ohledně významu a vlivu mnohojazyčnosti obecně.
<P>
Jedenáct let po podepsání Velkopáteční dohody a tři roky po podepsání Dohody ze St Andrews je pro nás nezbytně nutné, aby byl zaveden zákon o irském jazyce, který by normalizoval práva irsky hovořících občanů v Severním Irsku.
<SPEAKER ID="036" NAME="Předseda">
Děkuji vám. Předložte prosím k této záležitosti písemnou žádost.
<SPEAKER ID="037" NAME="John Bufton" AFFILIATION="EFD">
Pane předsedo, v současné době získává Wales značné fionanční prostředky EU v rámci programu strukturálních fondů na období 2007-2013. Velká část peněž je určena na rozvoj udržitelného hospodářského růstu a vytváření pracovních příležitostí. Oblast West Wales and the Valleys získává v rámci současného programu strukturálních fondů nejvyšší úroveň podpory, což je oprávněné.
<P>
Pro mnohé lidi se ve Spojeném království žije v hojnosti. Velmi málo lidí ví o skutečné úrovni chudoby anezaměstnanosti, které ve Walesu existují. Udolí v oblasti the Valleys nebyla zničena zastavením průmyslové výroby, která však byla oporou pro místní tvrdě pracující komunity. Dnes jsou doly zavřené. Továrny, které na jejich místech vznikly, zadávají práci do zahraničí. Lidé v těchto komunitách, již měli prospěch ze zaměstnanosti, kterou továrny poskytovaly, nejen přišli o práci, ale ztratili také pocit účelnosti a náležitosti.
<P>
Se zvyšujícím se počtem zemí, které by se chtěly připojit k EU, mám obavy, že podpora, již by Wales tak potřeboval, bude určena novějším členským zemím. Naléhavě žádám Komisi a Radu, aby zajistily, že Wales získá přiměřené finanční příspěvky prostřednictvím přechodného urovnání, až bude v roce 2013 ukončen současný program strukturálních fondů.
<SPEAKER ID="038" NAME="Franz Obermayr" AFFILIATION="NI">
(DE) Pane předsedo, mimořádně nebezpečná jaderná elektrárna Temelín, v níž došlo od roku 2000 již k 127 nehodám, se nachází velmi blízko od Horního Rakouska, odkud pocházím. A další jaderná elektrárna je nedaleko od Vídně, v obci Mochovce na Slovensku. Dohromady vytvářejí nepříjemnou kombinaci starého sovětského projektu a amerického strojírenství. Z právního hlediska je celá záležitost problematická, neboť posuzování vlivů na životní prostředí není ani v jedné z těchto zemí prováděno v souladu s evropskými právními předpisy. Strany řízení nemají možnost získat soudní přezkum konečného rozhodnutí. To je v rozporu s článkem 10 směrnice Společenství o posuzování vlivů na životní prostředí.
<P>
Rád bych využil této příležitosti a vyzval Společenství, aby se postavilo pevně proti výstavbě tohoto projektu.
<SPEAKER ID="039" NAME="Georgios Papastamkos" AFFILIATION="PPE">
(EL) Pane předsedo, z důvodu obnovení a rozšíření kola jednání v Dohá a vzhledem k blížící se ministerské konferenci organizace WTO, která se bude konat na konci listopadu v Ženevě, požadujeme důkladnou debatu s Komisí, abychom se mohli společně rozhodnout o postoji Evropské unie při vyjednávání v souvislosti s přijetím Lisabonské smlouvy. Také požadujeme, aby Komise plně respektovala mandát zemědělského sektoru k vyjednávání a aby jakýkoli návrh z jeho strany nepovažovala za důvod k další reformě a konkrétněji aby nebránila přezkumu v roce 2013. Jinými slovy si nepřejeme předčasnou reformu společné zemědělské politiky, která bude uskutečněna na základě tajných a nečestných praktik nebo bude nařízena shora.
<SPEAKER ID="040" NAME="Alajos Mészáros" AFFILIATION="PPE">
(HU) Pane předsedo, je chvályhodné, když chce politik získat pro svou zemi co největší prospěch. Děláme to všichni, neboť máme na paměti zájmy našich voličů. Tento prospěch však nemůže být na úkor jiných osob a v žádném případě nemůže být výsledkem vydírání.
<P>
Český prezident Václav Klaus nás všechny velmi překvapil svým jednáním pro zablokování Lisabonské smlouvy. Muž, který začal svou politickou kariéru jako reformátor, přednesl požadavky, jež jsou ostudné pro něj i pro jeho zemi. Podle mne je nepřijatelné spojovat podepsání Lisabonské smlouvy s nezpochybnitelností Benešových dekretů. Benešovy dekrety, přijaté v roce 1945, postulují zásadu kolektivní viny, která je neslučitelná s evropským právním řádem. Podle těchto zákonů ztratily miliony nevinných lidí státní občanství a tito lidé byli násilně vysídleni z území, na němž se narodili, pouze z toho důvodu, že jejich mateřským jazykem byla němčina nebo maďarština.
<P>
Podle evropského právního řádu nemůžeme tolerovat žádný způsob ani formu porušování lidských práv a osobní svobody. Avšak přesně to po nás požaduje Václav Klaus.
<SPEAKER ID="041" NAME="Chrysoula Paliadeli" AFFILIATION="S&amp;D">
(EL) Pane předsedo, nedávný únos Athanasiose Lerounise, prezidenta nevládní organizace "Greek volunteers", je posledním v řadě únosů, k nimž došlo v chaotické oblasti mezi Pákistánem a Afghánistánem. Tyto únosy se týkají občanů polské, britské, španělské, čínské a kanadské národnosti a většina z nich neunikla smrti. Obyvatelé této oblasti, známé pod jménem Kafiristán, tedy země nevěřících, bojují za zachování svých tradic a zvyklostí v nepřátelských podmínkách, které je postupně přemáhají.
<P>
Pan Lerounis působil se svým týmem aktivně v kmenu Kalašů asi patnáct let a za tu dobu se jim podařilo zlepšit životní podmínky této izolované společnosti.
<P>
Vyzýváme poslance Evropského parlamentu, aby využili své pravomoci a pomohli zachránit dobrovolníka, který zasvětil velkou část svého života tomu, aby porozuměl komunitě ve střední Asii, které hrozí vymření.
<SPEAKER ID="042" NAME="Harlem Désir" AFFILIATION="S&amp;D">
(FR) Pane předsedo, dámy a pánové, dva členské státy - Francie a Spojené království - oznámily, že hodlají poslat do Afghánistánu uprchlíky, kteří přišli do Evropy, aby si zachránili život.
<P>
Domnívám se, že nemůžeme nečinně přihlížet tomuto závažnému ohrožení jejich životů. Britský deník The Guardian v říjnu zveřejnil zprávu, že někteří afghánští uprchlíci, kteří byli vyhoštěni z Austrálie, byli při příjezdu do země svého původu zabiti.
<P>
Domnívám se, že toto vše je v naprostém rozporu se všemi našimi mezinárodními závazky.
<P>
Evropská komise ve svém akčním plánu z června 2008 uvedla, že právní opatření na snížení nelegálního přistěhovalectví by neměly vést k tomu, že bude uprchlíkům odpírán přístup k ochraně v rámci Evropské unie. Vysoký komisař OSN pro uprchlíky varoval Evropskou unii před jakýmkoli pokusem o zpochybnění Ženevské úmluvy a dalších forem ochrany, které mají afghánským uprchlíkům zajistit, že nebudou vyhnáni zpět do Afghánistánu.
<P>
Velký počet poslanců EP ze čtyř skupin podepsalo výzvu týkající se této záležitosti. Žádám vás, pane předsedo, abyste se obrátil na Evropskou komisi, Spojené království a na Francii. A žádám naši sněmovnu, abychom se touto problematikou zabývali, abychom zabránili trestnému činu porušujícímu právo na azyl.
<SPEAKER ID="043" NAME="Ramon Tremosa I Balcells" AFFILIATION="ALDE">
Pane předsedo, chtěl bych odsoudit omezení, která se ve Španělsku zavádí pro katalánštinu. Konkrétně hovořím o autonomní vládě Valencijského společenství, která v roce 2007 zrušila televizní opakovače v La Carrasqueta a Mondúver. Další televizní opakovače by měly být zrušeny v následujících měsících.
<P>
Tyto opakovače však umožňují příjem katalánské televize ve Valencii. Valencijská autonomní vláda jedná v rozporu se směrnicí o audiovizuálních mediálních službách, pomocí níž je zajištěno, že obsah televizních programů může být volně v oběhu mezi jednotlivými evropskými zeměmi. V rámci EU existuje kulturní svoboda, avšak v rámci Španělska - v případě katalánské televize - tato svoboda neexistuje. To je smutný paradox, o němž jsem vás chtěl dnes odpoledne informovat.
<SPEAKER ID="044" NAME="Angelika Werthmann" AFFILIATION="NI">
(DE) Pane předsedo, dámy a pánové, v roce 1957 byla ve Smlouvě o založení Evropského společenství uvedena zásada "stejné odměny za stejnou práci". Tato zásada je i dnes aktuální, neboť přestože stále více žen pracuje na vedoucích pozicích, pořád existuje rozdíl v příjmu, který je do očí bijící. Je nepochopitelné, že ženy, pouze proto, že to jsou ženy a ne muži, dostávají nižší plat za stejnou práci, především za stejné pracovní výsledky. Přínos, který moderní demokratická společnost získá, až bude tato zásada konečně plně uplatňována, což by mělo být současným požadavkem, by měl být každému jasný a zřejmý. Proto se domnívám, že je důležité udělat něco pro to, aby se zlepšily současné zákony a platová transparentnost. Uvedu pouze jeden příklad z Rakouska, kde rozdíl v příjmech činí 28 %.
<SPEAKER ID="045" NAME="Raül Romeva i Rueda" AFFILIATION="Verts/ALE">
(ES) Pane předsedo, chtěl bych odsoudit událost, která je za desetileté období vlády krále Mohameda VI v Maroku bezprecedentní. Jedná se o skutečnost, že marocký vojenský soud zahájí řízení proti sedmi západosaharským bojovníkům za nezávislost za kolaboraci s nepřítelem. Rozsudek by mohl znamenat trest smrti.
<P>
To se od dob vlády krále Hassana II. nestalo. Civilista se nikdy nedostal před vojenský soud na lavici obžalovaných. Znamená to, že v bývalé španělské kolonii opět sílí represe.
<P>
Mlčení Evropské unie, která má na tamější situaci také spoluvinu, je sice velmi překvapivé, avšak ještě závažnější je mlčení španělské vlády, jež nese hlavní podíl viny za současný stav v Západní Sahaře, neboť území opustila.
<P>
Mám tedy velmi přímou otázku: chceme snad mít zvláštní vztah s tímto marockým režimem? Je toto režim, s nímž chceme navázat vztah založený na přátelství a vzájemné úctě? Kolikrát ještě budeme moci a budeme muset mlčky sledovat to, co se děje v Západní Sahaře?
<P>
Je toto způsob, jakým zamýšlejí vyřešit problémy, jež v současnosti sužují celou tamní populaci? Domnívám se, že v souvislosti s tímto vyjednáváním nastal nyní okamžik, kdy bychom měli na tuto situaci jasně a pevně zareagovat.
<SPEAKER ID="046" NAME="Petru Constantin Luhan" AFFILIATION="PPE">
(RO) Evropská unie má 1 636 označených hraničních přechodů, přes které je možné vstoupit na území EU, a každý rok je zaznamenáno přibližně 900 milionů přechodů přes hranice. Pocházím z oblasti nacházející se při vnější hranici Evropské unie a velmi dobře si uvědomuji problémy, s nimiž se potýkají celní úřady. Proto se domnívám, že se musíme touto záležitostí vážně zabývat a přezkoumat mandát agentury Frontex.
<P>
Agentura Frontex má v současné době řadu problémů. Členské státy se například musejí aktivněji zapojit do spolupráce na vnějších hranicích Evropské unie. Je třeba se více zaměřit na spolupráci se třetími zeměmi, které bývají v mnoha případech země původu nebo tranzitní země nelegálních přistěhovalců. Prostřednictvím Stockholmského programu je podporována větší angažovanost agentury Frontex s cílem, aby tato agentura měla klíčovou úlohu v budoucím integrovaném mechanismu na sledování hranic EU.
<SPEAKER ID="047" NAME="Artur Zasada" AFFILIATION="PPE">
(PL) Pane předsedo, s ohledem na rostoucí množství nákladní dopravy pohybující se po severojižní ose kontinentu a na nedostatečný počet dopravních koridorů bych rád zdůraznil význam středoevropského dopravního koridoru CETC Route 65. Zahrnuje silnice, vnitrozemské vodní cesty a železniční dopravu přes území spojující Baltské a Jaderské moře a vede ze Švédska přes Polsko, Českou republiku, Slovensko, Maďarsko a Chorvatsko.
<P>
Koridor by vytvořil osu pro regionální rozvoj celé oblasti, přes niž povede. Byl by plně v souladu se zásadou intermodality a měl by vyvážený vliv na životní prostředí. Pomohl by zrychlit tempo sociálního a hospodářského rozvoje velké části Evropské unie, neboť by se jeho prostřednictvím zvýšila rychlost a objem obchodní přepravy mezi zeměmi v oblasti Baltského moře a státy Středozemního a Jaderského moře.
<P>
Jako poslanec Evropského parlamentu a také jako odborník působící již mnoho let v odvětví dopravy cítím povinnost vyzvat k podpoře pro projekt CETC. Plně si zaslouží začlenění do stávající celoevropské sítě transevropských dopravních koridorů.
<SPEAKER ID="048" NAME="Sylvie Guillaume" AFFILIATION="S&amp;D">
(FR) Pane předsedo, poté, co byl na konci září odstraněn tábor připomínající džungli ve městě Calais, bych zde chtěla odsoudit, že Francie a Spojené království organizují nucené návraty do Afghánistánu, do země, kde vládne naprostý chaos.
<P>
Stejně jako kolega pan Désir, jenž promluvil před chvílí, žádám i já Evropskou komisi, aby učinila nátlak na členské státy, aby přestaly vážně ohrožovat životy těchto lidí tím, že je nutí vrátit se do Afghánistánu.
<P>
Všichni víme, že tito přistěhovalci nemohou vzhledem k nařízení Dublin II požádat o azyl ve Francii, neboť by odtud byli pravděpodobně přesunuti do Řecka nebo Itálie, kde jsou nepřijatelné podmínky zajištění, a pravděpodobnost, že žádost o azyl bude kladně vyřízena, je velmi nízká.
<P>
Jediný účinek, který mělo zrušení tohoto tábora, bylo, že tito přistěhovalci, kteří zažívají tragédii a potřebují ochranu, zakusili ještě větší trauma. V rozporu s cíli, které stanovily francouzské úřady, se tito přistěhovalci stali v důsledku uzavření tábora ještě zranitelnějšími. A existuje ještě větší pravděpodobnost, že budou předány obchodníkům s lidmi, které tato situace v nejmenším neznepokojuje.
<P>
Nyní si více než jindy musíme zapamatovat, že azylový systém ztratí na důvěryhodnosti, pokud nebude chránit lidi, kteří ochranu potřebují.
<SPEAKER ID="049" NAME="Proinsias De Rossa" AFFILIATION="S&amp;D">
Pane předsedo, vítám, že Rada OSN pro lidská práva podpořila doporučení Goldstoneovy zprávy a že vyzvala k ukončení nezákonného obléhání Gazy, které způsobuje tolik lidského utrpení. Navrhuji, aby příslušné parlamentní výbory nyní bez prodlení přezkoumaly, jaké kroky by měla Evropská unie učinit, aby zajistila, že budou Goldstoneova doporučení účinně dodržována.
<P>
Šokovalo mne, že čtyři státy Unie - Itálie, Nizozemsko, Maďarsko a Slovensko - hlasovaly proti rezoluci Rady pro lidská práva. Lidská práva a mezinárodní zákony nejsou dobrovolné přídavky, které je třeba bránit nebo je ignorovat podle toho, zda přinášejí politické výhody. Všechny členské státy musí jednotně a čestně hájit mezinárodní zákony a lidská práva, jinak bude oslabena naše důvěryhodnost jako orgánu, který dohlíží na spravedlnost ve světě a který čestně zasahuje ve prospěch dosažení míru na Blízkém východě.
<P>
Na závěr bych mohl požádat, abyste ve smyslu Lisabonské smlouvy trvali na tom, aby Komise ani Rada nepodepisovaly v nadcházejícím týdnu s Izraelem žádné nové smlouvy.
<SPEAKER ID="050" NAME="Tomasz Piotr Poręba" AFFILIATION="ECR">
(PL) Pane předsedo, letos ve druhé polovině září pořádalo Rusko a Bělorusko vojenská cvičení s krycím názvem "Západ 2009" a "Ladožské jezero 2009". Jednalo se o největší akci tohoto druhu na západních hranicích Ruska od ukončení studené války. Nácvik útoku v podobném měřítku se naposledy konal v roce 1981, v době, kdy vrcholila studená válka. Je zajímavé, že část "Západ 2009" byla zahájena 18. září, tedy téměř přesně v den 70. výročí sovětské invaze do Polska. Část cvičení se konala v ústí Gdaňského zálivu a o operaci "Ladožské jezero 2009" se odborníci domnívají, že je přípravou potenciálního útoku na Baltské státy a Finsko.
<P>
Navzdory tomu, že Ruská federace jednala s otevřeným nepřátelstvím, Evropská unie i NATO zůstaly pasivní. Stále ještě nevytvořily obrannou strategii pro případ invaze z východu, protože pro některé země a členské státy NATO je tato záležitost z politického hlediska velmi citlivá.
<P>
Vzhledem k blížícímu se summitu EU-Rusko a také s ohledem na skutečnosti, o nichž jsem se zmínil, jsem o této záležitosti předložil otázku Radě Evropské unie.
<SPEAKER ID="051" NAME="Gabriel Mato Adrover" AFFILIATION="PPE">
(ES) Pane předsedo, dohody by se měly ctít a pravidla by měla být závazná stejným způsobem pro všechny. Tento výrok možná vypadá samozřejmě, ale ve skutečnosti samozřejmý není, když hovoříme o dohodě o přidružení mezi Evropskou unií a Marokem, která obsahuje důsledné nesrovnalosti, jak shledal Evropský úřad pro boj proti podvodům.
<P>
Španělští producenti rajčat, především na Kanárských ostrovech, zažívají těžké období a potřebují, aby byla dohoda dodržována. Také však chtějí vědět, co Komise plánuje učinit s novou dohodou, o níž se stále jedná - zda bylo nabídnuto zvýšení preferenční kvóty na rajčata a za jakých podmínek, zda bude změněn systém vstupní ceny, aby se do budoucna zabránilo dalšímu porušování pravidel, a zda budou vymáhány rostlinolékařské požadavky, které vyžadují evropští producenti.
<P>
Když hovoříme o dohodách, probíhají nyní i vyjednávání mezi producenty banánů. V některých případech se jedná o dvoustranné dohody se třetími zeměmi, které způsobují značné znepokojení, neboť tyto záležitosti by mohly mít nenapravitelné následky, pokud nebudou doplněny vyrovnávacími opatřeními.
<P>
V obou případech není možné, aby se Komise o producenty přestala starat, a my nesmíme dovolit, aby se tak stalo.
<SPEAKER ID="052" NAME="Françoise Castex" AFFILIATION="S&amp;D">
(FR) Pane předsedo, chtěla bych vás upozornit na zatčení Mohameda Othmana, třiatřicetiletého palestinského bojovníka za lidská práva a zastánce nenásilné kampaně občanské společnosti za bojkot, divestice a sankce.
<P>
Mohameda Othmana zadržely dne 22. září izraelské úřady. Od té doby izraelská armáda opakovaně prodloužila dobu, po kterou má být držen ve vazbě. Rozhodnutí o vazbě bude vydáno vojenským soudcem dne 20. října - tedy zítra.
<P>
Pane předsedo, jménem Evropského parlamentu vás žádám, abyste učinil opatření a zajistil, aby byl tento zastánce lidských práv, jehož jediným zločinem je myšlenkový zločin, propuštěn na svobodu.
<P>
Tento týden budeme udělovat Sacharovu cenu. Bohužel nemůžeme dát Sacharovovu cenu každému bojovníkovi za lidská práva, ale poskytněme jim alespoň naši podporu, když je jejich svoboda ohrožena.
<SPEAKER ID="053" NAME="Róża, Gräfin von Thun Und Hohenstein" AFFILIATION="PPE">
(PL) Pane předsedo, dnes vystupuji jako členka Výboru pro kulturu a vzdělávání a také jako členka Výboru pro vnitřní trh a ochranu spotřebitelů. V této roli vyzývám k pokračujícím a komplexním konzultacím a účinným krokům ohledně digitalizace knih a úlohy vyhledávače Google. Nemůžeme dopustit, aby náš trh, vše co jsme v této oblasti vytvořili, ovládla jedna společnost. Musíme vytvořit dobré právní nástroje, které budou chránit zájmy autorů a vydavatelů. A Evropská unie na tom musí pracovat s ostatními, především se Spojenými státy, ale i s dalšími zeměmi dnešního globalizovaného světa.
<P>
Týká se to naší evropské literatury, naší kultury a naší identity. Musíme je rozvíjet a společně jednat, abychom je chránili. Jedná se o naše evropské autory a naše evropské vydavatele. Otázka digitalizace je příliš závažná, aby bylo možné o ní rozhodovat pouze za oceánem. Musíme společně vytvořit legislativu a musíme této záležitosti věnovat co největší pozornost.
<SPEAKER ID="054" NAME="Cătălin Sorin Ivan" AFFILIATION="S&amp;D">
(RO) Tyto dny jsou významné pro demokratický vývoj Moldavské republiky. Volba prezidenta, o níž měl rozhodnout nový parlament dne 23. října, byla odložena z důvodu chybějícího protikandidáta. Komunistická strana nenominovala žádného kandidáta a této rozvratné strategie využila, aby se opět pokusila zničit cestu k demokracii.
<P>
Je naší povinností celý proces pozorně sledovat, aby bylo zajištěno, že jsou dodržována ústavní opatření a že Moldavská republika volbami splní zkoušku demokracie.
<P>
Posílení demokracie v této zemi musí být jednou z priorit politiky sousedství Evropské unie. Tento případ může poté posloužit jako příklad pro celou oblast ležící východně od EU. Je naší povinností nabídnout této demokratické vládě novou příležitost prostřednictvím morální i technické pomoci, již potřebuje. Nejcennějším znakem této podpory by pravděpodobně bylo vytvoření životaschopného řešení toho, jak zajistit občanům Moldavské republiky přístup do Evropské unie.
<SPEAKER ID="055" NAME="Jelko Kacin" AFFILIATION="ALDE">
(SL) Irští voliči se po vážném a důkladném uvážení rozhodli dvoutřetinovou většinou ve prospěch ratifikace Lisabonské smlouvy. Tuto novinu jsme přijali s potěšením a hrdostí, neboť tato smlouva umožní další rozšíření. Jediní, kdo se ještě rozmýšlejí, jsou prezident Václav Klaus a český Ústavní soud.
<P>
Pocházím z bývalé Jugoslávie a pamatuji si, jak jsme Československo podporovali, nejen když hrálo hokej proti Sovětskému svazu, ale při každé příležitosti a v každé situaci. Od té doby, co jednotky Varšavské smlouvy během Pražského jara napadly Československo, jsme s touto zemí vždy soucítili. Při této příležitosti to však udělat nemohu a ani nesmím, neboť by bylo na úkor Evropské unie, mé země i jakékoli budoucí kandidátské země.
<P>
Musím veřejně vyjádřit své obavy a říci, že se nenecháme vydírat. Z tohoto důvodu vyzývám politické vedení a veřejnost kandidátských zemí i budoucích kandidátských zemí, aby daly prezidentovi České republiky najevo, že si zahrává s našimi osudy i s osudem jejich země. Je načase, aby tato hra skončila.
<SPEAKER ID="056" NAME="Csanád Szegedi" AFFILIATION="NI">
(HU) Pane předsedo, dámy a pánové, před třemi lety, 23. října 2006, se v Budapešti shromáždily desítky tisíc lidí, aby si připomněly a důstojně oslavily maďarskou revoluci z roku 1956 a boj za svobodu, který náš lid vedl proti komunistické diktatuře. Před třemi lety použili teroristé oblečení do policejních uniforem, kteří neměli žádný identifikační odznak, zakázané zbraně, aby rozpustili dav lidí, který se účastnil klidné vzpomínkové akce. Pravděpodobně se jednalo o příkaz od politické strany, jež nastoupila po komunistické diktatuře.
<P>
Padesát let od roku 1956 byla v budapešťských ulicích opět prolita krev. Tento pátek 23. října v 15:00 si na náměstí Deák Ferenc tér tisíce lidí opět připomenou události z roku 1956. My, poslanci EP ze strany Jobbik, budeme společně s několika dalšími poslanci, například Andreasem Mölzerem a Brunem Gollnischem, na tomto místě kontrolovat fyzickou bezpečnost účastníků této vzpomínkové akce. Byl bych však rád, kdyby Evropský parlament vyslal na místo pozorovatele, a chtěl bych především požádat pana Buzka, aby upozornil prezidenta maďarské policie na dodržování Úmluvy o ochraně lidských práv a základních svobod.
<SPEAKER ID="057" NAME="Simon Busuttil" AFFILIATION="PPE">
(MT) V minulých týdnech došlo k řadě násilných incidentů v Jeruzalémě, svatém městě, v okolí mešity Al-Aksá. Každá strana hovoří o té druhé jako o viníkovi, strůjci a činiteli, který má tyto násilné události na svědomí. V této oblasti často dochází k tomu, že jeden incident může přerůst v krizi. Nezapomeňme, že poslední palestinská intifáda se odehrála po událostech v mešitě Al-Aksá. V takovéto situaci se domnívám, že musíme provést rozbor povinností, které jako Evropský parlament máme. Jsme zavázáni povinností jasně se postavit proti jakýmkoli jednostranným opatřením a zajistit, že okamžitě zamezíme jakémukoli porušování mezinárodního práva. Zkušenosti nás naučily, že v takových situacích bychom neměli zůstat mlčet.
<SPEAKER ID="058" NAME="Vladimír Maňka" AFFILIATION="S&amp;D">
(SK) Tři a půl měsíce je Slovensko předmětem brutální, diskreditující kampaně ohledně novely zákona o státním jazyku.
<P>
Místopředseda skupiny PPE Viktor Orban v červenci v Rumunsku řekl, že maďarská zahraniční politika musí řešit tuto otázku jako vážný případ "casus belli", což v překladu znamená "důvod pro válku". O týden později prohlásil bývalý maďarský ombudsman pro národnostní menšiny Jenö Kaltenbach, že všechny menšiny žijící v Maďarsku úplně ztratily identitu, jejich příslušníci neovládají jazyk a neznají svou historii. Slova bývalého ombudsmana nevyvolala vůbec žádnou politickou ani mediální diskuzi.
<P>
Velkomaďarské nacionalisty nezajímají práva menšin žijících v Maďarsku, ale pouze práva maďarských menšin v jiných zemích. Nevinní lidé žijící na jihu Slovenska se tak stali rukojmím těchto nacionalistů a jejich snu o politickém sjednocení maďarského národa.
<SPEAKER ID="059" NAME="Maria da Graça Carvalho" AFFILIATION="PPE">
(PT) Rozdíly mezi regiony představují v rozšířené Evropské unii stále problém. Z toho důvodu je nezbytné, aby byly prostřednictvím politiky soudržnosti podporovány oblasti a členské země, které jsou méně rozvinuté. Proto nás velmi znepokojuje pozměňovací návrh k obecnému nařízení o Evropském fondu pro regionální rozvoj a Fondu soudržnosti, který nedávno předložila portugalská vláda Evropské komisi.
<P>
Tímto pozměňovacím návrhem je vytvořena výjimka z obecného pravidla o zeměpisném vymezení regionů způsobilých nakládat s výdaji za operace, které mají tzv. efekt přelévání, a za ty, které se vztahují na technickou pomoc. Jeho prostřednictvím by mělo být umožněno, aby finanční dotace pro konvergenční regiony Norte, Alentejo a Azory byly vypláceny v Lisabonu.
<P>
Tento pozměňovací návrh může znamenat porušení zásady hospodářské a sociální soudržnosti - tedy zásady, která je základním kamenem evropského projektu.
<SPEAKER ID="060" NAME="Mitro Repo" AFFILIATION="S&amp;D">
(FI) Pane předsedo, znepokojuje mne otázka svobody náboženského vyznání v Turecku. Možné členství Turecka v EU závisí na tom, zda splní všechna kodaňská kritéria. V poslední době to vypadá, že se země méně snaží zlepšit situaci ohledně lidských práv a svobody náboženského vyznání, neboť se potýká s vnitřními nepokoji. Také je zanedbáváno vyšetřování trestných činnů proti církvi. Například pravoslavná církev si stále nemůže svobodně zvolit svého patriarchu bez ohledu na jeho národnost. Objevují se snahy uvalovat omezení na nošení kněžského šatu na veřejnosti.
<P>
Od Turecka by se při jednáních o jeho členství v EU měla očekávat konkrétní opatření, prostřednictvím nichž by Turecko dokázalo, že chápe a uznává hodnotu evropského kulturního dědictví, a to i na své domácí půdě. Z tohoto důvodu by mělo Turecko okamžitě umožnit kněžskému semináři Halki, aby pokračoval ve své činnosti, a dále by mělo znovu zavést ochranu církevního majetku.
<SPEAKER ID="061" NAME="George Sabin Cutaş" AFFILIATION="S&amp;D">
(RO) Z průzkumů zveřejněných Evropskou komisí vyplývá, že se očekává, že současný schodek běžného účtu ve většině členských států Evropské unie by měl v letech 2009 a 2010 překročit hranici 3 % HDP. Také se předpokládá, že v roce 2010 dosáhne průměrná úroveň veřejného dluhu 27 členských států 80 % a ještě více než 80 % pro země eurozóny.
<P>
V případě zemí východní Evropy však je však pořeba zastavit recesi v rozporu s povinností plnit maastrichtská kritéria. Můžeme si všimnout velkého rozdílu mezi požadavky Paktu stability a růstu, které platí pro země eurozóny, kde se zvyšují schodky a veřejný dluh, a mezi extrémně přísnými kritérii uvalenými na členské státy, jež si přejí stát se členy eurozóny.
<P>
Je tedy nutné upravit maastrichtská kritéria podle současné situace a hospodářské reality, kterou charakterizují delší cykly. Úprava maastrichtských kritérií a poskytnutí rychlejšího přístupu zemí východní Evropy do eurozóny by znamenaly posílení Evropské unie a pokračování procesu integrace.
<SPEAKER ID="062" NAME="Nikolaos Chountis" AFFILIATION="GUE/NGL">
(EL) Pane předsedo, chtěl bych pohovořit o pracovních nehodách v Řecku a v Evropě. Nedostatečné a nedbalé dodržování zdravotních a bezpečnostních opatření ze strany majitelů, kontrolorů a úřadů členských států i Společenství je trestuhodné. Statistické údaje z mé země, z Řecka, jsou tragické. V roce 2008 došlo ke 142 smrtelným nehodám a od začátku roku 2009 bylo zaznamenáno již 56 případů.
<P>
Zatímco dochází ke ztrátám na životech, společnosti, vnitrostátní úřady a Komise se touto záležitostí zabývají jen velmi laxně a mnohé trestné činy zůstávají v podstatě nepotrestány. Jde o trestné činy páchané za účelem zisku, například trestný čin, jehož se francouzský Telecom dopouští od února 2008. Minulý týden spáchal sebevraždu další pracovník, bylo mu pouhých 25 let, z důvodu nesnesitelných pracovních podmínek. Co o tom může Komise říci? Kdyby se jednalo o jinou záležitost, jistě by zasáhla. Proto žádám předsednictvo a kolegy poslance o minutu ticha, vyhrazenou na nějakou dobu během třídenního plenárního zasedání, za oběti francouzského Telecomu a dalších pracovních nehod.
<SPEAKER ID="063" NAME="Ioannis Kasoulides" AFFILIATION="PPE">
Pane předsedo, minulý měsíc jsem na plenárním zasedání informoval o tom, že byla objevena těla kyperských vojáků, kteří byli na fotografiích z roku 1974, když se vzdávali turecké armádě, živí a v pořádku. Podle nejnovějších událostí obvinil Evropský soud pro lidská práva Turecko za kruté a nehumánní jednání vůči příbuzným vojáků, kteří jsou od té doby nezvěstní, neboť nepřistoupilo k vyšetření osudů těchto vojáků ani o něm příbuzné neinformoval. Turecku bylo v této věci nařízeno vyplacení odškodného. Znovu vyzývám tento parlament, aby po Turecku naléhavě požadoval poskytnutí svých záznamů Výboru OSN pro pohřešované osoby, aby se tato záležitost, týkající se lidských osudů, mohla vyřešit.
<SPEAKER ID="064" NAME="Rosario Crocetta" AFFILIATION="S&amp;D">
(IT) Pane předsedo, dámy a pánové, nejprve bych rád poděkoval za to, že jste požádali belgické a francouzské úřady, aby mi poskytly policejní ochranu.
<P>
Když bojujete na přední linii proti takovému fenoménu, jakým je italská mafie, je solidarita projevená těmito orgány dle mého názoru velmi důležitá, a srdečně za ni děkuji. Nějakou dobu, pane předsedo, jsou však mafie již celosvětovým fenoménem - nejen prostřednictvím praní špinavých peněz, ale také proto, že se nastálo usadily v různých evropských zemích, a také prostřednictvím přistěhovalectví.
<P>
Když jsem letos 16. července požadoval založení vyšetřovacího výboru pro organizace mafie v Evropě, učinil jsem tak nejen proto, abych tím pomohl své zemi, ale také celému Evropskému společenství. Domníval jsem se totiž, že nedostatek bdělosti v souvislosti se sdruženími organizovaného zločinu, jako je mafie, by mohl negativně ovlivnit kvalitu života našich občanů, jejich bezpečnost a celkový vývoj. A je to zvláštní, už jsem skončil, pane předsedo...
<P>
(Předseda řečníka přerušil)
<SPEAKER ID="065" NAME="Předseda">
Děkuji vám. Rád bych řekl, že jsem také požádal bruselské úřady, aby zvýšily ostražitost v okolí Evropského parlamentu, neboť nedávno zde došlo k nešťastnému incidentu. Bruselské úřady zareagovaly na žádost Evropského parlamentu velmi pozitivně a o této záležitosti se nyní také diskutuje.
<SPEAKER ID="066" NAME="Corina Creţu" AFFILIATION="S&amp;D">
(RO) Zpráva zveřejněná ke Světovému dni potravin uvádí, že každý šestý člověk trpí hladem, že počet podvyživených lidí na světě překročil hranici jedné miliardy a počet lidí postižených hladomorem se během jediného roku zvýšil o sto milionů.
<P>
Během tohoto období získal Světový potravinový program o 50 % méně mezinárodních prostředků než v roce 2008, což má závažný dopad na objem potravinové pomoci, která je poskytována chudým zemím.
<P>
Evropská unie je v čele boje proti celosvětovému hladu. Její pozici posílil závazek poskytnout 2 miliardy EUR přijatý na schůzce G8 v Aquile, což doplňuje potravinový nástroj v hodnotě 1 miliardy EUR. Jedná se o velké množství peněz, ale stále to zdaleka neodpovídá částce, které by bylo zapotřebí ke splnění cíle stanoveného OSN, tedy snížit počet lidí, kteří trvale trpí hladem, o polovinu.
<P>
Je potřeba snah z širšího okruhu politických činitelů, aby bylo možné uvolnit finanční prostředky z předních průmyslových velmocí ve světě. Domnívám se, že je naprosto nutné vytvořit Marshallův plán s mnohem specifičtějším a konkrétnějším cílem, tedy pomoci miliardě lidí, kteří trpí hladem, aby se dostali nad úroveň životního minima.
<SPEAKER ID="068" NAME="Ioan Mircea Paşcu" AFFILIATION="S&amp;D">
Pane předsedající, projekt protiraketového obranného systému, který přijala minulá administrativa USA a do něhož byla Evropa zapojena, je tvrdě kritizován Ruskem, které se rozhodlo tento projekt považovat za krok proti němu. Kritizují ho také někteří Evropané, které znepokojuje to, že jsou znepokojeni Rusové.
<P>
Obamova administrativa se snaží tuto pozici vyřešit tím, že byla změněna obrana z raket s dlouhým dosahem na rakety s krátkým a středním dosahem, čímž se zvýšila přímá ochrana Evropy, a také přijala spolupráci s Ruskem prostřednictvím vytvoření radarové základny na Kavkaze.
<P>
Někteří Evropané však neberou na vědomí nové zaměření tohoto projektu a stále ho kritizují. Rusko se ještě nevyjádřilo. Přeji si pouze, aby evropské stanovisko nebylo vytvořeno pouze na základě této skutečnosti, ale aby v něm byla zohledněna opravdová snaha nalézt nejlepší způsob, jak ochránit evropské území před touto skutečnou hrozbou, za spolupráce s USA a také s Ruskem, pokud Rusko projeví ochotu spolupracovat.
<SPEAKER ID="069" NAME="Philip Bradbourn" AFFILIATION="ECR">
Pane předsedající, vloni se v této sněmovně diskutovalo o užívání detektorů pro snímání celého těla na letištích a Evropská komise následně stáhla svůj návrh týkající se této záležitosti.
<P>
Nedávno začalo na letišti v Manchesteru nové šetření a nyní byla vydána právní rada, v níž je uvedeno, že užívání těchto přístrojů na mladistvých by mohlo být porušením právních předpisů o bezpečnosti a ochraně dětí, a to z důvodu povahy výsledného snímku. Podobné případy uvedla v letech 2005 a 2006 i britská síť věnující se právům dítěte Action on Rights for Children, což vedlo k zákazu používání detektorů pro fyzickou kontrolu osob mladších osmnácti let.
<P>
Jelikož tato právní rada zpochybnila opodstatnění užívání těchto přístrojů - a táži se na to přímo pana komisaře Barrota - není nyní načase, aby Komise rozhodla, že by užívání tohoto typu detektorů nemělo být povoleno, neboť lidé z mého volebního okrsku by neměli být vystaveni takovému nedůstojnému a ponižujícímu zacházení, kdykoli cestují někam v rámci EU? Požaduji také celkový zákaz této technologie, aby byli chráněni všichni občané EU.
<SPEAKER ID="070" NAME="László Tőkés" AFFILIATION="PPE">
(HU) Pane předsedající, vloni jsem protestoval proti náboženskému fanatismu a pronásledování křesťanských menšin, a letos tak činím znovu. Když jsem se dozvěděl o nedávných činech namířených proti křesťanům v Indii, Bangladéši, Afghánistánu, Pákistánu a Turecku, rád bych opět vystoupil proti pokračujícím surovým praktikám ve jménu náboženské výlučnosti, které páchají většinou muslimští a hinduističtí fanatikové na křesťanech.
<P>
V Indii ve státech Urísa a Gudžarát jsou tvrdě stíháni vyznavači křesťanské církve i islámu. V Sedmihradsku, odkud pocházím, byla náboženská svoboda vyhlášena v roce 1568 ediktem podepsaném ve městě Torda. Náboženská svoboda je lidským právem jednotlivce i skupiny. Ježíš řekl: "Milosrdenství chci, a ne oběť." Podle toho, co nás učí naše víra, žádám Jerzyho Buzka, podvýbor pro lidská práva a Evropskou komisi, aby...
<P>
(Předsedající řečníka přerušil)
<SPEAKER ID="071" NAME="Nessa Childers" AFFILIATION="S&amp;D">
Pane předsedající, blížící se uzavření dublinské zpravodajské agentury Independent Network News, která poskytuje prvotřídní zpravodajské služby na národní i vnitrostátní úrovni pro většinu místních rozhlasových stanic v Irsku, vyvolává závažné a oprávněné otázky ohledně irských médií v souvislosti s jejich vlastnictvím, pluralitou a dohledem nad nimi. Irské místní rozhlasové stanice musejí zajistit, aby zprávy z 20 % obsahovaly národní a mezinárodní informace. V posledních letech zajišťovala tuto službu z velké části agentura INN.
<P>
V souvislosti se zánikem agentury INN získala rozhlasová stanice Newstalk, již vlastní společnost Communicorp a která je také významným spolupodílníkem agentury INN, smlouvu poskytovat po dobu následujícího půl roku náhradu za tyto služby. Televizní stanice UTV, jejíž ukončení spolupráce s agenturou INN urychlilo zánik této agentury, má také velké ambice o poskytování náhradních služeb. Odborová organizace novinářů vznesla významné otázky ohledně toho, zda je v souvislosti s rozmanitostí vlastnictví médií v Irsku vhodné, aby tyto dvě společnosti byly zahrnuty do tohoto postupu. Tyto otázky musejí být detailně prozkoumány.
<SPEAKER ID="072" NAME="Sergej Kozlík" AFFILIATION="ALDE">
(SK) Chtěl bych vás upozornit, že maďarští zástupci se snaží na Slovensku vyvolat provokaci. 21. srpna před dvaceti lety obsadily sovětská a maďarská vojska bývalé Československo.
<P>
Letos v ten damý den se maďarský prezident Sólyom navzdory výhradám tří nejvyšších představitelů Slovenské republiky chystal na území Slovenska, kde žije obyvatelstvo více etnik, provokativně odkrýt sochu uherského krále. Dnes protestuje, že mu byl odepřen vstup na Slovensko.
<P>
Minulý týden při náštěvě Slovenska vyzval předseda nejsilnější maďarské politické strany Fidesz Viktor Orban maďarskou menšinu k autonomistickým iniciativám. Vyzval ke společnému plánování budoucnosti Maďarů v Karpatské kotlině. Je to oživování myšlenky velkého Maďarska - provokace, která do moderní Evropy nepatří. Je to nebezpečná hra s ohněm a evropské orgány by to neměly přehlížet.
<SPEAKER ID="073" NAME="George Becali" AFFILIATION="NI">
(RO) Chtěl bych říci, že v Lisabonské smlouvě není žádná specifické zmínka o sportu, především o fotbale, což je aktivita, která má významný společenský i kulturní vliv. Rád bych vám řekl, že neexistuje žádný právní základ pro evropskou politiku sportu.
<P>
V současnosti jsou sporty řízeny pravidly příslušných sportovních sdružení, avšak já se domnívám, pane předsedající, že v Lisabonské smlouvě musí být jasně stanoveno, že činnosti a organizace sportovních činností by měly fungovat podle pravidel příslušných sportovních sdružení, zatímco jakékoli činnosti vztahující se k těmto sportovním činnostem by měly fungovat podle občanských nařízení a práv.
<SPEAKER ID="074" NAME="Předsedající">
Rozprava je ukončena.
