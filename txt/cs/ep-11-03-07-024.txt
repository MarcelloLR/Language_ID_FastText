<CHAPTER ID="024">
Snížení nerovnosti v oblasti zdraví (krátké přednesení) 
<SPEAKER ID="206" NAME="Předsedající">
Dalším bodem programu je zpráva paní Estrelové jménem Výboru pro životní prostředí, veřejné zdraví a bezpečnost potravin o snížení nerovnosti v oblasti zdraví v EU.
<SPEAKER ID="207" NAME="Edite Estrela" LANGUAGE="PT">
Pane předsedající, ráda bych především poděkovala stínovým zpravodajům za spolupráci a práci, kterou jsme spolu odvedli, jakož i poděkovat zpravodajům za názory Výboru pro vnitřní trh a ochranu spotřebitelů a Výboru pro práva žen a rovnost pohlaví. Všechny příspěvky byly velmi užitečné.
<P>
Nerovnosti v oblasti zdraví se liší stát od státu, region od regionu. Souvisejí s hospodářskými a sociálními podmínkami, mohou být dále zhoršeny kvůli pohlaví nebo kultuře. Nerovnosti jinými slovy nesouvisejí pouze s přístupem ke zdravotní péči, ale i s faktory tak rozdílnými, jako jsou životní podmínky, bydlení, vzdělání, zaměstnání, příjem a životní styl. Přestože došlo k určitému pokroku, stále přetrvávají obrovské rozdíly v rámci 27 členských států. Například podle Eurostatu činil v roce 2007 v členských státech EU rozdíl mezi průměrnou délkou života 14,2 roků u mužů a 8,3 roků u žen. Zdraví a průměrná délka života stále souvisejí se sociálními podmínkami a chudobou, a pokud se k chudobě přidají další druhy zranitelnosti, jako jsou dětský věk nebo stáří, postižení nebo příslušnost k menšině, nebezpečí vzniku nerovností v přístupu k zdravotní péči dále vzrůstá.
<P>
Nerovnosti v oblasti zdraví mohou začít v dětství, pokračovat až do stáří a být předávány z generace na generaci, odtud tedy pramení význam tohoto problému a naléhavá potřeba urychleně nalézt řešení. Současná situace, kdy vládne celosvětová krize, problém spíše zhoršuje. Je zjevné, že krize má závažné dopady na oblast zdravotnictví v řadě členských států, co se týká nabídky i poptávky. Na straně nabídky může krize přinést snížení objemu financování veřejného zdravotnictví, zatímco současně může dojít ke zvýšení poptávky po zdravotnických službách.
<P>
Krize odhalila, že výdělky některých lidí neznají hranice a tato chybějící spravedlnost přispěla ke zvětšení propasti mezi bohatou menšinou a chudou většinou. Proto by se tato krize mohla stát příležitostí pro potlačení nerovností prostřednictvím odvážných opatření podporujících rovnost. Pokud se nepoučíme a omezíme se na pouze pár změn a vše vlastně zůstalo při starém, přispějeme ke zvyšování nerovnosti. Jak jsme už viděli, nerovné společnosti jsou nestabilní společnosti.
<P>
Několik členských států začlenilo opatření pro zmírnění dopadů hospodářské krize na zdravotnictví do svých ozdravných balíčků prostřednictvím investic do zdravotnické infrastruktury, optimalizace financování zdravotnictví a restrukturilizace a reorganizace zdravotnického systému. Je nezbytné, aby odstraňování nerovnosti bylo považováno za prioritu na všech úrovních politické činnosti. Proto vítám návrh Komise.
<P>
Ráda bych však obrátila pozornost na některé návrhy obsažené ve zprávě, konkrétně na ty, které usilují o zvýšení pozornosti k potřebám lidí žijícím v chudobě, znevýhodněným skupinám přistěhovalců, včetně osob s nelegálním pobytovým statusem a etnických menšin, lidí se zdravotním postižením, starších osob a chudých dětí. Zasazuji se o opatření, která zmírní dopad hospodářské krize na zdravotnictví prostřednictvím investic do infrastruktury. Považuji za nezbytné, aby dětem a těhotným ženám byly zaručeny dobré zdravotní podmínky. Rovněž se domnívám, že by bylo vhodné, aby fond soudržnosti a strukturální fondy podporovaly projekty související s faktory, které přispívají k existenci nerovností v oblasti zdraví. Jinými slovy: musíme vybudovat lepší, spravedlivější budoucnost pro příští generace.
<SPEAKER ID="208" NAME="Zuzana Roithová" AFFILIATION="PPE">
(CS) Pane předsedající, v minulých letech jsme se intenzivně zabývali podporou inovativní medicíny, a já proto vítám zprávu, která upozorňuje na znevýhodněné skupiny v přístupu k léčbě a zejména prevenci, kterou považuji za klíčovou. Ovšem v řadě bodů tato zpráva zasahuje do subsidiarity členských států. Zásadně odmítám formulace např. bodu 25, protože potrat by neměl být metodou kontroly porodnosti. Také body 29, 26 a 53 jsou sporné. Chci také upozornit, že střední délka života, která vykazuje opravdu vysoké rozdíly uvnitř sedmadvacítky, je jen z části podmíněna úrovní zdravotní péče a přístupu k ní. Větší vliv na to má celková životní úroveň, životní styl, resp. míra rozvoje nebo blahobyt zemí, které nejsou stejné a které by měly pomoci vyrovnat i rozvojové programy financové z fondů EU.
<SPEAKER ID="209" NAME="Silvia-Adriana Ţicău" AFFILIATION="S&amp;D">
(RO) Pane předsedající, současná hospodářská a finanční krize tvrdě zasáhla zdravotnické služby a mnohé členské státy zmenšily rozpočty vyhrazené pro veřejné zdraví. Některé se dokonce rozhodly uzavřít nemocnice v menších městech či provádět menší množství chirurgických zákroků. Zejména pacienti žijící na venkově nebo v izolovaných oblastech musí cestovat desítky kilometrů za specializovanou zdravotnickou péčí. Proto existují nerovnosti v oblasti zdraví nejen mezi členskými státy, ale i mezi jednotlivými regiony těchto států.
<P>
Omezení rozpočtů národních zdravotnických programů ohrožuje přístup k nejnovějším a nejúčinnějším léčbám. Omezení dotací na určité léčby dále znamená, že pacienti nemohou pokračovat v léčbě, což s sebou přináší mnohem vyšší náklady a dopady na jejich zdraví. Nerovnosti v evropských zdravotnických systémech rovněž způsobují, že zdravotnický personál se přesouvá do jiných členských států za výkonem svého povolání. Právě proto Komise...
<P>
(Předsedající řečníka přerušil)
<SPEAKER ID="210" NAME="Ilda Figueiredo" AFFILIATION="GUE/NGL">
(PT) Pane předsedající, v současné situaci úsporná opatření představují především antisociální politiku a zejména omezování investic do veřejného zdravotnictví očividně zhoršuje problémy v oblasti zdraví, kde se jménem snižování rozpočtového schodku zvyšuje cena za přístup k veřejným zdravotnickým službám, zvyšují se ceny léků i pro chronické choroby a prostřednictvím snižování dotací se ruší podpora dopravy u pacientů v oblastech bez hromadné dopravy, kteří se potřebují přemístit do místa léčby či místa lékařské prohlídky. Nerovnosti v oblasti zdraví se zvyšují a dochází k tomuto v některých státech Evropské unie, konkrétně v mé vlasti, Portugalsku. Lidé, kteří nejsou bohatí, mají stále větší problém získat přístup k zdravotní péči, a právě proto, paní komisařko, dámy a pánové, slova nestačí: my musíme...
<P>
(Předsedající řečníka přerušil)
<SPEAKER ID="211" NAME="Nicole Sinclaire" AFFILIATION="NI">
Pane předsedající, zdravotní péče by měla být hlavním zájmem každého členského státu, ale tato sněmovna má samozřejmě za úkol vytvářet zákony pro celou Evropskou unii. Zdá se však, že nedokáže jít sama příkladem.
<P>
Někteří z vás jste možná četli - a mnozí z vás nečetli - včerejší vydání londýnských novin Sunday Times, kde se psalo o zdravotních dávkách poslanců Evropského parlamentu. Moje kolegyně, paní Figueiredová, právě hovořila o rozpočtových škrtech a o tom, jak tyto škrty způsobují další nerovnosti ve zdravotnické péči. Navzdory tomu si však Evropská unie - a poslanci Evropského parlamentu - v minulém roce zvýšili zdravotní péči o 36 %, která pokrývá věci jako léčbu proti stárnutí, termální lázně a podobně. Tento týden, kdy hovoříme o nerovném postavení žen, však pozornost upoutává jedna statistika. Například ve Spojeném království je léčba IVF poskytnuta ženám jednou - jeden cyklus -, zatímco poslankyně Evropského parlamentu a jejich příbuzní mohou absolvovat až pět cyklů. No tak, pokud chcete rovnost...
<P>
(Předsedající řečníka přerušil)
<SPEAKER ID="212" NAME="Anna Záborská" AFFILIATION="PPE">
(SK) Pane předsedající, každý člověk je jedinečný, má jiné schopnosti, jiné priority, jiný způsob života. Z této přirozené nerovnosti se rodí motivace mít se lépe - motivace, která je hybnou silou hospodářství.
<P>
Snaha odstranit nerovnost v oblasti zdravotní péče však souvisí spíše s lidskostí než s ekonomikou. Protože v nemoci a utrpení si jsou lidé rovni. S utrpením se neobchoduje.
<P>
Proto skládají lékaři Hippokratovu přísahu, a ne například podnikatelé. Vyrovnání nerovností v oblasti zdraví vyplývá z hodnoty lidského života. Absolutní právo na potrat, které obhajuje i předložená zpráva, však tuto hodnotu podrývá.
<P>
Povinné financování potratů z veřejných zdrojů zbavuje zdravotní péči jejího morálního imperativu a degraduje ji na luxus, který nemůžeme odepřít.
<SPEAKER ID="213" NAME="Mario Pirillo" AFFILIATION="S&amp;D">
(IT) Pane předsedající, dámy a pánové, i v současnosti přetrvávají v Evropské unii nerovnosti v oblasti zdraví týkající se přístupu k službám a léčbě kvůli sociálním faktorům, a to vyžaduje integrovanou odpověď.
<P>
Příčiny těchto rozdílů jsou v mnoha případech odstranitelné a nespravedlivé a vyplývají z diskriminačních faktorů, jako je omezená ekonomická schopnost jednotlivců. Domnívám se, že snížení nerovnosti v oblasti zdraví by se mělo stát základní prioritou Evropy, která by měla zaujmout postoj propagující "zdraví ve veškerých politikách" a zlepšit kvalitu péče pro všechny.
<P>
V nadcházejících měsících bude Evropský parlament diskutovat o revizi směrnice o uznávání profesních kvalifikací. Jde o vhodnou příležitost dosáhnout zlepšení mechanismu, který bude schopen účinně řešit naléhavé situace bez jakékoli diskriminace.
<SPEAKER ID="214" NAME="Seán Kelly" AFFILIATION="PPE">
Pane předsedající, tato otázka má řadu aspektů.
<P>
Jedním, na který bych rád poukázal, je skutečnost, že nejlepším způsobem, jak odstranit nerovnost v oblasti zdraví, je učinit lidi zdravějšími. Těší mne, že před Vánocemi jsme s řadou kolegů v Parlamentu úspěšně prosadili písemné prohlášení, které má za cíl do roku 2020 učinit 100 miliónů obyvatel Evropské unie aktivnější prostřednictvím sportu a podobně. Těším se na návrhy Evropské komise v tomto směru.
<P>
Dále mne těší, že v mé zemi byla vytvořena nová vláda - vláda EPP a socialistů -, jež stanovila za jeden ze svých hlavních cílů všeobecné zdravotní pojištění. Vychází z toho, že by peníze měly následovat pacienta, že by pacient měl mít přístup ke zdravotní péči podle svých potřeb bez ohledu na sociální postavení, jmění či cokoli jiného. Domnívám se, že to bude velmi úspěšné. Je to založené na holandském modelu a velmi nás to těší.
<SPEAKER ID="215" NAME="Karin Kadenbach" AFFILIATION="S&amp;D">
(DE) Pane předsedající, paní komisařko, dnešním tématem je "snížení nerovnosti v oblasti zdraví". Jde o velmi ambiciózní úkol. V současné situaci se obávám, že na evropské úrovni přispíváme ve všech oblastech k dalšímu zvyšování těchto rozdílů pro další roky a desetiletí. Nejde jenom o vlastní zhoršování zdravotnické péče; jde také o upadající sociální úroveň, horší přístup ke vzdělání a ztěžování vzdělávání. Nakonec víme, že tam, kde nacházíme nižší úroveň vzdělání a větší sociální potíže, tam je také větší chudoba. Víme také, že chudoba způsobuje lidem nemoci.
<P>
Vyzývám Komisi, aby jasně ukázala - i v době nutnosti konsolidovat evropský rozpočet a rozpočty států -, že dnešní rušení investic do zdraví, sociálních služeb a vzdělávání nám v budoucnosti přinese náklady v systému zdravotnictví.
<SPEAKER ID="216" NAME="Elena Oana Antonescu" AFFILIATION="PPE">
(RO) Pane předsedající, nerovnosti v oblasti zdraví představují výzvu pro závazek Evropské unie zajistit solidaritu, sociální a hospodářskou soudržnost, lidská práva a rovné příležitosti. Právě proto se musí faktor zdraví objevovat ve všech politikách EU. Je třeba členské státy podporovat, aby začlenily zdraví jako zásadu do každé politiky a při tvorbě nových akčních plánů ve všech oblastech, aby se snížila nerovnost a vytvořila se vysoká úroveň ochrany zdraví.
<P>
Podporuji potřebu vytvořit sadu konkrétních ukazatelů, které budou monitorovat nerovnosti v oblasti zdraví, a zároveň porovnatelných ukazatelů, které národním orgánům umožní hodnotit pokrok v této oblasti s cílem zlepšit systémy zdravotnické péče. Dalším aspektem úsilí o vyřešení problému nerovností v oblasti zdraví je nutnost zvážit vytvoření strategických plánovacích mechanismů v oblasti pracovních sil, abychom měli jistotu, že dokážeme přilákat a udržet odborníky ve zdravotnictví.
<SPEAKER ID="217" NAME="Petru Constantin Luhan" AFFILIATION="PPE">
(RO) Pane předsedající, Světová zdravotnická organizace odhaduje, že kouření, konzumace alkoholu, nedostatek pohybu a špatná výživa budou do roku 2020 příčinou 70 % všech onemocnění a předčasných úmrtí. Skutečnost, že existuje systematická korelace mezi zdravotním stavem a společenskou třídou, ukazuje, že tyto rozdíly vycházejí z nedostatečných podmínek u přístupu k základním sociálním službám. To ukazuje, že nerovnosti v oblasti zdraví nejsou výsledkem individuální volby, ale že jsou odvratitelné a nespravedlivé.
<P>
V rozpočtovém plánu pro období 2007-2013 bylo zdraví poprvé navrženo jako jedna z prvních deseti priorit Strukturálního fondu. Evropská komise však nyní musí do svých procesů pro monitorování strategie Evropa 2020 začlenit diferenciované komparativní ukazatele založené na socioekonomickém postavení a vzít v úvahu diskriminaci založenou na věku.
<SPEAKER ID="218" NAME="Maria Damanaki">
členka Komise. - Pane předsedající, Komise je Parlamentu vděčná za podporu jejího úsilí překlenout nerovnosti v oblasti zdraví a za jeho doporučení v této závažné otázce. Ráda bych také poděkovala zejména zpravodajce, paní Estrelové, za její úsilí v této oblasti.
<P>
Nerovnosti v oblasti zdraví mezi státy, mezi regiony, mezi chudými a bohatými, mezi různými etnickými menšinami mají dopad na všechny jednotlivé členské státy EU a na mnoha místech dochází k jejich prohlubování. Ráda bych v této otázce mluvila upřímně. Nyní začínáme pozorovat plný vliv hospodářské krize na zdraví lidí a na zdravotní služby. Začínáme pozorovat dopady nezaměstnanosti a schodků, takže existuje nebezpečí, že se tyto nerovnosti budou dále prohlubovat. Snižování rozdílů v oblasti zdraví je důležité pro blaho našich občanů i pro hospodářské zotavení Evropy. Představuje obrovskou výzvu, která, jak poukazuje parlamentní zpráva, vyžaduje činy napříč všemi oblastmi politiky a všemi úrovněmi správy.
<P>
Vaše zpráva poskytuje důležitá vodítka pro budoucnost. Zdůrazňujete potřebu propagovat zdravý životní styl a zlepšit přístup k preventivní péči a účinným zdravotnickým službám. Dále kladete důraz na potřebu věnovat zvláštní pozornost zranitelným skupinám a využívat nových technologií, jako je telemedicína, způsobem, který sníží nerovnosti ve zdravotní péči. Komise vaše obavy plně sdílí.
<P>
Dále poukazujete na nerovnost pohlaví jako na významný prvek přispívající k sociálním nerovnostem v oblasti zdraví. Osobně s vámi v tomto směru naprosto souhlasím.
<P>
Komise usilovně prosazuje svůj program kroků směřujících k omezení nerovností v oblasti zdraví, tak jak byl vytyčen v prohlášení o solidaritě v oblasti zdraví, tím, že pracuje napříč politikami a ve spolupráci s členskými státy a zúčastněnými stranami.
<P>
Aby toto partnerství bylo funkční, spouštějí v současnosti členské státy společnou akci v oblasti nerovností, která je financována prostřednictvím zdravotnického programu EU. Tato akce zahrnuje práci na hodnocení dopadů nerovnosti v oblasti zdraví, regionální a vědecké sítě a iniciativy zainteresovaných stran.
<P>
Akce napříč politikami začíná naší prací na veřejném zdraví, například na kontrole tabákových výrobků a výživy a prostřednictvím akce pro aktivní, zdravé stárnutí. Naše strategie však rovněž obsahuje zapojení v oblastech jako je zaměstnanost a sociální politika, zemědělství, výzkum a regionální politika.
<P>
Očividně je zapotřebí více kroků. Stejně tak je jasné, že k tomu nedojde ze dne na den. Cesta k úplnému úspěchu potrvá roky, ale společně můžeme - a musíme - dosáhnout trvalé, hmatatelné změny, která všem Evropanům umožní život při dobrém zdraví.
<SPEAKER ID="219" NAME="Předsedající">
Rozprava je ukončena.
<P>
Hlasování se bude konat v poledne v úterý 8. března.
<P>
Písemná prohlášení (článek 149)
<SPEAKER ID="220" NAME="Elżbieta Katarzyna Łukacijewska" LANGUAGE="PL">
Společné cíle týkající se snížení nerovností v oblasti zdravotního stavu a přístupu ke zdravotní péči jsou jednou z priorit EU. Víme, že existují viditelné zdravotní rozdíly mezi zeměmi a mezi lidmi rozdílného stupně vzdělání, příjmu či různých profesí. Nerovnosti mají rovněž souvislost s pohlavím a zpravidla se objevují v raném věku a pokračují v následujících letech či dokonce generacích.
<P>
Ráda bych poukázala na skutečnost, že zpráva paní Estrelové se zabývá řadou aspektů v poskytování zdravotní péče. Je však pozoruhodné, že v současnosti existuje rovněž problém související s migrací zdravotnického personálu, který vede k nerovnostem v přístupu k jejich službám. Potřebujeme proto společnou komplexní evropskou strategii, která by obrátila pozornost k využívání zdrojů, registraci odborníků, vzdělávání a výcviku a která by na druhé straně přispěla ke zvýšení kvality a bezpečnosti nejen národní, ale rovněž přeshraniční zdravotní péče.
<P>
Navíc vždy zdůrazňuji, že bychom měli více hovořit o prevenci a investovat především do ní. Je nutné rozvíjet diagnostiku, podporovat zdravý životní styl, efektivně sdílet informace a investovat do moderních technologií, neboť včasná prevence je vždy lepší.
<SPEAKER ID="220" NAME="Tiziano Motti" LANGUAGE="IT">
Nerovnosti v oblasti zdraví v rámci Evropské unie jsou skutečností a je třeba je odstranit. Rozdíly existují rovněž uvnitř jednotlivých členských států mezi staršími osobami, přistěhovalci, nezaměstnanými a chudými. Všem musí být zaručeno právo na zdraví a potřebnou péči. Občanům by měl být zaručen přístup k veškerým potřebným informacím o zdraví, a to včetně nových informačních a komunikačních technologií, a proplacení vzniklých nákladů; ekonomické nesnáze nemohou a nesmí vést k omezení možností péče. V této specifické oblasti představuje zjednodušující přístup k otázce potratů, na které se hledí jako na druh antikoncepce či léčby, důvod ke znepokojení. Žena, která se rozhodne ukončit těhotenství, je často sama a chybí jí dostatečné prostředky, má obavy z volby, která ji staví tváří v tvář jednomu ze základních témat její existence. Z tohoto důvodu bych spíše než učinění potratu jedním ze zaručených antikoncepčních prostředků uvítal, kdyby byla dostupná vhodná zařízení, která by všem ženám poskytla podporu a kdyby existovala konkrétní sociální politika, která by jim umožnila, pokud je to možné, překonat důvody, jež je vedou uchýlit se potratu.
<SPEAKER ID="220" NAME="Daciana Octavia Sârbu" LANGUAGE="RO">
Existují významné rozdíly mezi systémy zdravotní péče uvnitř států i mezi členskými státy. Chtěla bych zdůraznit, že v průběhu hospodářské krize by žádná vláda neměla mít právo provádět drastické škrty v rozpočtu vyhrazeném pro zdravotnictví. Ráda bych vaši pozornost obrátila na situaci v rumunském zdravotnictví. Kvůli rozpočtovým škrtům, které provedla současná vláda, odchází značné množství rumunských specializovaných lékařů do zahraničí, pacienti s chronickými nemocemi už nemají přístup ke zdravotnickým službám a hrazeným lékům a vybavení nemocnic je zastaralé. Pravicová vláda navíc navrhuje slučování nemocnic, přestože některá oddělení nemají dostatek lůžek pro všechny své pacienty a ta musí být neustále přidávána. Proto chci apelovat na Evropskou komisi, aby vyvinula větší úsilí ve věci sjednocení standardů zdravotnické péče a aby vyvinula tlak na členské státy ve věci přidělování přiměřených rozpočtů pro zaručení dostupných, kvalitních zdravotnických služeb pro občany.
<SPEAKER ID="221" NAME="Bernadette Vergnaud" LANGUAGE="FR">
Jako bývalou zpravodajku Pokrokové aliance socialistů a demokratů v Evropském parlamentu ve věci postoje Výboru pro vnitřní trh a ochranu spotřebitele mne těší text, který byl schválen Výborem pro životní prostředí, veřejné zdraví a bezpečnost potravin a který obsahuje množství návrhů, které jsme předložili my a další výbory.
<P>
Domnívám se, že v tomto směru je zpráva Edite Estrelové vynikající, protože klade důraz na některé klíčové body evropského modelu sociální a zdravotnické péče: rovnost přístupu ke kvalitní zdravotní péči pro všechny v Evropě, lepší kontrolu reprodukčního zdraví, monitorování účinnosti a kvality léků prostřednictvím nezávislých systémů kontroly, a především nezbytnost vysoké úrovně veřejného financování zdravotnictví v tomto období hospodářské krize.
<P>
Zdraví není zboží jako každé jiné a naše systémy sociálního zabezpečení mají povinnost zajistit, že ti nejznevýhodněnější mají přístup ke zdravotní péči. Přirozeně mne proto šokují hlasy ze strany skupiny Evropské lidové strany (Křesťanských demokratů) a skupiny Evropa svobody a demokracie, které usilují o odstranění některých výše zmíněných bodů. Z tohoto kroku čiší reakční neoliberalismus a já doufám, že závěrečné hlasování zachová duch této zprávy a bude sloužit Parlamentu ke cti.
