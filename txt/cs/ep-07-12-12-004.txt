<CHAPTER ID="004">
Vyhlášení a podpis Listiny základních práv
<SPEAKER ID="089" NAME="Předsedající">
Pane předsedo Evropské rady José Sócrate, pane předsedo Evropské komise José Manueli Durăo Barroso, dámy a pánové, je mi velkým potěšením vás přivítat zde, v samém srdci evropské demokracie, v Evropském parlamentu, při příležitosti oficiálního podepsání Listiny základních práv Evropské unie. Je to skutečně šťastný den, především pro občany Evropské unie.
<P>
Padesát let poté, co otcové zakladatelé vytvořili Evropské společenství na ruinách zničené Evropy, máme dnes v úmyslu slavnostně vyhlásit společné hodnoty, tvořící jádro naší evropské identity.
<P>
Listina základních práv, kterou dnes vyhlásíme, symbolizuje významnou cestu směrem k Unii občanů Evropy, kterou jsme společně prošli za posledních padesát let.
<P>
Tato listina je důkazem toho, že jsme si při pokládání základů Evropské unie vzali z evropské historie to nejdůležitější ponaučení a stále respektujeme důstojnost úplně každé lidské bytosti, ochranu svobody, kterou jsme vybojovali, míru a demokracie a platnost práva jako hnací síly evropského sjednocení.
<P>
Svobodu nelze rozvíjet bez respektování práv ostatních lidí a mír nemůže vzkvétat bez spravedlivého přizpůsobení vzájemných zájmů. Svoboda, mír, spravedlnost a sociální blaho jsou dosažitelné jen jako komplexní celek; žádného z těchto cílů nelze dosáhnout na úkor jiných.
<P>
Otcové zakladatelé toto pochopili a vytvořili Evropu jako společenství založené na platnosti právního řádu. V Evropské unii nemá moc právo, ale právo má moc. V tom tkví modernost a vize naší Unie, společenství zakořeněného ve sdílených hodnotách. Pouze opravdová spravedlnost může zaručit mír všem.
<P>
Vize otců zakladatelů se plní. A co víc, v boji dvou systémů, v němž se svoboda a demokracie postavila proti diktatuře a útisku jednotlivce, se prokázalo, že jde o silnější a úspěšnější vizi.
<P>
Zázrakem naší generace bylo ukončení rozdělení našeho kontinentu. Pád železné opony a přistoupení dvanácti zemí do Evropské unie bylo možné díky hlasu svobody a demokracie a moc rovnocenných práv pro všechny byla silnější než moc nehumánních ideologií dvacátého století.
<P>
Berlínské prohlášení, které bylo přijaté letos dne 25. března při příležitosti 50. výročí podpisu Římských smluv, obsahuje důležitou větu, ve které se praví, že "My, občané Evropské unie, jsme spojení k našemu dobru", a je v našem dobru, že se svoboda, demokracie a lidská práva stala v Evropské unii realitou pro nás všechny.
<P>
Dnešním slavnostním vyhlášení Listiny základních práv na sebe bereme významný závazek a příležitost předat lidem Evropské unie, kterých je téměř 500 milionů, i budoucím generacím samou podstatu evropské jednoty.
<P>
Dány a pánové, podstata Evropské unie přesahuje ekonomické výpočty nákladů a výnosů. I když ty jsou důležité a budou naše životy v EU ovlivňovat, jsme především společenstvím založeným na sdílených hodnotách a solidarita, svoboda a rovnoprávnost jsou nedílnou součástí naší každodenní existence. Tyto společné hodnoty, jejichž podstatou je úcta k nedotknutelné lidské důstojnosti, jsou zakotveny v článku 1 Listiny základních práv a tvoří základy evropského sjednocení.
<P>
(Potlesk)
<P>
Evropský parlament proto považoval uznání právní závaznosti Listiny základních práv za životně důležitou součást veškerých dohod o reformě evropských smluv a prosadil to.
<P>
Odkaz na Listinu základních práv v článku 6 Lisabonské smlouvy, kterou zítra podepíšou hlavy států a vlád, propůjčuje listině stejně závazný charakter jako mají samotné smlouvy.
<P>
To, že by 21. století mělo mít srozumitelný soupis lidských práv a základních svobod, které budou stejně závazné a právně vymahatelné pro všechny občany Unie, je zcela přirozené; víc než to, jde o naprostý základ našeho vnímání evropské identity.
<P>
(Potlesk)
<P>
Jádrem našich politik jsou lidé a lidská důstojnost. Evropská unie takto vytváří rámec, který nám, občanům Unie, umožní budovat naši společnou budoucnost v míru.
<P>
Bez pevných základů našich sdílených hodnot, na něž musíme vždy dbát, by Evropská unie neměla budoucnost. Také bychom neměli prostor na vyžadování dodržování lidských práv v celém světě, pokud by se nám nepodařilo uznat své vlastní hodnoty jako právně závazné v Evropské unii.
<P>
(Potlesk)
<P>
Také nenecháme nikoho, ať už zevnitř nebo zvnějšku Evropské unie, omezovat naši vlastní rozhodnou obranu lidských práv. My v Evropském parlamentu máme morální a politickou povinnost neustále chránit lidskou důstojnost.
<P>
(Potlesk)
<P>
V našem dnešním světě musíme my Evropané vystupovat jako společenství sdílející stejné hodnoty a musíme bránit lidskou důstojnost a usilovat o mezikulturní dialog. Můžeme to dělat sebevědomě a musíme to dělat s neutuchajícím nadšením a nikdo nás pak nezastaví.
<P>
(Potlesk)
<P>
V návrhu Listiny základních práv se poprvé v historii evropského sjednocování objevila nová demokratická metoda konventu. Tato metoda se ukázala jako velmi úspěšná a konvent se stal vzorem a výchozím bodem pro celý reformní proces.
<P>
Evropský parlament hrál v přípravě návrhu Listiny základních práv obzvlášť aktivní roli a měl rozhodující vliv na obsah textu.
<P>
Listina je prvním nástrojem, zakotvujícím hospodářská a sociální práva se stejným statusem jako politická práva a osobní svobody. Chrání základní práva v rámci oblasti působnosti Unie a při provádění práva Společenství. Dává také všem občanům Evropské unie právo se obrátit na Evropský soudní dvůr v Lucemburku. Doufáme, že se jednoho dne stane Listina základních práv právně závazná ve všech členských státech.
<P>
(Potlesk)
<P>
Lidská práva a základní svobody jsou nedělitelné. Proto apeluji na všechny členské státy Evropské unie bez výjimky, aby se v zájmu všech občanů Unie k tomuto evropskému konsensu připojily.
<P>
Dnešní slavnostní vyhlášení by mělo také pro všechny evropské občany, kteří mohou uplatnit na základě listiny svá vlastní práva, příležitostí se zamyslet nad svou povinností vůči společenství Evropanů, celého světa a budoucích generací. Neexistují práva bez povinností. Právě solidarita nás spojuje.
<P>
(Potlesk)
<P>
Vytváříme Evropu občanů a naší Evropské unii dáváme pevné základy společných základních demokratických práv. Dnešní slavnostní vyhlášení ukazuje, že naše společenství založené na sdílených hodnotách žije a roste. Tato sada základních hodnot bude dnes zakotvena do životů a myslí národů Unie. Dnešek je pro občany Evropské unie velkým triumfem a my všichni se z toho můžeme z celého srdce i duše radovat.
<P>
(Hlasitý potlesk)
<P>
(Vřava v jednacím sále)
<P>
(Několik poslanců hlasitě protestuje a rozvinuje transparenty a plakáty.)
<SPEAKER ID="091" NAME="Předsedající">
Prosím odstraňte ty transparenty. Chovejte se k našim hostům v Evropském parlamentu zdvořile.
<P>
Pane předsedo Evropské rady, chtěl bych vás teď požádat, abyste k nám promluvil.
<SPEAKER ID="092" NAME="José Sócrates">
úřadující předseda Rady. - (PT) Pane předsedo Evropského parlamentu, pane předsedo Evropské komise, dámy a pánové, Na dnešním slavnostním zasedání Evropského parlamentu vyhlašujeme Listinu základních práv Evropské unie a chtěl bych vám jasně říct, že tento den, 12. prosince, bude od nynějška stěžejním dnem historie evropské integrace. Stěžejním dnem v historii Evropy.
<P>
(Potlesk)
<P>
(Hluk v řadách skupin NI a IND/DEM)
<SPEAKER ID="093" NAME="Předsedající">
Mějte prosím trpělivost. Měli byste mít přinejmenším tu slušnost nechat našeho řečníka mluvit.
<P>
Pane předsedo, máte slovo.
<SPEAKER ID="094" NAME="José Sócrates">
úřadující předseda Rady. - (PT) Jakkoliv silně někteří mohou křičet, aby zabránili jiným promluvit, jde o stěžejní den v historii Evropy. A chci vám také říct, že tento den, tato ceremonie je pravděpodobně nejdůležitější ceremonie, na jaké jsem měl čest se účastnit. Nejdůležitější ceremonie mé celé politické kariéry.
<P>
Cítím se poctěn jako Evropan, že mohu Listinu základních práv podepsat a vyhlásit a cítím se velmi poctěn, že tato listina je vyhlášena během portugalského předsednictví. Cítím se poctěn jako Evropan a cítím se poctěn jako evropský občan, zvlášť proto, že Konvent, který dal vzniknout této listině, začal pracovat během našeho předsednictví v roce 2000. Proto chci říct Evropskému parlamentu, že je pro mou zemi čest být takto spojena s významným krokem v projektu evropského občanství.
<P>
Tato listina představuje závazek vůči hodnotám, na nichž vznikla evropská civilizace, hodnotám zakotveným v obraně lidské důstojnosti, a jsme zde, abychom vyhlásili, že stojíme za těmito hodnotami, hodnotami, jejichž zdroj je v ústavní tradici společné členským státům Unie a také v mezinárodních právních normách jako je Všeobecná deklarace lidských práv a Evropská úmluva o lidských právech. A ke zdůraznění této kompatibility zajistí samotná Lisabonská smlouva Unii přístup k Úmluvě Rady Evropy, což znamená uznání významu ochrany základních práv v moderních demokraciích.
<P>
Proto je dnešek výjimečným dnem, protože ode dneška, i když se to někomu nemusí líbit, budou základní práva oficiálně a nezvratitelně ustanovena jako součást společného dědictví Unie, morálního dědictví, politického dědictví, dědictví občanství a toho nejlepšího z evropské civilizace.
<P>
Tato Listina je však také nástrojem politické činnosti, nástrojem institucí, protože podle Listiny se budou profilovat jejich aktivity. Budou vázány povinností dodržovat práva a principy stanovené Listinou a podporovat uplatňování těchto práv a principů, ale je to také nástroj pro aktivitu občanů, protože ukazuje, že projekt Unie je projekt občanství a ukazuje, že Unie slouží občanům a chrání a podporuje jejich práva.
<P>
Listina v evropském kontextu ztělesňuje koncept lidské důstojnosti a pravidlo sociálních práv. Má tedy i sociální složku, protože projektuje lidskou důstojnost do světa práce, do světa zaměstnání, do světa zdraví, na pole sociálního zabezpečení a péče, a lidská důstojnost má také co do činění s ochranou životního prostředí. Je to listina rovnoprávnosti a solidarity, listina boje proti diskriminaci v jakékoliv formě a je to listina pro rovnoprávnost, protože věnuje zvláštní pozornost dětem a mladým lidem, rovnosti mezi muži a ženami, roli starších lidí, a základním otázkám ochrany osobních práv a osobních dat.
<P>
Musím také upozornit na svobody, které jsou v listině zakotveny, svobody spojené s evropským občanstvím a politickými právy s tím spojenými, a na ekonomické svobody opírající se o Římskou smlouvu, jejíž 50. výročí si tento rok připomínáme. Jsme tedy věrní své tradici a opakujeme zákaz trestu smrti a především vítáme rozhodnutí Rady z minulého týdne vyhlásit Evropský den boje proti trestu smrti.
<P>
A konečně bych chtěl zdůraznit, že listina pokrývá práva občanů a práva lidí, neboť pokrývá prostor přesahující současné občany členských států, což je neméně důležité, protože to od nynějška reprezentuje naše přesvědčení, že lepší svět je svět, ve kterém jsou tato práva a svobody všeobecně dodržovány.
<P>
Tato listina bude od nynějška sloužit zahraniční politice Evropské unie, jejímž cílem je vytvořit svět, ve kterém jsou tato práva a svobody všeobecně respektovány a zaručeny. Bude nám tedy sloužit jako ukazatel, jako ukazatel pozice Evropské unie na mezinárodní scéně a v každé činnosti, která bude navržena k zajištění obecného dodržování základních práv.
<P>
Občané Evropy proto mohou takto uznat sami sebe v Unii, která je jejich Unie. Mohou uznat práva, která jim Unie zaručuje a uvědomit si, že Evropa je projektem míru a demokracie, projektem, ve kterém se plně dodržují práva jedince. Naše morální autorita a celá tato ceremonie spojuje všechny tři instituce. Vyhlašujeme tuto listinu v předvečer podpisu Lisabonské smlouvy, listinu, která má právní status základního práva a právní status, který se rovná statutu smluv, ve prospěch mnoha a k nelibosti několika málo. Tato listina je součástí smlouvy.
<P>
(Potlesk ve stoje)
<P>
(Opět hluk v řadách skupin NI a IND/DEM)
<SPEAKER ID="095" NAME="Předsedající">
Měli byste mít přinejmenším tu slušnost nechat našeho řečníka domluvit.
<P>
Rámus není argument. Opusťte sněmovnu!
<SPEAKER ID="096" NAME="José Sócrates">
úřadující předseda Rady. - (PT) V tomto globalizovaném světě, ve kterém je mnoho požadavků jako jsou hospodářská a finanční pravidla absolutní, je fakt, že dvacet sedm evropských zemí opakuje v kontextu Unie svou pevnou věrnost hodnotám a cílům určeným k ochraně a zachování základních práv, podstatným přínosem k regulaci samotné globalizace. Základní práva jsou společnou tradicí demokratických zemí s právním řádem, způsobem, jak omezit pravomoci úřadů a základním nástrojem ochrany jednotlivců.
<P>
Listina, povinná v institucích a státech Unie, omezuje pravomoci úřadů jménem ochrany zájmů občanů a jejich organizací. A při formalizaci tohoto omezení pravomoci úřadů budou limity jejího uplatnění striktně dodržovat princip subsidiarity a posilovat mimořádně demokratickou povahu samotné Unie. Ochrana základních svobod je jasně základní hodnotou evropské identity, je to součást našeho genetického kódu, věc, která strukturuje celý evropský projekt a umožňuje definovat Evropu jako Unii hodnot a bezvýhradné potvrzení těchto hodnot je tím, co svět od Evropy očekává.
<P>
To je Evropa, ke které chci náležet, Evropa, která tyto hodnoty brání. A jsme si, já i všichni poslanci, dobře vědomi toho, že boj za základní práva je denním úkolem a pravděpodobně nekonečným úkolem, úkolem pro státy, úkolem pro občanské společnosti, úkolem pro průmyslové podniky a odbory, úkolem pro úplně každého občana. Proto se při vyhlašování listiny radujeme z dohody o listině, z uznání její právní hodnoty a z toho, že má stejné postavení jako smlouvy ustavující Unii.
<P>
Ale vedle toho, že je vyhlášení listiny důvodem pro jásot, představuje také dohodu institucí Unie, které musí denně při svých činnostech dodržovat i zavádět. Jen tak budeme na výši evropské historie, jen tak budeme hodnotní dědicové nejlepších rysů naší kolektivní identity a naší společné tradice: kolektivní identity a společné tradice, které dělají čest Evropě, jež bojuje za práva, za svobody a za záruky pro své občany. Děkuji vám všem.
<P>
(Opět potlesk vstoje, s výjimkou skupin GUE/NGL, NI a IND/DEM)
<SPEAKER ID="097" NAME="Předsedající">
Dámy a pánové, chtěl bych vám oznámit jednu informaci, a žádám vás proto nyní o potřebný klid. V Evropském parlamentu je přítomný jordánský král a bezprostředně pro vyhlášení Listiny základních práv se na nás obrátí s projevem. Prosím dohlédněte, přinejmenším z ohledu na naše jordánské hosty, na to, aby už nedocházelo k přerušení řečníka a mohli jsme dokončit naše vyhlášení důstojným způsobem.
<SPEAKER ID="098" NAME="José Manuel Barroso">
předseda Komise. - (PT) Pane předsedo Evropského parlamentu, pane ministerský předsedo Portugalska a pane předsedo Rady Evropské unie, dámy a pánové, v předvečer podpisu Lisabonské smlouvy podepisují předsedové tří politických institucí Evropské unie - Evropského parlamentu, Rady a Komise - zde ve Štrasburku Listinu základních práv.
<P>
Je pro mě velkou osobní ctí, že se mohu zúčastnit události tak velkého významu. Vyhlášení Listiny základních práv zakotvuje kulturu práva v Evropě. V Evropské unii, která je především společenstvím, řídícím se právním řádem, vyžadují institucionální změny posílení dodržování základních práv.
<P>
Vážené paní poslankyně, vážení páni poslanci, tři evropské instituce dnes potvrzují svůj závazek, závazek, který přijaly v prosince 2000, kdy byla listina vyhlášena poprvé. O sedm let později však činíme další významný krok.
<P>
Listina z roku 2000 nebyla právně závazná. Zítřejším podpisem Lisabonské smlouvy a její následnou ratifikací se listina stane součástí primárního práva a bude mít stejnou právní hodnotu jako samotné smlouvy. Tento pokrok bude mít konkrétní pozitivní dopad pro evropské občany. Dovolte mi tento bod doložit několika krátkými příklady z obsahu listiny. Článek 54 se týká práv, o kterých musel do nynějška rozhodovat Soudní dvůr případ od případu. Nyní jsou shromážděny na jedno místo.
<P>
Listina uznává základní principy lidské důstojnosti a zavádí především klasické občanské svobody, které jsou již součástí Evropské úmluvy o lidských právech: svobodu projevu, svobodu shromažďování, svobodu vyznání, rovnost před zákonem a zásadu nediskriminace.
<P>
Listina také potvrzuje hospodářská a sociální práva. Zahrnuje právo na vlastnictví a svobodu podnikání, ale současně práva pracujících a sociálních partnerů a zakotvuje věci jako je sociální zabezpečení a sociální péče.
<P>
Listina zahrnuje i nové výzvy, kterým dnes naše společnost čelí. Proto obsahuje záruky ochrany údajů, bioetiky a řádné správy, kterým se také říká "práva třetí generace". Budou mít velký význam v mnoha oblastech činnosti jako je politika výzkumu, oblast svobody, bezpečnosti a spravedlnosti a v naší neustálé snaze o řádnou správu věcí veřejných.
<P>
(FR) Pane předsedo, dámy a pánové, listina základních práv podpoří zakotvení Evropské unie ve skutečné kultuře základních práv. Dnešním podpisem listiny se my, předsedové tří politických institucí Unie, zavazujeme především k tomu, že tato práva budeme dodržovat v naší práci. Tento závazek by se na první pohled mohl zdát snadný, ale ve skutečnosti jde o trvalou výzvu zajistit, aby se ve všech politikách Evropské unie dodržovaly občanské svobody, a to jak při přípravě právních předpisů na vnitřním trhu, tak při řízení přistěhovalectví či v úsilí bojovat proti terorismu.
<P>
Listina je prvním právně závazným dokumentem, který kdy byl na mezinárodní úrovni vydán, jenž do jednoho textu seskupuje nejen politická a občanská práva, ale také hospodářská a politická práva, jež tak podléhají stejným mechanismům právní kontroly. Jde bezpochyby o obrovský úspěch, na nějž musí být Evropská unie hrdá. Myslím, že je obzvlášť důležité, že se tak stalo nyní, v této nové rozšířené Evropě, která byla rozdělená totalitárními a autoritářskými režimy, jež nedodržovaly lidská práva, ale dnešní Evropa je Evropa spojená kolem hodnot svobody a solidarity.
<P>
(Potlesk)
<P>
Pokud spojíme své síly a podpoříme kulturu lidských práv, zásadním způsobem přispějeme ke skutečné Evropě hmatatelných hodnot, věrohodných v očích občanů. Evropa posílená touto listinou je ještě odhodlanější podporovat tyto hodnoty na světové úrovni. Již od vyhlášení Všeobecné deklarace lidských práv stála Evropa v čele boje za základní práva. Nyní je ještě lépe vybavena k tomu, aby tento boj za svobodu, mír a demokracii úspěšně vyhrála.
<P>
(Potlesk ve stoje)
<P>
(Několik poslanců dává hlasitě najevo svůj nesouhlas, rozvíjí transparenty a plakáty a skandují: "Referendum"!)
<P>
(Předseda Parlamentu, José Sócrates a José Manuel Barroso přistupují k podpisu Listiny základních práv)
