<CHAPTER ID="005">
Příprava na summit EU-Indie (Marseille, 29. září 2008) (rozprava) 
<SPEAKER ID="054" NAME="Předsedající">
Dalším bodem jsou prohlášení Rady a Komise ve věci přípravy na summit EU-Indie, který se bude konat v Marseille dne 29. září 2008.
<SPEAKER ID="055" NAME="Jean-Pierre Jouyet">
úřadující předseda Rady. - (FR) Pane předsedající, dámy a pánové, vítám váš zájem o posílení vztahů s Indií. Summit Evropská unie-Indie, který se bude konat, jak připomněla paní Wallströmová, v Marseille dne 29. září 2008 za přítomnosti indického premiéra pana Manmóhana Singha, předsedy Komise pana Barrosa a předsedy Rady pana Nicolase Sarkozyho, je jedním deseti summitů, které pořádáme společně se třetími zeměmi během francouzského předsednictví.
<P>
Jistě si všimnete, že je na rozvrhu schůzí uvedeno velké množství summitů s předními rozvíjejícími se zeměmi. V červenci se konal summit s Jižní Afrikou, a jak doufáme, proběhnou summity s Koreou, a v prosinci s Čínou a Brazílií. Tato série schůzí pro Evropskou unii představuje jedinečnou příležitost k rozvoji dialogu s předními rozvíjejícími se zeměmi ve věci našich společných témat a summit s Indií dokonale naváže na tento přístup.
<P>
Jsem si vědom toho, že se parlamentní Výbor pro zahraniční věci nedávno zúčastnil úspěšného pracovního setkání zaměřeného na vztahy mezi Evropskou unií a Indií, kterého se zúčastnila řada odborníků. To podnítilo hlubokou touhu po posílení dialogu a spolupráce mezi Evropskou unií a Indií.
<P>
Předsednictví má stejný záměr jako Parlament. Indie s populací přesahující miliardu obyvatel, která v roce 2025 převýší populaci Číny, a s ročním přírůstkem přes 8 % od roku 2005 je připravena stát se hlavním partnerem Evropské unie, a my tudíž chceme, aby tento summit představoval důležitý krok při rozvíjení našich vztahů s touto zemí.
<P>
Od roku 2000, kdy se konal náš první summit, jsme rozšířili rozsah našeho dialogu a spolupráce. Evropská unie je v současnosti hlavním obchodním partnerem Indie. Je také jedním z největších investorů v této zemi, a to v mnoha klíčových hospodářských odvětvích: zejména v oblasti energetiky, dopravy a telekomunikací, a summity, které jsme uspořádali, rozhodnou měrou přispěly k posílení našich vztahů.
<P>
Taková byla situace v roce 2004, kdy jsme naši spolupráci povýšili na strategické partnerství. V roce 2005 jsme přišli s akčním plánem na podporu tohoto partnerství a v roce 2006 jsme uzavřeli dohodu o volném obchodu. Čekám nás ovšem ještě spousta práce a je třeba zajistit to, aby náš politický dialog a spolupráce s Indií ukazovaly skutečný potenciál této země.
<P>
Doufáme, že summit v Marseille tyto zájmy podpoří. Doufáme rovněž, že dojde k posílení naší spolupráce s Indií v oblastech, které jsou v současnosti prioritami Unie: změna klimatu a energetika. Tyto diskuse s našimi hlavními rozvíjejícími se partnery nejsou zdaleka jednoduché. Jsou však potřebné a my musíme spolupracovat s našimi indickými protějšky, abychom dosáhli určitých cílů.
<P>
Zaprvé, na tomto summitu bychom chtěli přijmout nový akční plán, který je kratší a operativnější a který nám umožní přizpůsobit naše partnerství novým zájmům v oblasti energetické bezpečnosti a udržitelného rozvoje. Chceme také zajistit budoucí spolupráci v rámci výzkumu a nových technologií, například v oblasti sluneční energie a projektu ITER.
<P>
Tento akční plán by měl být doprovázen pracovním programem s tématikou energetiky, čistého rozvoje a změny klimatu a měl by zohlednit spolupráci v oblasti energetické účinnosti, čistého uhlí a využívání energie z obnovitelných zdrojů.
<P>
Tato opatření by v případě potřeby mohla podporovat nové Evropské podnikatelské a technologické centrum. Koncem roku by mělo být toto nové centrum otevřeno v Novém Dillí. Samozřejmě budeme na summitu rovněž diskutovat o regionálních otázkách, které jsou klíčové pro mezinárodní stabilitu, ať už se týkají Afghánistánu, Pákistánu, Barmy nebo Íránu.
<P>
V rámci summitu bychom rovněž chtěli učinit pokrok v našem strategickém partnerství s Indií tím, že zahájíme v rámci spolupráce specifické projekty, anebo v nich budeme pokračovat. Doufáme, že budeme moci podepsat velice významnou dohodu týkající se letectví. Tato dohoda byla parafována vyjednavači začátkem tohoto roku. Velmi rádi bychom tuto dohodu podepsali, protože nám umožní sladit vnitrostátní právní předpisy s právem Společenství a současně zlepšit právní jistotu pro evropské provozovatele. Hovořím zde jen o letech mezi Indií a Evropskou unií. Co se týká ostatních záležitostí, doufám, že postupujeme v souladu s právními předpisy Společenství.
<P>
Přejeme si vnést do jednání nový impuls prostřednictvím dohody o obchodě a investicích. Přirozeně bude tím, kdo sjedná dohodu, Komise, která má v tomto ohledu odpovědnost. Rádi bychom prostřednictvím paní Wallströmové Komisi ujistili o naší plné podpoře vzhledem k tomu, že máme zájem na posílení našeho vztahu s Indií. Podpis dohody o obchodě a investicích by představoval výrazný krok vpřed.
<P>
Ačkoli existuje velký potenciál rozvoje vztahů s Indií, je třeba mít na paměti, že tato země je až devátým největším obchodním partnerem Evropské unie po Jižní Koreji. Tato situace je skutečně překvapivá.
<P>
Tři dokumenty, které chceme na summitu přijmout, revidovaný společný akční plán, pracovní plán pro energetiku a dohoda, kterou jsem právě zmínil, jsou právě projednávány s Indií spolu se společným tiskovým prohlášením. Nemohu dnes o těchto dokumentech hovořit podrobně vzhledem k právě probíhajícím jednáním s našimi indickými partnery, domnívám se však, že mohu říct, že jsme optimističtí, co se týče možných výsledků tohoto summitu.
<P>
Závěrem bych chtěl poblahopřát Parlamentu k vysoce konstruktivní roli, kterou zastává v rámci vztahů mezi Evropskou unií a Indií. Vytvoření samostatné delegace pro vztahy s Indií v roce 2007 podpořilo komunikaci s Lok Sabha, indickým parlamentem, a delegace Parlamentu bude určitě požádána, aby hrála klíčovou úlohu, zvláště z hlediska návrhu budoucích usnesení parlamentu v citlivých otázkách, které ovlivňují vztahy mezi Indií a Evropskou unií.
<P>
Nakonec bych chtěl této příležitosti využít k tomu, abych zvláště zmínil předsedkyni delegace pro vztahy s Indií paní Gillovou a pochválil ji za dynamičnost, s níž plní své poslání.
<SPEAKER ID="056" NAME="Margot Wallström">
místopředsedkyně Komise. - Pane předsedající, vážení poslanci, pane Jouyete, hovořím jménem své kolegyně paní Benity Ferrerové-Waldnerové a těší mě, že zde dnes s vámi mohu hovořit o přípravě summitu s Indií, který proběhne v Marseille 29. září 2008.
<P>
Jak jsem se dozvěděla, vztahy Evropy a Indie v posledních několika letech získávaly na důležitosti nejen z důvodu růstu obchodu a investic, ale také vzhledem k našemu společnému závazku mnohojazyčné a multikulturní demokracie a naší zkušenosti s ní. Zde v Parlamentu jste v nedávné době několikrát prokázali politický význam vztahů s Indií, jak prostřednictvím vytvoření nové parlamentní delegace, tak tím, že jste v loňském roce pozvali pana prezidenta Abdula Kalama, aby vystoupil v Parlamentu, což bylo poprvé, kdy zde vystoupila indická hlava státu.
<P>
Doufáme, že na tomto summitu dojde ke změně tohoto rostoucího politického závazku ke konkrétní, intenzivnější spolupráci, a již nyní můžeme hovořit o významném pokroku, neboť jsme se v roce 2004 s Indií dohodli na strategickém partnerství a v roce 2005 na společném akčním plánu.
<P>
Především je třeba zmínit, že došlo k posílení politického dialogu a spolupráce a nyní existuje rozvrh pravidelných summitů a schůzí ministrů, byl ustaven každoroční dialog o bezpečnosti a nové formy dialogu v rámci Setkání Asie-Evropa (ASEM) a Jihoasijského sdružení pro regionální spolupráci, což vede k podpoře spolupráce dokonce i v tak citlivých otázkách, jako je např. boj proti terorismu.
<P>
Druhý bod, který bych chtěla zmínit, je skutečnost, že se kontakty mezi EU a Indií zintenzivňují, zejména v oblasti vzdělávání, kde Evropská unie financovala více než 900 stipendií pro indické studenty v rámci programu Erasmus Mundus. Toto financování bude pokračovat přinejmenším do roku 2013.
<P>
Třetím bodem je skutečnost, že došlo k prohloubení ekonomické spolupráce a spolupráce v oblasti technologií. Vědecké a technologické aktivity a výměny se zintenzivnily a byly povýšeny i na ministerskou úroveň; došlo ke vzniku nových dialogů; byl ustanoven energetický panel EU-Indie a projekt Mezinárodního termonukleárního experimentálního reaktoru, takzvaná dohoda ITER, na které se podílí Indie i EU a která již vstoupila v platnost.
<P>
Obchod a investice se také nadále rozvíjejí. Dvoustranný obchod EU a Indie se od roku 2000 zdvojnásobil na 55 miliard EUR a EU je nyní pro Indii největším zdrojem přímých zahraničních investic, přičemž se příliv indických zahraničních investic do EU rovněž zvyšuje.
<P>
Spolupráce v oblasti rozvoje se zvyšuje a hlavní část našeho předběžného rozpočtu 470 milionů EUR určeného pro Indii v letech 2007-2013 použijeme zejména na podporu zdravotních a vzdělávacích programů vztahujících se k rozvojovým cílům tisíciletí.
<P>
Dosáhli jsme tedy značného pokroku, ale stále nás čeká mnoho práce a jsme přesvědčeni, že by se naše vztahy měly řídit podporou míru, lidských práv a celkové bezpečnosti, udržitelným rozvojem s ohledem na životní prostředí, sociální rovnost a ekonomickou prosperitu a posílení výměn v oblasti kultury a vzdělávání. Jedním z našich hlavních cílů na tomto summitu je dohodnout se na revidovaném společném akčním plánu, který by tyto cíle zohlednil.
<P>
Jakožto světoví aktéři jsou obě strany odpovědné za řešení globálních výzev a o některých specifických globálních otázkách budeme diskutovat.
<P>
S ohledem na světový trh doufáme, že Indie a USA dokážou vyřešit své spory ohledně jednacího kola WTO a jednání budou pokračovat podle plánu. Pro nás jsou prioritami summitu otázky změny klimatu a energetiky a doufáme, že podepíšeme společný pracovní program pro oblast energetiky, čistého rozvoje a změny klimatu zaměřený na obnovitelné a čisté energie, spolu se dvěma půjčkami Evropské investiční banky spojenými s problematikou změny klimatu. Rovněž budeme diskutovat o světové finanční krizi a o možnostech řešení světové potravinové situace.
<P>
V rámci dvoustranných záležitostí je třeba prodiskutovat některé významné společné zájmy. V jednání o dohodě o volném obchodu, která byla zahájena v loňském roce, byl dosažen velký pokrok a nyní si klademe za cíl je v brzké době uváženě uzavřít. Doufáme, že na summitu dojde k podpisu horizontální dohody ve věci civilního letectví. Budeme se rovněž zasazovat o pokrok ve věci uzavření námořní dohody.
<P>
V oblasti kultury a vzdělávání je naším cílem dojednat zahájení dialogu o politikách.
<P>
Naší prioritou je také věda a technologie a summit by měl přivítat vytvoření Evropského podnikatelského a technologického centra v Dillí a podporu, kterou tomuto projektu poskytl Evropský parlament.
<P>
Na závěr bych ráda uvítala vznik skupiny pro přátelství s Evropským parlamentem, kterou nedávno vytvořil indický parlament. Jsem si jistá, že vám všem umožní prostřednictvím kontaktů s indickými partnery vaše protějšky přesvědčit, že EU je nejúspěšnějším a nejprozíravějším fenoménem novodobé mezinárodní správy a že jeden druhému můžeme hodně nabídnout.
<SPEAKER ID="057" NAME="Charles Tannock">
za skupinu PPE-DE. - Pane předsedající, strategické partnerství EU s demokratickou sekulární Indií má v dnešní nebezpečné a nepředvídatelné době zásadní význam vzhledem k tomu, že jde o zemi, která sdílí naše hodnoty a cíle.
<P>
Čelíme stejným výzvám, jakými jsou boj proti terorismu - a v tomto kontextu tudíž vyzývám Europol, aby Indii udělil privilegovaný status v oblasti výměny v rámci zpravodajské služby a boje proti terorismu -, nutnost ochrany životního prostředí a význam správného uplatňování výhod plynoucích z globalizace.
<P>
Nedávné bombové útoky v Dillí zdůraznily závažnou hrozbu, které Indie čelí ze strany islamistických teroristů. Vzhledem k nestabilitě v zemích sousedících s Indií, Pákistánem počínaje a Srí Lankou konče, by nám všem mělo být zřejmé, že bychom měli Indii v co nejvyšší míře podporovat nejen jako regionální mocnost v jižní Asii, ale také jako zemi, která má přední, konstruktivní a globální roli na mnohostranných fórech, jako jsou např. Delegace pro vztahy se zeměmi jižní Asie a Jihoasijského sdružení pro regionální spolupráci (SAARC), Delegace pro vztahy se zeměmi jihovýchodní Asie a Sdružením států jihovýchodní Asie (ASEAN) a OSN. Je nejvyšší čas, aby Indie získala stálé křeslo v Radě bezpečnosti.
<P>
Naše usnesení právem vyjadřuje obavy plynoucí z nedávných vražd křesťanů v provincii Urísa a nepokojů v Džammú a v Kašmíru a požaduje, aby byli viníci potrestáni, protože pro strategické partnerství EU s Indií mají lidská práva a právní stát prvořadý význam. Tato situace je v ostrém kontrastu s jednáním EU s Čínou, která se považuje za imunní, co se týče lidských práv jejích obyvatel.
<P>
Skutečně doufám, že blížící se summit upevní slibně se rozvíjející vztah mezi Indií a EU, zejména v oblasti obchodu. Jako spolupředseda a zakladatel skupiny Přátelé Indie a navrhovatel dohody o volném obchodu EU-Indie ve Výboru pro zahraniční věci přivítám rychlé kroky pro vznik vztahu volného obchodu, který bude ku prospěchu obou stran, s rozsáhlými zahraničními přímými investicemi, které nyní poprvé proudí z Indie do EU. Má skupina PPE-DE by ovšem rovněž přivítala posílení politické spolupráce v oblasti mnoha výzev, jakou je například stávající otázka světové finanční nestability, kterým my oba budeme muset v budoucnu čelit.
<SPEAKER ID="058" NAME="Emilio Menéndez del Valle">
za skupinu PSE. - (ES) Převážná většina poslanců zde v Parlamentu je přesvědčená, že je Indie největší světovou demokracií světa a že musíme zvýšit naši spolupráci s touto zemí.
<P>
Vycházíme ze stejných principů a ze stejné reality jako Indie, od demokracie po multilateralismus v mezinárodních vztazích. Existují ovšem také body, v nichž se rozcházíme: například trest smrti, v jehož případě bychom chtěli dosáhnout toho, aby byl v rámci indického soudního systému zrušen. Rovněž Indii vyzýváme k tomu, aby se stala členem Mezinárodního trestního soudu.
<P>
Mnozí litují toho, že indická vláda dosud neratifikovala Mezinárodní úmluvu proti mučení. S těmito slovy a navzdory nim vítáme spolupráci Indie s Radou OSN pro lidská práva a oceňujeme práci indické Komise pro lidská práva v boji proti náboženské diskriminaci, kastovnímu systému a jiným problémům.
<P>
Máme na mysli strašlivá zvěrstva, která nedávno spáchali hinduističtí fanatici ve státě Urísa. Kategoricky tyto zločiny odsuzujeme, přitom však uznáváme, že jde o výjimečné případy, které ačkoliv byli velmi krvavé, nebyly nijak rozšířené. Jsme tudíž i nadále přesvědčeni, že je Indie příkladem kulturního a náboženského pluralismu.
<P>
Indie hraje mezi svými sousedy vůdčí úlohu a stejně jako my je znepokojená výbušnou politickou situací v Pákistánu a stejně tak jako většinu z nás ji zneklidňuje rostoucí nejistá a nestabilní situace v Afghánistánu a na Srí Lance.
<P>
Bylo by jistě chvályhodné, kdyby Nové Dillí spojilo své úsilí s našimi snahami v Evropské unii, aby pomohlo Myanmaru překonat současnou noční můru.
<P>
Konečně, Indii lze považovat za podporovatele míru a stability v regionu. Na rozdíl od ostatních zemí je Indie v současnosti zodpovědnou jadernou velmocí. Já osobně jsem ovšem přesvědčen, že by své postavení mohla ještě zlepšit, kdyby podepsala Smlouvu o nešíření jaderných zbraní. To by vedlo ke zlepšení pověsti Indie ve světě a mimochodem musím podotknout, že to platí rovněž pro státy jako Pákistán, Severní Korea a Izrael.
<P>
Po té, co jsem tohle všechno řekl - a budu už končit - a s vědomím, že společné cíle by neměly vylučovat odůvodněnou a rozumnou kritiku, jsem přesvědčen, že nadcházející summit EU a Indie bude úspěšný.
<SPEAKER ID="059" NAME="Nicholson of Winterbourne">
za skupinu ALDE. - Pane předsedající, vždycky mě těší, když mohu mluvit o věcech, které posílí stálý růst jednoho z nejvýznamnějších mezinárodních vztahů na světě, jakým je vztah mezi Evropskou unií a Indickou republikou. V našem usnesení vyzýváme účastníky summitu, aby hledali další způsoby zlepšování tohoto vztahu, a těšíme se na konkrétní výsledky, o nichž bude podána zpráva Parlamentu.
<P>
Toto je pro summit kritická doba. V našem usnesení jsme vyjádřili soustrast obětem zářijových teroristických útoků v Indii, včetně těch, kteří byli zabiti při útoku na indickou ambasádu v Kábulu. Dnes ale bezpochyby musíme vzdát hold hrdinům, kteří zachránili lidské životy v Islamábádu, a musíme mít na paměti, že se Indie nachází v srdci regionu, který má značné bezpečnostní problémy. Je správné, že v našem usnesení uvádíme přání zvýšit a naplňovat spolupráci v oblasti zpravodajských služeb, a měli bychom podporovat veškeré snahy o pomoc Indii v boji proti terorismu společně s námi - včetně, jak věříme, křesla v Radě bezpečnosti OSN.
<P>
V našem usnesení rovněž vyzýváme k mírové budoucnosti bývalého knížecího státu Džammú a Kašmíru, na obou stranách hranice, který je nyní rozdělen na dva národy. Mír přichází, jak dobře víme z Evropské unie, se zaměstnaností - s prací - a je zvlášť příjemné zjištění, že Indie v současnosti v Džammú a Kašmíru buduje nejdelší železniční tunel na světě, jenž bude téměř 11 km dlouhý a bude součástí úseku dráhy dlouhého 148 km. Ten bude nejdelší na světě a práce na něm jsou z 95 % hotové, což poskytne 3 900 nových míst pro přímé zaměstnání a jsem si jistá, že ještě přibudou tisíce dalších.
<P>
A kultura: rovněž vyzýváme k prohloubení kulturních vazeb. Tento rok je rokem dialogu a Indie může Evropské unii v této oblasti mnoho naučit. Vyzýváme k intenzivnějšímu dialogu mezi občany a jsem si jistá, že to je cesta vpřed. Závěrem vyzývám kolegy, aby toto vynikající usnesení podpořili.
<SPEAKER ID="060" NAME="Konrad Szymański">
za skupinu UEN. - (PL) Pane předsedající, Indie je jedním z našich strategických partnerů, co se týče obchodu a politiky. Nastal ovšem čas, aby indická vláda čelila silným slovům ve věci donebevolajícího porušování náboženské svobody na svém území. Celoindická křesťanská rada uvádí, že v průměru každé tři dny jsou v Indii křesťané cílem různých stupňů agrese a nesnášenlivosti. Lidé umírají a dochází k ničení kostelů, zatímco soudní systém k těmto incidentům zaujal nebývale pasivní přístup.
<P>
Nemůžeme přehlížet právní předpisy platné v určitých částech Indie, které zakazují konverzi ke křesťanství. Očekáváme v tomto směru rozhodnou akci, stejně jako ve věci odškodnění, na něž mají křesťanské komunity nárok za škody, které utrpěly na svém majetku.
<P>
Pane Jouyete, pane komisaři, žádám, aby všechny tyto otázky byly vyjasněny na summitu EU-Indie, který se bude konat později v tomto měsíci.
<SPEAKER ID="061" NAME="Gisela Kallenbach">
za skupinu Verts/ALE. - (DE) Pane předsedající, ráda bych na začátku zdůraznila, že moje skupina má velký zájem na dobrých na partnerství založených vztazích s Indií, zemí, která je považována za největší světovou demokracii.
<P>
Ovšem - a to je třeba také zdůraznit - rovnocenné partnerství znamená řádné řešení problémů. To se v případě Indie dosud neděje a není to zřejmé ani z usnesení, které leží zde před námi. To je důvod, proč bohužel nemůžeme tento kompromis podpořit.
<P>
Jak můžeme tvrdit, že Indie představuje vzor státu, kde je uplatňována kulturní a náboženská pluralita, jak je uvedeno v usnesení, když při násilných činech, kterých se dopustili hinduističtí extrémisté vůči křesťanům v Uríse a muslimům v Kašmíru, opět zahynulo bezpočet lidí? Viníci zodpovědní za pogromy v Gudžarátu nebyli dosud pohnáni před soud. Zhruba 200 případů zůstává dosud nevyřešeno z důvodu liknavosti indického soudního systému.
<P>
Opravdu jsou podnikány rázné kroky při řešení násilných činů ze strany radikálních frakcí a masakrů křesťanů a muslimů? Jakou míru rovnoprávnosti skutečně požívají Dalité? Je v Indii skutečně respektována univerzálnost lidských práv? Jsou konečně děti chráněny před prací a vykořisťováním? Toto jsou otázky, o kterých bychom měli s našimi indickými partnery otevřeně diskutovat.
<P>
V posledních pěti letech Indická národní komise pro lidská práva zaznamenala více než 14 000 úmrtí lidí v policejní a vojenské vazbě. Žádám Indii, aby reformovala Zákon o zvláštních pravomocích ozbrojených sil. Je to právě tato despoticky uplatňovaná spravedlnost, co podporuje povstalecká hnutí v řadě indických států.
<P>
Chudoba je v Indii dosud důvodem k závažným obavám a dokonce ani kvalitní programy nejsou dostatečné. Je třeba udělat mnohem víc vzhledem k tomu, že 40 % podvyživených dětí žije v Indii.
<P>
Prostřednictvím přenosů znalostí a technologií může Evropa významnou měrou přispět ke skutečně udržitelnému rozvoji v Indii.
<SPEAKER ID="062" NAME="Jaromír Kohlíček">
za skupinu GUE/NGL. - Milé kolegyně, vážení kolegové, když v roce 1947 získala Indie samostatnost, jejich 18 % gramotných občanů, nestabilní politické prostředí i stupeň ekonomického rozvoje v žádném případě nedával tušit, jakými problémy se budeme za šedesát let zabývat. Ano, problémy rozvoje země nejsou zdaleka vyřešeny. Stále je zde mnoho milionů negramotných, nezaměstnaných a těch, kteří žijí na okraji společnosti. Jednáme ale s jadernou mocností dosahující přírůstky hrubého domácího produktu již řadu let okolo 8 %. Jedná se se zemí, která potřebuje nutně postavit desítky bloků elektráren, modernizuje základní železniční a silniční síť, řeší problémy malých měst. Malá města jsou v Indii ta, která mají kolem milionu obyvatel, abychom věděli, o čem je řeč. Stále je zde v některých částech země velký demografický tlak, ale dnes už je na stole i problém outsourcingu.
<P>
Indické firmy přebírají těm z Evropské unie kvalifikovanou práci, programátorskou práci, například v oboru účetnictví, a mnohdy tyto práce provádějí pracovníci, kteří sídlí v Indii. Řada zemí dováží kvalifikované specialisty. Zvykli jsme si na největší ocelářskou firmu v Evropské unii Lakshmi Mittala. Už víme o dalších průmyslových podnicích, které se začínají poohlížet na našem trhu. Problémy uvnitř SAARC ještě zdaleka nejsou vyřešeny a delikátní otázka Kašmíru také leží na stole vyjednavačů. Pozitivní kroky zde ale jsou a zdá se, že témat k diskuzi jsou v politické a ekonomické oblasti desítky. Velmi bych se přimlouval za podporu velkých infrastrukturních programů zahrnujících vedle Indie další země SAARC. Jedním z nich je například plynovod, který má propojit Irán, Pákistán, Indii. Zde i v mnoha dalších případech máme společné zájmy. Bezpečnost, energetická bezpečnost a mírovou mezinárodní spolupráce, to je před summitem dobré znamení.
<SPEAKER ID="063" NAME="Bastiaan Belder">
za skupinu IND/DEM. - (NL) Pane předsedající, společný návrh usnesení končí problematickou pozicí křesťanské menšiny v Indii. Rád bych Radu a Komisi upozornil na to, že pokud nebudou řešeny politické a sociálně ekonomické důvody, které jsou kořenem problému, situace bude beznadějná, zejména ve státě Urísa. Podle zpráv byl 23. srpna tohoto roku v Uríse zavražděn maoisty místní vůdce radikální hinduistické organizace VHP svámí Laxmanananda Saraswati. Za tento čin ale zaplatila křesťanská menšina. Hinduističtí nacionalisté ozbrojení holemi, sekerami a pochodněmi uspořádali hon na své křesťanské spoluobčany a několik týdnů nepřetržitě drancovali, dokonce i v táborech uprchlíků.
<P>
Zdá se, že toto násilí bylo čistě nábožensky motivované. Má však také zřejmý politický prvek. Jde o to, že hinduistická nacionalistická BJP získává v současnosti značnou podporu nejen v Uríse. V ideologii této strany není místo pro náboženské menšiny, natož pro křesťanskou menšinu.
<P>
Právě jsem se dozvěděl, že se Rada a Komise 29. září v Marseille setká s indickým premiérem panem Singhem. Pan Singh nazval ostudné události v Uríse hanbou pro celý národ. Musíte s ním o tomto tématu v Marseille mluvit. Musíte tento bod, jmenovitě náboženskou nesnášenlivost a pronásledování křesťanů, zařadit na pořad jednání a podrobně ho prodiskutovat, protože za takovýchto okolností je nepřípustné pokračovat ve strategickém partnerství.
<SPEAKER ID="064" NAME="Philip Claeys" AFFILIATION="NI">
(NL) Pane předsedající, i já bych rád využil této příležitosti k tomu, abych vyjádřil své obavy ohledně násilí páchaného na křesťanech v Indii, k němuž došlo v posledních týdnech. Desítky lidí byly zavražděny a tisíce byly vyhnány z domovů. Stovky domů byly zapáleny a nebyly ušetřeny ani kostely.
<P>
Evropská unie musí vyzvat nejen centrální vládu Indie, ale také vlády států, aby učinily veškerá možná opatření k zastavení násilí a k potrestání viníků. Na summitu, který se bude konat příští týden v Marseille, je třeba posílit nejen strategické partnerství s Indií, co se týče našich obchodních vztahů, ale rovněž rozšířit spolupráci v oblasti boje proti terorismu. Bombový útok, ke kterému minulý týden došlo v Islamábádu, opět ukázal, nakolik je sousední Pákistán sužován problémem islámského terorismu. V tomto z politického hlediska pro Pákistán přechodném období je rozhodně velice důležité, aby se vztahy mezi Indií a Pákistánem nezhoršovaly. Evropská unie musí poskytnout veškerou možnou pomoc k tomu, aby dialog pokračoval a aby povzbudila další dialogy.
<P>
Indie disponuje rychle se rozvíjející ekonomikou, která má vliv na poptávku po energii. Politikou Evropské unie tudíž musí být zajištění toho, aby se Indie nestala příliš závislou na zemích, jako je Írán a Rusko.
<SPEAKER ID="065" NAME="Mario Mauro" AFFILIATION="PPE-DE">
(IT) Pane předsedající, pane Jouyete, paní komisařko Wallströmová, dámy a pánové, musím zdvořile poukázat na rozdíl mezi projevy mých kolegů a vašimi úvodními projevy, zejména na to, že jste v těchto úvodních projevech neměli odvahu hovořit o masakrech, k nimž došlo v posledních několika dnech, ani jste přísně neodsoudili nedostatek náboženské svobody v Indii. To je velmi závažné znamení. Vede nás k domněnce, že na nastávajícím summitu budeme vystupovat, aniž bychom se odvážili zaměřit na klíčový problém, který ovlivňuje skutečné vztahy a opravdové přátelství mezi Evropskou unií a Indií.
<P>
Nejde jen o masakr křesťanů. V sázce je také princip náboženské svobody a náboženská svoboda je svoboda jako každá jiná. Vyslechli jsme indickou prezidentku, která nám zde v Parlamentu řekla, že se v křesťanské škole naučila nejen lásce k vědění, ale také tomu, jak rozlišovat náboženství a politiku.
<P>
Pokud je tomu tak, pak důrazně žádáme, aby Evropská unie věnovala dny summitu Evropská unie-Indie připomenutí, že náboženská svoboda má základní význam pro rozvoj demokracie, a aby naléhavě prosazovala zásadu, že musíme plnit společný úkol: musíme mít v duchu přátelství na paměti, že porušování lidských práv ničí skutečně konstruktivní vztahy mezi entitami, které mohou budováním společné budoucnosti jen získat.
<P>
Musíme k tomu mít odvahu, paní komisařko. Musíme k tomu mít odvahu, pane ministře, protože pokud nepřevezmeme tuto odpovědnost, nevyhnutelně se staneme spoluviníky rozpadu hodnoty demokracie.
<SPEAKER ID="066" NAME="Neena Gill" AFFILIATION="PSE">
Pane předsedající, jako předsedkyně parlamentní Delegace pro vztahy s Indií tuto rozpravu skutečně vítám. Chtěla bych zdůraznit ústřední význam nepřetržitého a častého dialogu mezi Indií a Evropou v mnoha otázkách, kterým přináší prospěch společný přístup - jak na úrovni Rady a Komise, tak na úrovni Parlamentu - proto vítám skupinu, která byla ustavena indickým parlamentem, a doufám, že velmi brzy navštíví Evropský parlament.
<P>
Zatímco naše usnesení jasně stanovuje hodnoty, které jsou důležité pro Evropu a Indii, co se týče závazku demokracie, pluralismu, právního státu a multilateralismu, jeho klíčovým sdělením je to, že jsem přirození partneři. Jsem přesvědčena, že by se naše rezoluce měla zaměřit na hlavní problémy, jakými jsou terorismus, změna klimatu a ekonomické posílení tohoto partnerství, v jejichž řešení, jak doufám, tento summit učiní určitý pokrok.
<P>
Chtěla bych rovněž vyjádřit nejhlubší soustrast rodinám obětí nedávných bombových útoků, k nimž v Indii došlo. Domnívám se, že z tohoto důvodu je třeba uznat, že Evropa i Indie mají mnoho nepřátel, kteří chtějí zničit jejich společné hodnoty. Tento summit by měl být příležitostí k prohloubení našich vazeb, ale jsem toho názoru, že si musíme přiznat, že byl dosud proces pomalý a společný akční plán potřebuje více zdrojů, abychom splnili cíle, které jsme si stanovili.
<P>
Na závěr bych ráda uvedla, že v mnoha přátelských vztazích může být přítomna konstruktivní kritika, je však odpovědností obou stran, aby bylo zajištěno, že tato kritika bude vyvážená. Kritika problémů a neúspěchů Indie tudíž musí být vyvážená plným a upřímným přiznáním našich vlastních neúspěchů. Je správné, že odsuzujeme špatné zacházení s menšinami, ale Evropa musí mít rovněž na paměti naše vlastní problémy s násilím mezi komunitami a naše vlastní neuspokojivé výsledky v některých oblastech týkajících se vztahů mezi rasami.
<SPEAKER ID="067" NAME="Wojciech Roszkowski" AFFILIATION="UEN">
(PL) Pane předsedající, Indie je z hlediska populace největší demokracií světa. Má také velký demografický potenciál a zažívá rychlý hospodářský růst. Indie je tedy klíčovým partnerem Evropské unie a západního světa. Je důležité, aby takové vztahy byly postaveny na pevných základech. Rozvoj Indie má mnoho pozitivních rysů. Nedávná vlna pronásledování křesťanů v Uríse a v jiných oblastech je ovšem důvodem ke znepokojení. Příslušné místní úřady nedokázaly přijmout opatření k ochraně občanů svého státu před útoky ze strany fanatiků. Není to nijak zvlášť překvapivé vzhledem k tomu, že jisté indické státy schválily právní předpisy, které hinduistům zakazují přestoupit k jinému náboženství. Navíc neexistují právní omezení činnosti extrémistických hinduistických organizací, které požadují, aby byla Indie očištěna od křesťanů. Indie je hrdá na svůj demokratický systém, ale takovýto systém vyžaduje, aby byla respektována práva etnických a náboženských menšin. Chce snad vlast Mahátmy Gándhího skutečně tuto otázku podceňovat? Pokud je tomu tak, je třeba o této záležitosti diskutovat na nadcházejícím summitu.
<SPEAKER ID="068" NAME="Angelika Beer" AFFILIATION="Verts/ALE">
(DE) Pane předsedající, dámy a pánové, dovolte mi krátce vysvětlit, proč má skupina při hlasování zamítne kompromisní usnesení.
<P>
Během jednání se ukázalo jako nemožné formulovat kritický postoj k dohodě o jaderné energii mezi USA a Indií. Považujeme to za selhání Evropského parlamentu, neboť očekáváme, že Parlament bude mít odvahu kritizovat mlčení ze strany Evropy v průběhu jednání Skupiny jaderných dodavatelů. Jde o čirou zbabělost všech členských států a zejména Německa coby předsednické země NSG, když se ukázalo, že členské státy nejsou schopny hájit Evropskou bezpečnostní strategii na tak důležité schůzi.
<P>
Dosáhli jsme kompromisu, v rámci něhož jedna z priorit je boj proti šíření jaderných zbraní. Ovšem tím, že jsme nepromluvili, jsme ztratili - a vlastně zničili - věrohodnost politiky odzbrojení. Jaderné odzbrojení? Ani náhodnou! Posílení režimu smlouvy o nešíření jaderných zbraní? Ani náhodnou! Věrohodnost při jednání s Íránem? Ani náhodnou! Místo toho máme hospodářské zájmy Francie, zvlášť co se týče uzavření dohody o jaderné technologii s Čínou. To je naše základní pozice, a proto nyní odmítáme kompromis.
<SPEAKER ID="069" NAME="Erik Meijer" AFFILIATION="GUE/NGL">
(NL) Pane předsedající, Indie je stejně jako Evropa subkontinentem s mnoha národy a mnoha jazyky, který se snaží oprostit od minulosti, od válek a útisku. V Indii je ovšem dosud uplatňováno mučení a trest smrti a stále dochází k násilí na lidech v Kašmíru, kteří nikdy neměli referendum, které bylo potřebné po rozdělení v roce 1947, aby si zvolili stát, ke kterému chtějí patřit.
<P>
Pro Evropu by strategické partnerství s Indií, které bylo ujednáno v roce 2004, nemělo být důvodem k zavírání očí před diskriminací 170 milionů nedotknutelných, kteří nepatří do žádné kasty a nemají žádná práva. V roce 2007 indický premiér právem přirovnal diskriminaci Dalitů k apartheidu v jižní Africe. Mnoho Dalitů konvertovalo ke křesťanství nebo k islámu. Extrémistická opoziční strana BJP se snaží využít nadcházející volby k tomu, aby mobilizovala hinduisty proti křesťanům a muslimům a aby přinutila Dality smířit se s tím, že budou navždy chudí a bezprávní.
<P>
Jak můžeme pomoci indické vládě zastavit toto násilí a jak můžeme zajistit, aby se pomoc, kterou EU poskytla Indii po povodních, dostala i k Dalitům?
<SPEAKER ID="070" NAME="Tunne Kelam" AFFILIATION="PPE-DE">
Pane předsedající, tento vztah mezi dvěma největšími demokraciemi na světě je zcela mimořádný. Indie se rozvíjí jako hospodářská a politická velmoc, ale spojuje nás právě naše společná angažovanost ve věci právního státu, multikulturní demokracie, světové rovnováhy a boje proti terorismu. Doufám, že nám devátý summit pomůže dospět k dohodě o volném obchodu a že dosud nevyřešené otázky, například v oblasti služeb, soutěže a práva k duševnímu vlastnictví, mohou být vyřešeny.
<P>
I já vyjadřuji znepokojení nad nedávnou vlnou útoků na křesťany v Uríse. Není to poprvé, co se to stalo. K poslední vlně skupinového násilí došlo v prosinci loňského roku. Je velmi důležité - a já jsem požádal Radu a Komisi, aby na toto své indické protějšky upozornily -, aby indické úřady učinily veškeré kroky k odškodnění za poškozený majetek, poskytly plnou ochranu lidem, kteří se neodvažují vrátit do svých vesnic, pomohly jim uvést kostely do původního stavu a potrestaly pachatele.
<P>
Chápeme přitom obtíže této velké země a já bych rád vyjádřil svou hlubokou soustrast s oběťmi mnoha teroristických útoků, které zasáhly Indii. Zastáváme společně s našimi indickými přáteli společné hodnoty, jakými jsou právní stát a bezpodmínečný respekt k lidskému životu, což jsou hodnoty, které energicky ztělesňoval Mahátma Gándhí.
<SPEAKER ID="071" NAME="Thijs Berman" AFFILIATION="PSE">
(NL) Pane předsedající, uplynul necelý rok od povstání v Barmě. Represe nadále pokračují. Pověsti Indie by prospělo, kdyby její vláda přerušila styky se zločineckým režimem v Barmě. Stále více Indů tento krok požaduje a je šokováno tím, jak režim zareagoval na dopady cyklónu.
<P>
V posledních letech Indie dosáhla fantastického rozvoje vzhledem nestále se zvyšujícímu počtu vysoce kvalifikovaných lidí a nesmírnému zájmu o inovace. Indie zastává novou úlohu ve vztahu s rozvojovými zeměmi, se svým heslem "vše kromě zbraní". Indie je novým dárcem. Dialog mezi Evropskou unií a Indií je rovněž odlišný a někdy ostřejší, jak se dá očekávat od dialogu mezi rovnocennými partnery. Obrovský hospodářský růst může vytvořit lepší podmínky a příležitosti pro větší sociální spravedlnost. Naneštěstí zůstává problém nedotknutelných stále aktuálním.
<P>
Evropská unie rovněž chce, aby Indie splňovala úmluvy Mezinárodního úřadu práce týkající se práce dětí. Pro tento problém neexistuje jednoduché řešení. V Indii žijí celé rodiny z peněz, které vydělávají děti. Práce dětí je ovšem současně důvodem a důsledkem chudoby. Když děti pracují, je hodně levné pracovní síly a platy dospělých zůstávají nízké. V takové situaci zůstává propast mezi bohatými a chudými v Indii široká. Snaha o zajištění příležitostí pro všechny je otázkou přežití. Brání vzniku nepřípustného sociálního napětí a je věcí spravedlnosti pro miliony Indů. Představuje společnou odpovědnost EU, Indie a celého světa.
<SPEAKER ID="072" NAME="Dariusz Maciej Grabowski" AFFILIATION="UEN">
(PL) Pane předsedající, Evropská unie musí ustoupit od své politiky bezpáteřnosti a připravenosti udělat ústupky, pokud má řešit budoucí výzvy. Jedním z příkladů této politiky je přístup Unie k Rusku a argument, že je takováto politika oprávněná kvůli ruským zdrojům energie.
<P>
V dnešním rychle se měnícím světě je Unie žádána, aby podporovala a hájila práva a nezcizitelné principy, jako je právo jednotlivce na svobodu a toleranci, a právo národa na sebeurčení. Rozhovory a kontakty s Indií, novou světovou velmocí, ukážou, zda je Unie připravena tuto roli přijmout a příslušným způsobem jednat.
<P>
Jednou z klíčových otázek, o nichž by měla Evropská unie diskutovat, je právo křesťanů na náboženskou svobodu. Poukazuji zejména na práva členů katolické církve, která v současnosti čelí v Indii perzekuci a hrozí jí zánik. Dochází k pálení kostelů a zabíjení křesťanů, a přitom dala Evropa indickému národu Matku Terezu z Kalkaty. Byla to světice, která přinesla dobro a laskavost tam, kde byly nejvíc zapotřebí. Evropská unie by se měla Matkou Terezou inspirovat v přístupu ke vztahům s Indií. Indie by si měla vzít Matku Terezu za příklad toho, jak rozvíjet vztahy mezi věřícími, kteří se hlásí se k různým vírám.
<SPEAKER ID="073" NAME="Sajjad Karim" AFFILIATION="PPE-DE">
Pane předsedající, já se coby dlouholetý zpravodaj Parlamentu touto otázkou zabývám a vítám summit EU-Indie, který se bude v blízké budoucnosti konat.
<P>
V mnoha oblastech chápu Indii jako přirozeného partnera Evropské unie. Musíme využít tohoto summitu, k tomu abychom učinili pokrok, a vítám dnešní prohlášení Rady a Komise. Jako zpravodaj ovšem musím říct, že trvalo velmi dlouho, než jsme se dostali tam, kde jsme dnes. Nyní nastal čas, abychom tyto roky zúročili.
<P>
Dnes jsem vyslechl mnoho mých kolegů, jejichž poznámky se vztahovaly k otázce lidských práv a náboženské svobody. Připomínám jim, že Parlament velmi tvrdě bojoval za to, aby začlenil doložku o lidských právech do všech čtyř dohod o volném obchodu. Je třeba, paní komisařko, abychom zdůraznili náš závazek týkající se této doložky. Takže ať jde o tisíce zmizelých lidí nebo masové hroby v Džamú a v Kašmíru, nebo o vraždění křesťanů v Uríse a útoky na ně, musíme se ve věci lidských práv angažovat důrazně a bezpodmínečně.
<P>
Co se týče dohody o volném obchodu: nyní je naší prioritou. Komplexní dvoustranná dohoda mezi námi a Indií nemají význam jen pro nás a Indii, ale také pro celý svět.
<SPEAKER ID="074" NAME="Mirosław Mariusz Piotrowski" AFFILIATION="UEN">
(PL) Pane předsedající, Evropa je založená na křesťanských základech a my bychom se vždy měli řídit křesťanskými hodnotami. Náboženská svoboda je jedním ze základních práv Evropské unie. To by mělo být zdůrazněno v kontextu vztahů mezi Evropskou unií a jinými zeměmi. Útoky na křesťany v Indii, jejich pronásledování a ničení kostelů vyvolaly velké znepokojení. Indické úřady nedokázaly podniknout příslušné kroky, a tudíž naznačily souhlas s vyhrocením teroristických útoků. V kontextu připravovaného summitu EU-Indie by bylo vhodné podmínit vedení hovorů jasnými závazky ze strany indických úřadů. To druhé by mělo vést k okamžitému provádění veškerých možných opatření potřebných k zastavení pronásledování křesťanů a zajištění toho, že viníci zodpovědní za tyto zločiny budou potrestáni. Mimoto Evropská unie nemůže učinit ústupky, včetně ústupků v oblasti obchodu, vůči zemím, kde jsou beztrestně porušována základní práva. Evropský parlament musí vyslat jasný signál, že ochranu těchto hodnot staví nad krátkodobé hospodářské zájmy.
<SPEAKER ID="075" NAME="Christa Klaß" AFFILIATION="PPE-DE">
(DE) Pane předsedající, pane komisaři, dámy a pánové, summit EU-Indie představuje nové období v prohloubení vztahů mezi Evropskou unií a Indií. Chceme podporovat hospodářský rozvoj Indie.
<P>
Velmi bedlivě ovšem sledujeme, co se děje v kontextu lidských práv a důstojnosti v indických regionech. Téměř všichni předchozí řečníci hovořili o pronásledování křesťanů, ke kterému v poslední době dochází. O těchto otázkách je rovněž třeba na summitu diskutovat. Vražda duchovního vůdce a člena Světové hinduistické rady dne 23. září tohoto roku vyvolala tento nový konflikt. Nejde o první útok na křesťany, což je důvod, proč asi 60 000 křesťanů jen ve státě Urísa uprchlo ze svých domovů. Křesťané čelí cílenému pronásledování, ponižování, týrání a vraždění. Domy, kostely a kláštery v křesťanských komunitách jsou pleněny a ničeny.
<P>
Indická vláda musí zaručit právo na život a na svobodu křesťanů, kteří v zemi žijí. Hospodářská prosperita a stabilita mohou být dosaženy jedině prostřednictvím svobody lidí.
<SPEAKER ID="076" NAME="Reinhard Rack" AFFILIATION="PPE-DE">
(DE) Pane předsedající, Indie a Evropa potřebují intenzivnější a lepší vzájemné kontakty na všech úrovních, ale zejména mezi obyčejnými lidmi: např. podnikateli, turisty a studenty.
<P>
Dovoluji si připojit krátkou poznámku, která má rovněž význam pro legislativní program Komise, o němž jsme předtím diskutovali. V rámci mezinárodního letectví potřebujeme kvalitní bezpečnostní předpisy, které budou skutečně užitečné a účinné a nebudou jen symbolickými gesty. Jedno rozumné a opravdu potřebné opatření by tedy bylo konečné zrušení nesmyslných pravidel, která cestujícím znemožňují brát si sebou na palubu tekutiny, a navržení rozumnějšího řešení.
<SPEAKER ID="077" NAME="Czesław Adam Siekierski" AFFILIATION="PPE-DE">
(PL) Pane předsedající, s blížícím se summitem EU-Indie bychom měli uvážit možnosti zvýšení spolupráce s Indií. Navzdory významnému pokroku je naše spolupráce s Indií ještě stále podstatně méně dynamická než naše vztahy s Čínou. Unie je hlavním hospodářským partnerem Indie, ale naše společnosti mají stále možnosti vylepšit svou pozici v těchto odvětvích indického hospodářství, které procházejí dynamickým vývojem. Mám na mysli oblast energetiky, telekomunikací a strojírenství. Současně s tím musíme zajistit, aby možnost obchodování s Indií nevedla k tomu, že bychom přehlíželi problémy, kterým indická populace čelí. Nejzávažnějšími z nich jsou všeobecná chudoba, nedostatečný zdravotní a vzdělávací systém, epidemie AIDS a výrazné společenské rozdíly. Zatímco do Indie vysíláme politiky, finančníky, zboží a know-how, nesmíme zapomínat na humanitární pomoc a léky. Především nesmíme přehlížet otázku náboženské svobody v Indii.
<SPEAKER ID="078" NAME="Jean-Pierre Jouyet">
úřadující předseda Rady. - (FR) Pane předsedající, chtěl bych všem poděkovat za tuto rozpravu, která nám ukázala význam, který přisuzujeme rozvoji našeho partnerství s Indií, protože ta je velmocí, která se podílí na mezinárodní a regionální stabilitě, protože je, jak bylo řečeno, největším, nejlidnatějším a nejdemokratičtějším státem v regionu a protože je to země, která navzdory uvedeným potížím podporuje kulturní a náboženskou pluralitu.
<P>
V reakci na obavy vyjádřené panem Tannockem a dalšími bych chtěl říct, že boj proti terorismu je klíčovým prvkem dialogu mezi Evropskou unií a Indií. Co se týče násilí, které teroristé v Indii rozpoutali, Unie odsuzuje všechny útoky, jejichž obětí se tato země stala, a jak uvedla paní Gillová, cítíme s oběťmi těchto útoků, které si kladou za cíl zničit multietnickou a mnohonáboženskou podstatu indické společnosti.
<P>
Někteří řečníci se zcela oprávněně zmínili o násilí, pronásledování a útocích zaměřených na křesťanské společenství obecně a zejména na křesťanskou komunitu ve státě Urísa. Věnovali jsme těmto incidentům nesmírnou pozornost a samozřejmě se jim budeme na summitu věnovat. Ovšem, jak uvedla Paní Gillová, musíme poskytnout konstruktivní kritiku a musíme rozhodně pochválit odvážný přístup, o kterém hovořilo několik řečníků, ze strany indického premiéra, který tyto incidenty nazval národní hanbou a urychleně do Urísy vyslal 3 000 policistů. Nadále jsme hluboce znepokojeni útoky a násilím spáchaných na lidech odlišné víry, zejména na křesťanských komunitách. Znovu zdůrazňujeme, že boj proti terorismu musí probíhat v kontextu dodržování principů právního státu a mezinárodního práva.
<P>
Co se týče problematiky stability regionu, o které mezi jinými hovořil pan Menéndez del Valle a pan Berman, Evropská unie požaduje, aby byla situace v Barmě zařazena na pořad jednání summitu. Unie by chtěla přesvědčit všechny státy sousedící s Barmou, že demokratická reforma a pokojná transformace v této zemi je v jejich zájmu. Budeme o této záležitosti diskutovat s Indií a s ostatními státy. I my bychom přivítali větší stabilitu a doufáme, že jednání přinesou výsledky s ohledem na situaci v Kašmíru a na vztahy mezi Indií a Pákistánem.
<P>
V souvislosti se sociálními problémy, včetně práce dětí, o nichž se zmínila paní Kallenbachová, Rada tyto obavy sdílí a nejen, co se týče Indie. Jednáme s indickými partnery o akčním plánu zaměřeném na posílení závazků v oblasti sociální odpovědnosti podniků, důstojné práce a snah bojovat proti práci dětí. Stanovili jsme přizpůsobení ustanovení týkající se základních pracovních práv standardům Mezinárodní organizace práce jako součást našich citlivých jednání o obchodních a investičních dohodách. Jak jsem řekl, částečně sdílím názor paní Gillové, který se mi zdá velmi objektivní. Měli bychom se zastat obětí všech teroristických útoků a musíme Indii kritizovat, když se nám opatření, která pro boj proti nim přijme, se nám zdají nedostatečná, ale musíme také podporovat indické úřady, když podnikají příslušné kroky.
<P>
Co se týče poznámek ke spolupráci v oblasti jaderné energie, rád bych vám připomněl, že 6. září 2008 byla uzavřena dohoda Skupiny jaderných dodavatelů, v níž bylo dohodnuto udělení odchylky, která umožní vytvoření obchodních vztahů s Indií v oblasti jaderné energie pro civilní účely pod dohledem Mezinárodní agentury pro atomovou energii, které podléhají jejímu souhlasu a podmínkám, které tato agentura stanovila. Rovněž bych rád zdůraznil, že se Indie zavázala prodloužit moratorium na jaderné testy a že bychom neměly zaměňovat civilní a vojenské programy.
<P>
Závěrem znovu zdůrazňuji, že pouze Evropská unie rozvíjí nepřetržitý dialog se všemi rozvojovými zeměmi a uplatňuje vůči všem partnerům stejná kritéria lidských práv, s povinnou doložkou, která je uvedena ve všech nových dohodách od roku 1995, které vyžadují dodržování mezinárodního práva, ať prostřednictvím Mezinárodního trestního soudu, úmluv OSN o politických právech nebo prostřednictvím uplatňování sociálních práv a práv v oblasti ochrany životního prostředí. Toto platí pro všechny rozvojové země, včetně našich indických partnerů.
<SPEAKER ID="079" NAME="Margot Wallström">
místopředsedkyně Komise. - Pane předsedající, vážení poslanci, dovolte mi, abych alespoň ve zkratce zodpověděla některé vaše podrobné otázky a připojila několik bodů.
<P>
Zaprvé, informace, kterou považuji za důležitou pro všechny z vás, kteří se věnujete otázce spolupráce Indie a EU, se týká nedávných záplav ve státě Bihár, kde Evropská komise poskytuje pomoc obětem katastrofy. Komise zmobilizovala 2 miliony EUR na pomoc v nouzi, která by pokryla nejnutnější potřeby, co se týče potravin, přístřeší, vody, hygienických zařízení a lékařské pomoci. Tato pomoc byla poskytnuta jak lidem, kteří oblast opustili, tak lidem, kteří v postižených vesnicích zůstali. Myslím si, že je důležité, abyste to věděli.
<P>
K otázce civilního letectví. Podpis horizontální dohody na summitu by měl být zpravidla doplněn podpisem dohody o financování nového programu spolupráce v oblasti civilního letectví pokrytého částkou 12,5 milionů EUR. To je nejvyšší finanční částka, kterou Evropské společenství poskytlo v oblasti letectví kterékoli třetí zemi.
<P>
Jen bych chtěla říct několik slov k otázce změny klimatu, protože je samozřejmě naším zájmem zapojit Indii do jednání předcházejících režimu následujícím po Kjótském protokolu. Jak víte, zastáváme na rozdíl od Indie názor, že opatření spojená se změnou klimatu nejsou v rozporu s hospodářským rozvojem. Právě naopak, mohou nám pomoci a my vyzýváme Indii, aby byla rovněž aktivní při nadcházející konferenci v Poznani při přípravě období po Kjótském protokolu a při jednáních o dohodě v Kodani. Máme dobrý důvod předpokládat, že na summitu bude přijat pracovní program pro oblast energetiky a změny klimatu, a to představuje zásadní součást naší spolupráce s Indií.
<P>
Samozřejmě velmi pozorně sledujeme rasové a náboženské násilí ve státě Urísa, které s politováním odsuzujeme. Během posledního dialogu o lidských právech, který se konal v únoru, jsme nastolili otázku týkající se státu Urísa, kdy jsme úřady požádali, aby předcházely takovému násilí. Rovněž jsme o tomto problému diskutovali společně s Indickou národní komisí pro lidská práva a Národní komisí pro menšiny. Rovněž se této otázce budeme věnovat na tomto summitu na základě zprávy, o niž požádali představení mise v Dillí.
<P>
Nakonec, co se týče našeho dialogu o Indii, ráda bych paní Gillové řekla, že Komise je připravena Parlament informovat o prioritách stanovených v revidovaném společném akčním plánu. Naše oddělení pro vnější vztahy pořádá pravidelné schůze se všemi službami, které jsou přímo zapojeny do záležitostí Indie, a na tyto schůze je pokaždé pozvaný zástupce sekretariátu Parlamentu, ale podle mého je důležité praktickým způsobem usilovat o další pokrok.
<P>
Velice vám děkuji za tuto rozpravu. Samozřejmě, že o všech vašich podrobných a informovaných postojích zpravíme Komisi.
<SPEAKER ID="080" NAME="Předsedající">
Obdržel jsem šest návrhů usnesení podle čl. 103 odst. 2 jednacího řádu.
<P>
Rozprava je ukončena.
<P>
Hlasování se bude konat ve středu.
<P>
Písemná prohlášení (článek 142)
<SPEAKER ID="977" NAME="Sylwester Chruszcz  " AFFILIATION="NI">
písemně. - (PL) Během přípravy summitu EU-Indie v Marseille dne 29. září bych rád upozornil na jisté dramatické události. Mám na mysli vlnu násilí zaměřeného proti křesťanům a sériové vraždy křesťanů, k nimž došlo v Indii v srpnu, zejména v Uríse. Evropský parlament by měl takovéto incidenty ostře odsoudit. Problém přístupu policie v souvislosti s masakrem představitelů náboženských menšin je také důvodem ke znepokojení. Chtěl bych rovněž v souvislosti s útoky na křesťany v Uríse, a především v okrese Kandhamal, vyjádřit hluboký zármutek a obavu. Také bych chtěl zdůraznit, že je obětem potřeba poskytnout okamžitou pomoc a podporu.
<SPEAKER ID="976" NAME="Filip Kaczmarek  " AFFILIATION="PPE-DE">
písemně. - (PL) Indie je významným partnerem Evropské unie. Úspěchy Indie jak v oblasti politiky, tak v oblasti hospodářství jsou působivé. Stále existují možnosti dalšího zlepšování vztahů mezi Indií a Unií. Takovéto vztahy by mohly být oboustranně výhodné. Zdá se však, že existuje závažná překážka rozvoje Indie a našich vzájemných vztahů, překážka, která významně snižuje potenciál Indie. Jsem přesvědčen, že touto překážkou je kastovní systém, který v současnosti v Indii funguje. Indické úřady musí podniknout veškeré kroky k tomu, aby indickou společnost zbavily negativního a někdy až tragického dopadu tohoto systému. V takovýchto případech nestačí pouze legislativní kroky a politická prohlášení. Důležité jsou v podstatě měnící se společenské vztahy a nelidské tradice. Není to lehký úkol a není možné očekávat okamžité výsledky. Tato vidina dlouhodobého procesu by nás ovšem neměla odrazovat. Právě naopak, měli bychom podporovat snahy Indie při tomto důležitém činu. Věřím, že nadcházející summit EU-Indie pomůže oslabit kastovní systém v Indii a zlepšit standardy lidských práv a občanských práv v největší světové demokracii.
