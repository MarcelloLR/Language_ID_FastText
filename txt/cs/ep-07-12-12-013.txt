<CHAPTER ID="013">
Černá Hora - Dohoda o stabilizaci a přidružení mezi ES a Republikou Černá Hora (rozprava) 
<SPEAKER ID="299" NAME="Předsedající">
Dalším bodem je společná rozprava k
<P>
prohlášení Komise o Republice Černá Hora,
<P>
doporučení, které předložil Marcello Vernola jménem Výboru pro zahraniční věci, k návrhu rozhodnutí Rady a Komise o uzavření Dohody o stabilizaci a přidružení mezi Evropskými společenstvími a jejich členskými státy na jedné straně a Republikou Černá Hora, na straně druhé - C6 0463/2007 -.
<SPEAKER ID="300" NAME="Olli Rehn">
člen Komise. - Pane předsedající, chtěl bych poděkovat panu Vernolovi za velmi solidní zprávu, která má být přijata ve velmi důležité fázi našich vztahů s Republikou Černá hora.
<P>
Dovolte mi nejprve se zmínit o evropské perspektivě na západním Balkánu. Pondělní zasedání ministrů zahraničí EU v Radě znovu potvrdilo, že budoucnost západního Balkánu leží na Evropské unii. Na důkaz toho jsme v uplynulých dvou měsících podepsali Dohodu o stabilizaci a přidružení s Republikou Černá Hora a parafovali dohody o stabilizaci a přidružení se Srbskem a Bosnou a Hercegovinou.
<P>
Chci poděkovat portugalskému předsednictví za jeho významný podíl na těchto povzbuzujících krocích. Doufám, že brzy budeme moci přistoupit k podpisu shora uvedených dohod, jakmile Srbsko a Bosna a Hercegovina splní předepsané podmínky.
<P>
Černá Hora dosáhla významného pokroku od dosažení nezávislosti, mimo jiné i v rozvoji přátelštějších, fungujících vztahů se Srbskem. Rozhodující krok do Evropy však Černá Hora učinila 15. října tohoto roku, kdy jsme s touto zemí podepsali dohodu o stabilizaci a přidružení. Vítám také jednomyslnou ratifikaci dohody o stabilizaci a přidružení černohorským parlamentem, která proběhla brzy po podpisu. Dohoda o stabilizaci a přidružení poskytuje stabilní rámec pro hospodářský, politický a institucionální rozvoj v Černé Hoře, a představuje významný krok na cestě této země k evropské integraci za předpokladu zajištění jejího řádného plnění.
<P>
Jako další důkaz pozitivního vývoje vítám také přijetí ústavy Černé Hory, k němuž došlo několik dnů po podpisu dohody o stabilizaci a přidružení. Nová ústava, která je v zásadě v souladu s evropskými normami, pomáhá posilovat demokratické instituce v zemi. Její úplné provedení bude vyžadovat další úsilí a rozhodnost.
<P>
V pravidelné zprávě Komise o pokroku, přijaté 6. listopadu, je výše uvedený pozitivní vývoj zdůrazněn. Oceňuje se v ní stanovení nezbytného právního a institucionálního rámce v Černé Hoře po získání nezávislosti. Ve zprávě je také vyzdvižen pokrok, jakého Černá Hora dosáhla v přípravě na uplatňování dohody o stabilizaci a přidružení a posilování správní kapacity. Naše zpráva o pokroku upozorňuje také na některé klíčové výzvy, kterým bude Černá Hora čelit v příštích letech. Správní kapacita Černé Hory zůstává nadále poměrně slabá, a proto správní reformy musejí pokračovat na všech úrovních. V boji proti korupci jsou nezbytná naléhavá opatření k dosažení konkrétních, hmatatelných výsledků. Praní špinavých peněz a organizovaný zločin zůstávají ve středu zájmu. Tyto body jsou právem zdůrazněny i ve vaší zprávě.
<P>
Nová ústava zvětšuje nezávislost justice vytvořením nového ústavního orgánu, Soudní rady, která je pověřena jmenováním a odvoláváním soudců. Vláda přijala také strategii soudní reformy na období 2007-2012. Provádění této strategie bude jistě velkou výzvou, ale je jasné, že Černá Hora musí zajistit nezávislost, zodpovědnost a odbornost svých soudců a státních zástupců.
<P>
Černá Hora se aktivně podílí na regionální spolupráci. Má dobré vztahy se svými sousedy. Většina problémů, které vznikly po vyhlášení nezávislosti ve vztazích se Srbskem, již byla vyřešena. Černá Hora také zaujala konstruktivní přístup k otázce statutu Kosova, když se připojila ke stanovisku EU.
<P>
Pozornost by se nyní měla zaměřit na úplné provedení prozatímní dohody o přípravách na uplatňování celé dohody o stabilizaci a přidružení, jakož i na doporučení týkající se evropského partnerství. Černá Hora si musí vytvořit solidní systém evidence provádění dohod a reforem. Podařilo se jí velmi dobře zahájit proces stabilizace a přidružení, a doufám, že na tento pozitivní impuls bude nadále navazovat.
<P>
Velice se těšíme na ještě užší spolupráci s vládou Černé Hory, parlamentem, ostatními orgány a občanskou společností na programu evropských reforem. S potěšením si vás dovoluji informovat o tom, že od 1. listopadu vykonává činnost nová delegace Komise, která se v plánovaném termínu připravuje na převzetí pracovních úkolů, které plnila Evropská agentura pro obnovu. Očekává se, že v nadcházejícím tříletém období do roku 2009 Černá Hora obdrží na základě předvstupního nástroje částku přibližně 100 milionů EUR. Tyto prostředky pomohou Černé Hoře v takových oblastech, jako je budování právního státu, posilování správní kapacity a provádění dohody o stabilizaci a přidružení. Další prioritou bude pochopitelně hospodářský a sociální rozvoj a rozvoj občanské společnosti. Věřím, že můžeme počítat se silnou podporou Evropského parlamentu, který jako vždy hraje významnou roli.
<SPEAKER ID="301" NAME="Bernd Posselt" AFFILIATION="PPE-DE">
(DE) Pane předsedající, tento bod byl ohlášen jako rozprava nebo jako prohlášení členů Rady a Komise. Chtěl jsem se pouze zeptat, kde jsou zástupci Rady, a zda budou přítomni alespoň při interpelacích určených členům Rady, nebo zda se případně účastní této rozpravy.
<SPEAKER ID="302" NAME="Předsedající">
Služby mě informovaly, že rozprava se koná tímto způsobem z rozhodnutí Konference předsedů, jelikož Rada je zaneprázdněna přípravami na zítřejší zasedání Rady v Lisabonu.
<SPEAKER ID="303" NAME="Marcello Vernola">
zpravodaj. - (IT) Pane předsedající, dámy a pánové, nyní je již zřejmé, že budoucnost Balkánu leží na Evropě; potvrdilo to zasedání Evropské rady v Soluni v roce 2003 a při mnoha příležitostech to schválila i naše sněmovna, čímž byly ukončeny veškeré další diskuse o této otázce.
<P>
Jak ukazují fakta, Černá Hora je nepochybně ve výhodné pozici na cestě k přistoupení k Evropské unii: po ukončení svazku se Srbskem v roce 2006 a následném vyhlášení nezávislosti, které proběhlo demokraticky po řádném referendu, a jednáních se srbskou vládou, byla obnovena jednání o samostatné stabilizační a asociační dohodě pro Černou Horu, a tato dohoda byla za dobu jen o málo delší než dva měsíce uzavřena. Dohody byly parafovány 15. března 2007, ale další postup se, bohužel, v důsledku technických problémů zpomalil, i když dnes je již nadosah. Pan komisař právě oznámil, že v Podgorici již byla otevřena kancelář - což oceňujeme - a že vše je nyní připraveno k ratifikaci dohody.
<P>
Pokrok, kterého Černá Hora dosáhla v uplynulém roce, závazky, jež uzavřela s Evropským společenstvím, a pokračující práce na reformách, dokonce i v uplynulých několika dnech, to vše nás vede k tomu, abychom vyjádřili podporu příznivému stanovisku k uzavření dohody. Samotné uzavření dohody však jednoznačně není konečným cílem, ale pouhým začátkem.
<P>
Černá Hora se nyní musí zaměřit na provádění všech opatření potřebných k dokončení reformního procesu, který již byl zahájen, aby mohla splnit všechny závazky vyplývající ze stabilizační a asociační dohody. V této souvislosti bychom měli poukázat na příznivé ovzduší spolupráce mezi Evropským parlamentem a parlamentem Černé Hory, které nás obklopovalo při řadě setkání, a které nás uvítá i příští týden v Podgorici. Černá Hora má vše, co potřebuje, k urychlenému dokončení procesu, na jehož začátku byl status kandidáta na přistoupení.
<P>
Ekonomika Černé Hory v posledních letech nadále rostla, a tento růst přilákal obrovské zahraniční investice, částečně v důsledku daňové politiky, které je nakloněna podnikům. Tento vývoj přinesl prudký pokles nezaměstnanosti ze 33 % na 12 %.
<P>
Před několika měsíci byla přijata ústavní listina jako jasná známka toho, v jakém rozsahu země posiluje demokratické výsady, které ji vymezují v rámci balkánského regionu. Černohorské orgány urychleně pracují na zajištění souladu vlastní činnosti s evropskými standardy. Nejčerstvější zprávy nás vedly k předložení pěti pozměňovacích návrhů zohledňujících nedávný vývoj.
<P>
V uplynulých několika dnech byla podepsána dohoda o spolupráci s Mezinárodním trestním tribunálem pro bývalou Jugoslávii upravující poskytování technické pomoci pro potřeby tohoto tribunálu. Měli bychom mít na zřeteli rozhodující význam bezpodmínečné spolupráce s tímto ad hoc tribunálem v Hágu pro všechny státy, které vznikly rozpadem Jugoslávie. Měli bychom mít také na zřeteli, že Černá Hora se nikdy nevyhýbala plnění mezinárodních závazků, a vždy byla oceňována za svou účinnou spolupráci s orgány v oblasti právní a zahraničních vztahů.
<P>
Černá Hora musí vyvinout další úsilí v oblasti boje proti organizovanému zločinu, zejména nezákonnému přeshraničnímu obchodování, a usilovat o potírání této trestné činnosti. Evropský parlament se domnívá, že je nutno bojovat také s korupcí ve veřejné správě a soudnictví: země reaguje pozitivně na připomínky evropských orgánů, o čemž svědčí i nová ústava, která zavádí mechanismy na ochranu autonomie a nezávislosti soudnictví.
<P>
Postavení vládnoucí třídy se bude rozvíjet také prostřednictvím účasti v partnerských programech Společenství a výměnných projektech s členskými státy. Některé z těchto programů budou zaměřeny na podporu rozvoje mladší generace a výzkumných pracovníků. Podpora volného pohybu osob, především studentů a výzkumných pracovníků, je cílem, jehož uskutečňování již probíhá, mimo jiné, formou zjednodušování řízení pro vydávání krátkodobých víz. V září minulého roku byly s Evropskou unií podepsány zvláštní dohody o zjednodušování vízové politiky. Konečným cílem je ale úplná liberalizace vízové politiky, která zajistí skutečně efektivní svobodu pohybu osob, jenž je další významnou součástí Stabilizační a asociační dohody, a otevření přístupových cest k podpoře růstu a vzdělávání. Domníváme se, že subjekty v oblasti kultury by měly mít příležitost k budování prosperity, kupříkladu prostřednictvím podpory dobrovolnického sektoru a ochrany zástupců občanské společnosti. Svoboda myšlení musí být zajištěna, stejně jako právo na informace.
<P>
Zvláštní zmínku si zaslouží oblast životního prostředí: v minulé ústavě byla Černá Hora definována jako ekologická republika, první země na světě, která si dala toto označení. Příroda byla k této zemi velmi štědrá, připomeňme jen krásné pobřeží, přírodní Kotorský záliv, a horský masiv Durmitoru, který je na seznamu světového přírodního dědictví UNESCO. Toto dědictví musí být chráněno zvláštními právními předpisy, které jsou již v mnoha případech součástí sbírky zákonů, ale nejsou přísně uplatňovány, často z důvodu nedostatku finančních prostředků.
<P>
Země získává značné příjmy z cestovního ruchu, ale cestovní ruch může mít, bohužel, nepříznivý dopad na životní prostředí, protože zařízení, která jsou k dispozici, nejsou z ekologického hlediska vybavena vhodnými systémy pro zvládání značného přílivu turistů. Z toho důvodu jsme na jiném fóru požádali komisaře Rehna, aby upozornil Komisi na nutnost podpory environmentální politiky, zejména pokud jde o obnovitelné zdroje energie, hospodaření s vodou a odpady, a ochranu pobřeží. Černá Hora si je vědoma tohoto problému a pokračuje ve vytváření vhodného systému hospodaření s přírodními zdroji. Nedávno byl schválen územní plán regulující stavební práce z důvodu zabránění poškozování přímořské krajiny.
<SPEAKER ID="304" NAME="Doris Pack">
jménem skupiny PPE-DE. - (DE) Pane předsedající, jménem skupiny PPE-DE přirozeně vítám pokrok, jakého Černá Hora dosáhla od vyhlášení nezávislosti, a který velmi rychle vedl k uzavření Stabilizační a asociační dohody.
<P>
Černohorci by teď samozřejmě neměli nečinně sedět a odpočívat, ale měli by se zaměřit na úplné provádění dohody, kterou podepsali. Měli by se řídit směrnicemi, které si sami stanovili, a umožnit své administrativě uplatňovat uzákoněné předpisy. Měli by zajistit modernizaci soudního systému a přijmout opatření v rámci boje proti korupci, zejména ve státní správě a v soudnictví.
<P>
Jsem si velmi dobře vědoma, že zvláštní situace, která v regionu vládla v devadesátých letech minulého století umožnila šíření korupce, a že dnes je velmi obtížné jí vymýtit, ale pověsti Černé Hory jistě neprospívá, je-li její jméno neustále spojováno s pašováním, korupcí a praním špinavých peněz. Černohorští politici musejí učinit vše, co je v jejich silách, aby tento nelichotivý obraz své země změnili. Koneckonců, v určité fázi tohoto procesu bude Černá Hora uvítána národy Evropské unie v jejich středu. Z toho důvodu je nezbytné, aby rozvoj demokracie a tržní ekonomiky v Černé Hoře probíhal ve skutečně transparentním rámci.
<P>
Nemám v úmyslu diskutovat o každém bodu, který zde byl, nebo ještě bude, dnes vznesen, ani nebudu hovořit o všem, co je obsahem našeho usnesení. Chtěla bych zdůraznit, že černohorská příroda je klenot, a k uchování jejího jedinečného charakteru jsou nutná speciální opatření. To znamená, že doložka v nové ústavě, prohlašující Černou Horu za ekologický stát, o čemž hovořil i zpravodaj Marcello Vernola, nesmí být jen planým slibem. Je nutné ochránit pobřeží a okolní oblasti, a zabránit megalomanským investičním projektům. Přírodní bohatství, kulturní i historické památky musejí být uchovány a chráněny, aby Černá Hora neztratila svou jedinečnou přitažlivost pro turisty. V západní Evropě nalezneme dostatek varovných příkladů znesvěcování přírodního a kulturního bohatství.
<P>
Musíme zabránit rozprodávání pobřeží a okolních oblastí; na pořadu dne je uvážlivý rozvoj cestovního ruchu a obezřetné využívání půdy. Musíme zabránit nadměrnému využívání pobřeží, a omezit spekulace s pozemky a nemovitostmi. S potěšením mohu konstatovat, že se zdá, že již existuje plán územního využití této oblasti. Vítám spolupráci s ICTY, Mezinárodním trestním tribunálem pro bývalou Jugoslávii, a doufám, že v určité fázi vyústí v zatčení pana Karadžiče.
<P>
Mým upřímným přáním také je dočkat se zřízení vnitrostátní agentury v Černé Hoře, která umožní studentům a posluchačům zúčastnit se vzdělávacích programů Erasmus a Leonardo.
<P>
Příští týden se sejdeme s delegací našich partnerů z černohorského parlamentu, a hodláme je vyzvat, aby podpořili svou vládu v nastoupení cesty sbližování s Evropskou unií a v boji proti všem formám zneužívání, o nichž jsme dnes hovořili.
<SPEAKER ID="305" NAME="Vural Öger">
jménem skupiny PSE. - (DE) Pane předsedající, na evropském summitu v Soluni v roce 2003 hlavy států nebo vlád opětovně potvrdily svou podporu rozvoji evropské perspektivy na západním Balkánu, kde Černá Hora je nejnovějším nástupnickým státem bývalé Jugoslávie, která v roce 2006 vyhlásila nezávislost na Srbsku.
<P>
Od té doby jsou její vztahy s Evropskou unií ještě těsnější, a Černá Hora si jednoznačně zvolila evropský kurz. Vítám především uzavření Stabilizační a asociační dohody z 18. října, které se stalo mezníkem ve vztazích mezi Černou Horou a EU. Přináší této malé balkánské zemi řadu výhod, především v oblasti podnikání a obchodu, protože stanoví oblast volného obchodu a usnadňuje investice a obchodní spolupráci.
<P>
Jen něco málo přes rok od vyhlášení nezávislosti, dne 19. října 2007, byl splněn další významný cíl, když černohorský parlament přijal první ústavu této země, která bude hrát významnou roli především ve vytváření identity tohoto mladého národa. V ústavě se hovoří o Černé Hoře jako o demokratickém, liberálním a environmentálním státu založeném na principech právního státu. To je obrovský úspěch. Černou Horu čeká ještě dlouhá cesta k získání členství v EU, ale zbývající překážky jsou postupně odstraňovány.
<P>
Zvláště naléhavým problémem zůstává boj proti neformální ekonomice a korupci. Fungování svobodného a nezávislého soudního systému ve spolupráci s Mezinárodním trestním tribunálem pro bývalou Jugoslávii, a především, reformní procesy v oblasti demokratizace, lidských práv a ochrany menšin, sou pro Černou Horu a její budoucnost v EU nepostradatelné. Prvotní prioritou musí být úspěšné provedení reforem stanovených ve Stabilizační a asociační dohodě.
<P>
Dne 1. ledna 2008 se ujme předsednictví v Radě EU další nástupnický stát bývalé Jugoslávie, Slovinsko. Je potěšující, že jednou z priorit slovinského předsednictví bude západní Balkán. Bezpečnost a stabilita západního Balkánu jsou nadřazeným zájmem samotného regionu i celé Evropy.
<P>
Demokratická a stabilní Černá Hora může a měla by sehrát významnou roli při plnění těchto cílů. Závěrem mi dovolte zdůraznit, že perspektiva přistoupení Černé Hory k Evropské unii, byť ve vzdálenější budoucnosti, je hlavní hnací silou dalších reformních procesů v zemi. Evropský parlament by měl Černou Horu na její cestě do EU podpořit.
<SPEAKER ID="306" NAME="Jelko Kacin">
jménem skupiny ALDE. - (SL) Před více než sto lety byla Černá Hora královstvím na politické mapě Evropě. Byla kulturně i politicky uznávána a ceněna.
<P>
Kotorský záliv býval nedílnou součástí Rakouska-Uherska, a v té době také zajišťoval spolu s dnešní Hercegovinou přístup k moři. Černá Hora byla ve své době součástí moderní Evropy a nyní se připravuje na členství a úzkou spolupráci v rámci Evropské unie.
<P>
Od května 2006, kdy se stala novou evropskou zemí, dosáhla Černá Hora významného pokroku v provádění evropské agendy. Zaslouží si upřímné blahopřání za podpis Stabilizační a asociační dohody a přijetí nových zákonů, k němuž došlo v říjnu. Také Podgorica si zaslouží uznání za spolupráci s hágským tribunálem a pozitivní podíl na dlouhodobé stabilitě regionu.
<P>
Počínaje dnešním dnem bude ale naše Evropská unie jiná, protože před několika hodinami jsme se v této sněmovně stali svědky historické události mimořádného významu, když byla podepsána Listina základních práv. Obyvatelé Černé Hory si také zaslouží větší demokracii, větší úctu, větší rozmanitost, a větší právní jistotu. Hlavní výzvy, kterým tato mladá země musí čelit, jsou spojeny s bojem proti organizovanému zločinu a korupci, kde může a musí být uděláno víc. Chtěl bych požádat příslušné orgány o proaktivnější přístup k boji proti korupci, organizovanému zločinu a nezákonnému obchodování s lidmi, zbraněmi a drogami.
<P>
V této souvislosti vítám pevný legislativní rámec. Chtěl bych však zdůraznit, že provádění právních předpisů v praxi je proces, který vyžaduje také přiměřené administrativní a politické zdroje. Jsem stále velmi znepokojen nedostatečnou transparentností a politickou kulturou v politické i hospodářské sféře. Tato překážka brání Černé Hoře v rozvoji demokratické společnosti a volného trhu.
<P>
Černá Hora musí více usilovat o dosažení svobody, plurality a odborné zdatnosti médií. Musí v plném rozsahu provádět přijaté reformy a zajišťovat nezávislost černohorského rozhlasu a televize.
<P>
Je mi velice líto, že dosud nebylo dosaženo žádných výsledků ve vyšetřování případu vraždy novináře Duško Jovanoviće, který v té době uveřejňoval sérii článků o organizovaném zločinu v Černé Hoře.
<P>
Novináři a občanská společnost hrají významnou roli v rozvoji demokracie, zejména tehdy, upozorňují-li na citlivé sociální problémy. Chtěl bych proto požádat vládu, aby aktivněji přistupovala k řešení těchto problémů, konzultovala je s občanskou společností a více ji zapojovala do veřejného života a poskytovala jí lepší podmínky k činnosti.
<SPEAKER ID="307" NAME="Gisela Kallenbach">
jménem skupiny Verts/ALE. - (DE) Pane předsedající, dovolte mi vyjádřit upřímné poděkování panu Vernolovi za jeho zprávu a za kooperativní přístup všech účastníků při jejím projednávání ve Výboru pro zahraniční věci. Ještě větší poděkování bych ale chtěla vyjádřit našim černohorským partnerům a Komisi, kteří znovu prokázali, že evropská perspektiva je hnací silou rozvoje demokracie, právního státu a stability.
<P>
Mám-li ale být skutečně upřímná, mám pocit, že celý proces postupuje příliš pomalu. Proto apeluji na obě strany, nejprve na naši, na evropské orgány, aby nezapomínaly, že Černá Hora, a dokonce celý západní Balkán, je součástí Evropy. Je v našem vlastním zájmu, aby v celé této oblasti zavládl trvalý mír a demokracie. Měli bychom prohloubit naši odpovědnost za celý region. Měl by být přijat náš návrh specifického programu těsného hospodářského a environmentálního partnerství se západním Balkánem. Vypořádejme se co nejdříve se zbytečnými vízovými požadavky.
<P>
Žádám Černou Horu, aby zajistila, že se ve zprávách o pokroku nebude nadále, tak jako tomu bylo celá léta předtím, poukazovat na nedostatečnou snahu bojovat proti korupci, organizovanému zločinu, a na neuspokojivou kapacitu veřejných institucí. Černá Hora musí vystupňovat své úsilí o prosazení evropských hodnot v praxi. K těmto hodnotám se řadí ovzduší otevřenosti, v němž může činnost občanské společnosti skutečně prosperovat a v němž je neomezovaná svoboda médií samozřejmostí.
<P>
V neposlední řadě musí Černá Hora přijmout význačnější roli konstruktivního hráče v celém regionu, mimo jiné i v úsilí o vyřešení otázky statusu Kosova. Možná by mohla také znovu zvážit některé kroky, které v určitých oblastech vedly k závislosti na zemích mimo Evropu. K uvedeným krokům patří podpis bilaterální dohody o imunitě se Spojenými státy a právní předpisy umožňující škodlivé spekulace s pozemky a nemovitostmi, které ohrožují úsilí o ochranu životního prostředí a brání skutečnému udržitelnému rozvoji úchvatně krásného pobřežního regionu Černé Hory.
<P>
Nedávné přijetí cílů v oblasti územního plánování je důležitým krokem. Proto ještě jednou blahopřeji a vyjadřuji svou podporu dalšímu pokroku na cestě k členství v Evropské unii.
<SPEAKER ID="308" NAME="Helmuth Markov">
jménem skupiny GUE/NGL. - (DE) Pane předsedající, pane komisaři, v roce 1918 se nezávislá Černá Hora dobrovolně rozhodla pro vytvoření svazku se sousedními státy Srbskem, Chorvatskem, Bosnou a Hercegovinou a Slovinskem. Po rozpadu Jugoslávie se v roce 2006 černohorští voliči demokraticky rozhodli, že si nepřejí setrvávat ve svazku se Srbskem. Černá Hora se tak stala 49. nezávislým státem Evropy, státem, v němž většinu obyvatelstva tvoří Slované, s výjimkou regionů na hranicích s Albánií a Kosovem, kde převažují etničtí Albánci.
<P>
Z hlediska každodenní politiky je důležité, aby se Černá Hora nestala útočištěm pro cizince, kteří chtějí platit nižší daně a vyprat nezákonně nabyté zisky. Černá Hora musí nalézt řešení problému znečišťování životního prostředí a nepříjemné situace vyvolané dlouhodobým přílivem uprchlíků ze Srbska a Kosova.
<P>
Znovu je nutno uvést do provozu železnice, a zesílit boj proti pašeráctví. Má skupina je potěšena, že Výbor pro zahraniční věci přijal naše pozměňovací návrhy týkající se životních a pracovních podmínek uprchlíků. Lidé, kteří momentálně nejsou státními příslušníky žádného státu, nesmějí navždy zůstat bez státní příslušnosti, a Černá Hora se musí řídit příslušnou směrnicí stanovenou Radou Evropy.
<P>
Byl přijat také náš návrh na obnovení železničních spojů do města Nikšić na bosenské hranici a do města Shkodër v Albánii. Naléhavá opatření musí být přijata, aby se skoncovalo se zanedbáváním severo-jižní železniční trati a odstranila se nerovnováha vyvolaná rozhodnutím spoléhat se výlučně na automobilovou, autobusovou a nákladní automobilovou dopravu.
<P>
Vítáme také fakt, že pan zpravodaj neopakoval výzvu, která se objevila v jeho minulé zprávě o Černé Hoře, k urychlenému vstupu země do NATO. Vstup do NATO nesmí být podmínkou budoucího přístupu ke členství v EU.
<P>
Je také správné, že tato zpráva neopakuje požadavek, aby Černá Hora uskutečňovala určitý druh neoliberální hospodářské politiky, která by zacházela ještě dále, než jsme zašli my v Evropské unii. Černá Hora má příležitost stát se členským státem EU. Tento fakt je důležitý nejen pro Černou Horu, ale i pro ostatní země bývalé Jugoslávie, které rovněž aspirují na přijetí do EU.
<SPEAKER ID="309" NAME="Bastiaan Belder">
jménem skupiny IND/DEM. - (NL) 'Pane předsedající, zpravodaj pan Vernola správně poznamenal, že budoucnost Černé Hory leží na Evropské unii. Ale cesta k evropské integraci není procházkou růžovým sadem. Na způsobu, jakým se tento nezkušený balkánský stát rozvíjí, je něco alarmujícího. Černá Hora se teoreticky může stát nádherně "zelenou" zemí a ideálně se rozvíjet, ale Podgorica musí tento trend dlouhodobě ustát. A současné praktiky se zdají být hluboko zakořeněné.
<P>
Jedním ze zdrojů nebezpečí je, kupříkladu, kolísavý pohyb cen nemovitostí na Zlatém pobřeží kolem Kotoru. Rychle se rozmáhající, a někdy nepovolená, výstavba kromě toho představuje nepřiměřené zatížení pro vodohospodářský systém a kanalizační síť. Pan Vernola se o tom zmiňuje, ale ne tak důrazně, jak to závažnost problému vyžaduje.
<P>
Obrovský potenciál růstu cestovního ruchu v Černé Hoře má také svou stinnou stránku. Zatímco nepatrná část pobřeží Jaderského moře patřící Černé hoře zažívá obrovský boom, na severu země dosahuje nezaměstnanost více než 20 % a chudoba přesahuje hranici celostátního průměru.
<P>
A dědictví války je tu také stále patrné. Infrastruktura je minimální a v některých lokalitách se musí obyvatelstvo potýkat s nedostatkem vody a elektřiny. Černohorci stále nedostatečně produktivně investují do zdravé ekonomické budoucnosti. Chce-li se Černá Hora dále rozvíjet, chce-li vstoupit do Evropy, potřebuje důkladně promyšlenou strategii růstu pro celou zemi. Nesmí docházet k neuváženým krokům, jako je "Evropské zlaté pobřeží".
<SPEAKER ID="311" NAME="Alojz Peterle" AFFILIATION="PPE-DE">
(SL) Jsem rád, že mohu podpořit souhlas s uzavřením dohody o stabilizaci a přidružení mezi Evropskou unií a Černou Horou, která je jedním z pozitivních skutků, které se v posledních měsících staly v jihovýchodní Evropě. Tato dohoda je uznáním práce, kterou Černá Hora vykonala, a zároveň smluvním závazkem k pokračování činnosti na cestě k plnohodnotnému členství v duchu perspektivy Soluně.
<P>
Dohoda jasně stanoví klíčové priority v oblasti politiky, hospodářství a v dalších oborech. V tomto smyslu vítám jasný vztah dohody k prioritám rozvoje na poli turistiky, ochrany životního prostředí, dopravy a výroby energie. Všechny tyto priority jsou provázány, a proto je důležité, aby Černá Hora provedla nebo dosáhla správní reformy, jejíž pomocí bude moci zajistit rychlý rozvoj a splnit podmínky pro obdržení statutu kandidátské země. Upřímně přeji Černé Hoře v tomto ohledu úspěch, protože, jak mluvčí přede mnou zdůrazňovali, na něm závisí provedení.
<P>
Jsem přesvědčen, že během slovinského předsednictví Evropská unie zaznamená každý pokrok Černé Hory v plnění jejích smluvních závazků. Pokrok Černé Hory je samozřejmě ve zvláštním zájmu jihovýchodní Evropy, a tudíž také Evropské unie jako celku.
<SPEAKER ID="312" NAME="Hannes Swoboda" AFFILIATION="PSE">
(DE) Pane předsedající, pane komisaři, dámy a pánové, na Černé Hoře je mnoho obdivuhodného. Krajina je obdivuhodná, stejně jako způsob, jakým bylo vedeno odtržení od Srbska - jak Černá Hora, tak Srbsko se chovaly velmi zodpovědně. Také musím vyjádřit obdiv politice menšin Černé Hory, díky níž se menšiny obecně cítí v Černé Hoře jako doma. Tyto a další věci si nepochybně zaslouží náš obdiv.
<P>
Jsou zde ale i temné stránky, kterými jsem velmi znepokojen a o nichž se ostatní mluvčí již zmínili. Jednou z nich je činnost zahraničních investorů, zejména z Ruska. Nemám nic proti ruskému investování v Černé Hoře ani v jiných zemích. Občané Černé Hory se ale musí mít na pozoru před nevyvážeností, kvůli níž by se mohli stát závislými na jediné zemi - a totéž bych řekl o závislosti na jakékoli zemi, nejen na Rusku. Některé z těchto investic již ohrožují některé přírodní památky a malebnou krajinu Černé Hory.
<P>
Nadále mě zvláště rmoutí rozmach korupce, o níž už se někteří poslanci zmínili. Máme mnoho zpráv z mediálních zdrojů, které se alespoň snaží podávat celkem vyvážené zpravodajství. Případy vážné korupce v souvislosti s pašováním cigaret a jinými případy, o nichž jsme četli, jsme považovali za záležitost historie. Žádám Komisi, aby tyto události považovala za prioritní. Kdyby korupce byla jediným kriteriem, neměli bychom s dohodou o stabilizaci a přidružení dnes ani v blízké budoucnosti souhlasit. Nicméně ji odsouhlasíme - a počítám sem i skupinu socialistů - protože chceme této zemi pomoci s reformním procesem.
<P>
Není však třeba říkat, že očekáváme, že se Komise a samotná Černá Hora vynasnaží odstranit korupci, která -a to je smutné - proniká do politických kruhů. Alespoň se objevilo mnoho vážných obvinění z korupce ze strany politiků. Stejně jako pan Kacin bych rád zdůraznil skutečnost, že případ vraždy Duška Jovanoviče dosud nebyl vyřešen. Zajímá mě, jestli je to pouhá shoda okolností, že on a jeho kolegové hodně psali o organizovaném zločinu. Doufám, že je to shoda okolností a že zde není žádná spojitost. Rozhodně si přeji, aby černohorské úřady tento případ brzy vyřešily a aby dělaly víc pro boj proti korupci ve své zemi.
<SPEAKER ID="313" NAME="Ewa Tomaszewska" AFFILIATION="UEN">
(PL) Pane předsedající, doporučení o uzavření dohody o stabilizaci a přidružení mezi Evropskými společenstvími a Republikou Černá Hora se týká zvláštní situace. Poprvé se zabýváme zemí, která dosáhla nezávislosti pomocí referenda.
<P>
Jako zástupce parlamentního shromáždění Rady Evropy jsem byla pozorovatelkou prvních parlamentních voleb v Černé Hoře po referendu. Jak Rada Evropy, tak OECD potvrdily demokratický charakter voleb. Byla jsem ohromena mírou účasti občanů na pozorování volebního procesu. Zástupci nevládních organizací, volební komisaři, byli ve všech volebních výborech, které jsme navštívili. Bylo jasně vidět ohromné nasazení členů volebních výborů při zajišťování, aby byly splněny všechny náležitosti. Také bychom měli upozornit, že Černá Hora přijala jako měnu euro.
<P>
Vzhledem k pokroku, který Černá Hora udělala směrem k začlenění do Evropské unie, podporuji doporučení uzavřít dohodu. Doufám, že proces přizpůsobení pomůže Černé Hoře zlepšit životní podmínky svých obyvatel.
<P>
(Předsedající řečníka přerušil)
<SPEAKER ID="314" NAME="Jaromír Kohlíček" AFFILIATION="GUE/NGL">
(CS) Milé kolegyně, vážení kolegové, vztahy Evropské unie s Balkánem jsou delikátní otázkou už proto, že největší státy Unie svou politikou "rozděl a panuj" výrazně přispěly k rozbití Jugoslávie, která byla od první světové války klíčovým stabilizačním faktorem v celé oblasti. V nástupnických státech s výjimkou Slovinska vidíme všude nestabilitu, etnické sociální napětí, problém uprchlíků, vysokou míru korupce a nezaměstnanosti, slabou pozici státu s malým vlivem volených parlamentů. V takovém prostředí kvete pašování, obchod se zbraněmi, bílým masem, drogami, tabákovými výrobky a alkoholem. V takovém prostředí se jen těžko plánuje doprava, energetika, ekonomický rozvoj. V takovém prostředí lze těžko chránit životní prostředí. Jak se někdo z vás může divit, že tyto jevy vidíme jako naléhavé problémy Země i v Černé Hoře? Rezoluce je jen slabým odvarem toho, co bychom měli pro odstranění viny, která za současný stav na řadě z vás leží, udělat. Uvědomujete si to?
<SPEAKER ID="315" NAME="Georgios Georgiou" AFFILIATION="IND/DEM">
(EL) Pane předsedající, náš kolega poslanec, pan Vernola, podal skvělý - barvitý, řekl bych - obrázek Černé Hory, která je nejvíce okouzlujícím koutem Balkánu. V balkánských legendách vždy existovaly pověsti o tomto dávném království, které dokázalo žít s pěti sousedními zeměmi. Tolik sousedů! Sdílí hranice s Bosnou, Chorvatskem a Srbskem a Albánií a také s Kosovem, které nyní možná bude pro Černou Horu znamenat problém, protože, podle toho, co vidíme v novinách a slyšíme od kolegů poslanců, Kosovo hodlá vyhlásit nezávislost jednostranně!
<P>
To by mohlo být pro Černou Horu, která je nyní domovem pro mnoho Albánců, problém. Podle mého názoru podepsání dohody o přidružení na začátku vyjednávání je velmi pozitivní a pomůže k reformě veřejné správy a soudní moci, ale především pomůže boji proti korupci a já doufám, že tatáž dohoda umlčí jakékoli tendence, které by se mohly objevit u albánského obyvatelstva.
<SPEAKER ID="316" NAME="Jacek Protasiewicz" AFFILIATION="PPE-DE">
(PL) Pane předsedající, politická situace na Balkáně je předmětem zvláštního zámu tohoto Parlamentu již mnoho let. Máme radost, že po období krvavých konfliktů jsou nyní normálními součástmi všedního života v regionu mír a spolupráce.
<P>
Dochází, nebo může docházet, i na nejcitlivější otázky, jako jsou vyhlášení nezávislosti nových států, způsobem vyhovujícím nejvyšším mezinárodním normám. To je skutečný trend v politickém vývoji na Balkáně, trend, který vytváří možnost dosáhnout strategického cíle většiny národů žijících v tomto regionu, tedy bližší spolupráce s Evropskou unií, včetně konečného cíle - plnohodnotného členství.
<P>
Černá Hora je skvělým příkladem tohoto trendu. Po vyhlášení nezávislosti si udržela dobré vztahy s nebližšími sousedy včetně Republiky Srbsko, s níž dříve tvořila federaci. Okamžitě započala intenzivní vyjednávání o dohodě o stabilizaci a přidružení, která vyvrcholí podepsáním dohody dne 15. října letošního roku. Současně uzavřela dohodu o volném obchodu s EU, která vstoupí v platnost v lednu.
<P>
Během této krátké doby, sotva roku a půl, udělala Černá Hora znatelný pokrok. Změny provedené ve finanční a daňové politice a v zavedení tržního hospodářství založeném na soutěži a volném pohybu kapitálu musí být vnímány jako pozitivní výsledky.
<P>
Stále je třeba mnohé udělat, zejména na poli sociální politiky a zaměstnanosti, energetiky a ochrany prostředí a bezpečnosti a občanských práv. Účinný boj proti korupci a organizovanému zločinu a plná spolupráce s mezinárodním tribunálem v Haagu jsou obzvláště důležité úkoly, před kterými vláda Černé Hory stojí.
<P>
Černá Hora však není sama, kdo těmto problémům musí čelit. Podobné výzvy stojí před všemi balkánskými zeměmi, které se ucházejí o členství v Evropské unii. Černá Hora je jednou z vůdčích zemí v tomto procesu a já bych zde rád vyjádřil naději, že jí zůstane. Unie je připravena přivítat balkánské země ve společenství. Jestli a kdy se to stane, záleží především na balkánské elitě a na moudrosti balkánských politiků.
<SPEAKER ID="317" NAME="Libor Rouček" AFFILIATION="PSE">
(CS) Pane komisaři, dámy a pánové, Černá Hora učinila za krátkou dobu své nezávislé existence viditelný pokrok. Byly položeny základy nového státu a schválena nová ústava, hospodářství vykazuje silný 8% růst a do země jen v letošním roce přitekly investice v hodnotě 700 milionů eur. Byla podepsána stabilizační a asociační dohoda a Černá Hora vykročila na cestu budoucího plného členství v Evropské unii. Má-li však být tato cesta k členství v Evropské unii co nejkratší a nejrychlejší, Podgorica by měla učinit mnohá důležitá rozhodnutí. Je potřeba například posílit fungování právního státu, mimo jiné i zabezpečení nezávislého soudnictví, je potřeba - mnohem razantněji než doposud - bojovat proti korupci, je potřeba zvýšit transparentnost rozhodování v politických i hospodářských strukturách s cílem zabezpečit demokratické a spravedlivé fungování tržní ekonomiky. Pro ekonomický rozvoj Černé Hory má obrovský význam cestovní ruch. I zde je nutno zabezpečit jeho udržitelnost mimo jiné i přijetím jednotného legislativního rámce pro oblast životního prostředí a ochrany pobřeží.
<P>
Dámy a pánové, přístupový proces Černé Hory a jejích sousedů umožňuje mnohem silnější rozvinutí regionální spolupráce. Jsem přesvědčen, že tato regionální spolupráce v rámci sdružení CEFTA mimo jiné přispěje i k řešení mnohých politických, hospodářských a sociálních problémů, a to v celé oblasti. Chtěl bych proto na závěr svého vystoupení vyzvat Evropskou komisi, aby Černé Hoře i ostatním zemím západního Balkánu účinně pomáhala při rozvoji regionální spolupráce, a to především v oblasti energetiky, dopravy a životního prostředí.
<SPEAKER ID="318" NAME="Ryszard Czarnecki" AFFILIATION="UEN">
(PL) Pane předsedající, pan Swoboda se před chvilku správně zmínil o rozšířené korupci v Černé Hoře. Rád bych ho podpořil citací údajů Transparency International, které ukazují, že na stupnici od 0 do 10 (kde 10 znamená nepřítomnost korupce), dosahuje Černá Hora 3,3. Tudíž je na čele zemí, kde je korupce hlavním problémem.
<P>
Dodal bych, že dalším dramatickým problémem je v Černé Hoře pašování. V tomto ohledu země skutečně nemá hranice. V nedávné době se objevil návrh zakázat kouření na veřejných místech, přičemž zároveň v centru hlavního města můžete koupit tisíce balíčků pašovaných cigaret. V tomto ohledu má Černá Hora zjevně před sebou dlouhou cestu k Evropské unii.
<P>
Na druhou stranu je třeba zemi přimět, aby vyhověla kriteriím Unie co nejdříve. Vítám skutečnost, že zde je vidět zřetelný pokrok například ohledně soudnictví nebo fungování správy. Musíme ocenit, co Černá Hora udělala na tomto poli od chvíle, kdy dost nečekaně vyhlásila na základě referenda nezávislost.
<P>
Domnívám se, že Evropská unie by měla vyslat jasný signál, že jakmile budou splněny příslušné podmínky, cesta do Unie bude zkrácena. Musíme udržovat reálnou perspektivu členství - zjevně ne během dvou, tří nebo čtyř let - ale reálný podnět pro černohorskou společnost k postupnému plnění evropských norem.
<SPEAKER ID="319" NAME="Bernd Posselt" AFFILIATION="PPE-DE">
(DE) Pane předsedající, Černá Hora není jen jednou z nejkrásnějších zemí na světě; je to také balkánská země s nejstarší tradicí nezávislosti v moderní době. Když byla založena Belgie, Černá Hora byla již po staletí nezávislá a měla charakter státu. To zdůrazňuji proto, že Černá Hora je vždy neprávem přehlížena jako nadbytečná malá země, která znenadání, hříčkou osudu, stala nezávislou.
<P>
Dovolte, abych řekl panu Markovovi, že Černou Horu zabral její srbský spojenec po první světové válce. Konalo se pro forma parlamentní hlasování, ale nic jiného. Existovalo silné černohorské hnutí za osvobození, jehož činnost trvala celá dvacátá léta až do třicátých. Tito potom obnovil nezávislost Černé Hory v rámci Jugoslávie a podle Titovy jugoslávské ústavy měla právo na odtržení. Ale když se pokusila toto právo využít, byly jí do cesty kladeny překážky. Dnes je to nezávislá země na cestě ke členství v Evropské unii.
<P>
Musíme podporovat tamní demokratické síly. Jak již bylo řečeno, to, jak se Černá Hora chová k menšinám, je příkladem pro mnohé země v regionu, a proto menšiny podpořily nezávislost. Co ale stále potřebuje, je silnější systém nezávislého vzdělávání, jako ten, který poskytuje františkánské školní centrum v Tuzi nedaleko Podgorici. Soukromé vzdělávací iniciativy jsou potřebné k tomu, aby zbavily zemi její strnulosti.
<P>
Vyzývám vládu, aby pokračovala v rázném tempu po této cestě k pluralismu, a to nejen v hospodářství, ale také ve školství a v konstitučních a demokratických strukturách země.
<P>
(Potlesk)
<SPEAKER ID="320" NAME="Józef Pinior" AFFILIATION="PSE">
(PL) Pane předsedající, není pochyb, že Černá Hora je příkladem pozitivního vývoje na Balkáně, pokud jde o strukturu státu, ústavu, právní řád, vstup na světový trh a vytvoření tržního hospodářství. Proto není pochyb, že by Evopský parlament měl podpořit dohodu o stabilizaci a přidružení mezi Evropskou unií a Černou Horou.
<P>
Zároveň však nesmíme zapomínat, že Černá Hora musí ještě mnohé změnit a udělat, zejména co se týče právního řádu a boje proti korupci. Zdůraznil bych, že v dubnu 2007 Čená Hora podepsala dvoustrannou dohodu se Spojenými státy o vyloučení z jurisdikce Mezinárodního soudního dvora. Tato dohoda je bohužel v rozporu se společným postojem a základními zásadami Evropské unie. Mezinárodní trestní soud je z hlediska politiky EU velmi důležitou institucí. Dvoustranná dohoda tudíž nepříjemně zaskřípěla s vyhlídkou dohody s Unií.
<P>
Neříkám to proto, aby Evropský parlament začal smýšlet o Černé Hoře negativně. Naopak se domnívám, že Evropská komise a všechny evropské instituce by se v současnosti měly snažit pomoci této zemi připravit se na užší vztahy s Evropskou unií, zejména v boji proti korupci, posilování právního řádu, budování tržního hospodářství a ve vzdorování černému trhu.
<SPEAKER ID="321" NAME="Paul Rübig" AFFILIATION="PPE-DE">
(DE) Pane předsedající, pane komisaři, dámy a pánové, příklad Černé Hory ukazuje, jak důležité může být referendum. Proto chápu, proč se dnes zde ve sněmovně tyčilo tolik plakátů volajících po referendu, protože samotná Lisabonská smlouva nám samozřejmě nabízí možnost poskytnout Evropanům takové referendum. Domnívám se, že je důležité, že do takového konzultačního procesu je zapojena široká veřejnost a že má příležitost vyjádřit své přání.
<P>
Jsem přesvědčen, že v Černé Hoře je také třeba zlepšit hospodářské struktury; jak již naznačil pan Posselt, obzvláště důležité jsou v tomto ohledu vzdělávací ústavy a programy Evropské unie. V oblasti energie velkou výzvu představují a nevídané příležitosti skýtají energetická účinnost a obnovitelné zdroje.
<P>
Také v odvětví telekomunikací by bylo pro Černou Horu vhodné převést směrnici o roamingu do vnitrostátního práva, protože by samozřejmě mohla přispět k lepší komunikaci s evropskými zeměmi za rozumné ceny.
<P>
Není třeba říkat, že jednou z klíčových výzev je životní prostředí, a zvláštní problém představuje oblast nakládání s odpady a čistíren odpadních vod. Pokud hovoříme o velkolepé kráse přírodního bohatství, máme důvod použít zde nejnovější normy. Evropská unie nabízí podpůrné environmentální rámce, které by měly být co nejdříve zavedeny.
<SPEAKER ID="322" NAME="Justas Vincas Paleckis" AFFILIATION="PSE">
(LT) Mnohokrát děkuji panu zpravodaji, který měl tu čest představit v této zprávě novou a zároveň starou evropskou zemi. Po "sametovém rozvodu" se Srbskem dostala Černá Hora příležitost ukázat neomezený potenciál malé hrdé země. Na druhou stranu by měla Černá Hora jít v čele rozvoje regionální spolupráce a pokračovat v posilování práv menšin a přispívat k přeměně balkánského regionu ze sudu střelného prachu v zahradu národů.
<P>
Stejně jako další země, jejichž názvy se objevily na mapě teprve nedávno, čelí Černá Hora několika nebezpečným výzvám: hluboce zakořeněná korupce, nezákonný obchod, černá ekonomika atd. Je politováníhodné, že některé zahraniční investory, zejména ty z Ruska, tato mladá země přitahuje především proto, že skýtá snadné cesty k uzavírání nezákonných finančních dohod. Rozhodnutí nepředat americké pracovníky Mezinárodnímu trestnímu soudu výměnou za vojenskou pomoc podrývá věrohodnost Černé Hory z hlediska její ochoty spolupracovat v míru se svými sousedy a také z hlediska její oddanosti evropským cílům.
<P>
Dnes Černou Horu zatíženou stíny minulosti přitahuje, stejně jako některé její sousední země, vyhlídka na členství v Evropské unii. Samotná perspektiva členství podporuje rozvoj demokracie, lidských práv a lepších životních podmínek pro občany. Provádění dohody o stabilizaci a přidružení by mělo být evropským větrem do plachet černohorských reforem. Země může čerpat ze zkušeností, které načerpalo na cestě k dosažení členství v EU sousední Slovinsko a ostatní země, které se k EU připojily v novém tisíciletí.
<P>
Iniciativa Černé Hory prohlásit se za ekologickou republiku je chvályhodná; nicméně cesta k dosažení věrohodného provedení může být dlouhá.
<P>
Je dobré, že opona izolace obklopující víza pro Černou Horu a další balkánské země je roztrhána. Evropská komise a Rada by neměly váhat v půli cesty, ale měly by nadále bourat tuto překážku spolu s finančními a byrokratickými bariérami a přitom udržovat silnou úroveň ochrany proti zločincům a lidem porušujícím zákon.
<SPEAKER ID="323" NAME="Olli Rehn">
Člen Komise. - Pane předsedající, rád bych nejprve poděkoval poslancům za velmi obsáhlou a důležitou rozpravu a panu Vernolovi za její podnícení.
<P>
Většina poslanců správně zdůraznila naprostou nezbytnost boje proti korupci a zločinu a posílení právního řádu v Černé Hoře. Plně souhlasím: právní řád je nezbytně důležitý pro všechny oblasti společnosti a podepírá fungování celé společnosti a hospodářství. Právě proto Komise trvá na brzké reformě soudnictví v rámci procesu příprav na přidružení v Černé Hoře, stejně jako v dalších zemích na západním Balkáně. To je jedno z nejdůležitějších politických měřítek pro přidružení, které by se mělo hodnotit především.
<P>
Pan Vernola a mnozí další poslanci také zdůrazňovali význam ekologie a životního prostředí. Komise pomáhá tomuto starověkému království stát se ekologickou republikou v zahradě národů, jak řekl pan Paleckis, posilováním administrativní výkonnosti Černé Hory, což na oplátku umožňuje zemi lépe přiblížit své zákony našim, například v oblasti nakládání s odpady a vodou.
<P>
To ovšem souvisí také s korupcí a já bych rád citoval ze zprávy Komise o pokroku. "Nenastalo žádné zlepšení v činnostech potlačujících politickou korupci. ... Správa veřejného majetku vyvolává vážné obavy. Je zde značný prostor pro korupci, zejména v případech výstavby a územního plánování, privatizace, koncesí a veřejné správy." Toto je velmi vážný problém, a proto je třeba, aby Černá Hora měla řešení korupce jako jednu ze svých priorit.
<P>
Dovolte mi také, abych informoval vážené poslance, že Komise hodlá počátkem příštího roku - pravděpodobně v březnu - přijmout sdělení, v němž zvážíme pokrok od Soluně, a Salcburku v loňském roce, a stanovíme vodítka pro budoucnost. Jedním z takových problémů bude liberalizace víz, kterou jste právem mnozí zmiňovali. Komise zahájí dialog o plánech pro bezvízový styk, což by mělo pomoci zemím západního Balkánu s rozvojem v zájmu splnění podmínek, aby jejich občané nepotřebovali víza k cestám do Evropské unie.
<P>
Ale chci zdůraznit, že toto není v pravomocích Komise, ale v rukou vnitrostátních vlád Evropské unie a klíčovými hráči jsou ministerstva a ministři vnitra. Proto spojme své síly a proveďme účinný lobbing u ministrů vnitra stejně jako u dotyčných zemí na západním Balkáně, protože si musíme být jisti, že všechny bezpečnostní požadavky, jako je vydávání dokumentů a hraniční kontroly, jsou v naprostém pořádku, než pokročíme k liberalizaci víz.
<P>
A konečně, velmi rád slyším o úspěšné parlamentní spolupráci, k níž dochází mezi parlamentem Černé Hory a Evropským parlamentem. Vím, že je to velmi důležité - je to součástí skutečné politické integrace - a velmi příznivým způsobem to pomáhá k rozvoji institucí v Černé Hoře. Věřím, že můžeme spolupracovat na posilování demokratických institucí a administrativní výkonnosti Černé Hory. Jsem velmi rád, že se shodneme na budoucím vývoji Černé Hory na její cestě k Evropské unii.
<P>
(Potlesk)
<SPEAKER ID="324" NAME="Předsedající">
Obdržel jsem jeden návrh usnesení ukončit rozpravu o prohlášení Komise.
<P>
Tato společná rozprava je ukončena.
<P>
Hlasování o návrhu usnesení a o zprávě pana Vernoly se bude konat ve čtvrtek 13. prosince 2007.
<P>
Písemná prohlášení (článek 142)
<SPEAKER ID="325" NAME="Bogdan Golik  " AFFILIATION="PSE">
písemně. - (PL) Pane předsedající, jako poslanec Evropského parlamentu s velkým potěšením vyjadřuji podporu uzavření dohody o stabilizaci a přidružení mezi Evropskými společenstvími a jejich členskými státy a Republikou Černá Hora.
<P>
Domnívám se, že spolupráce mezi Evropskou unií a Republikou Černá Hora bude v budoucnosti oboustranně výhodná, zejména díky postupnému vytvoření dvoustranné oblasti volného obchodu. Také mě velmi těší pokrok, který Republika Černá Hora udělala na cestě ke splnění podmínek Evropské unie.
<P>
Nicméně stručně bych se zmínil o oblastech, v nichž, jak určují doporučení Komise, musí Černá Hora nadále musí vyvíjet snahu, pokud se chce přiblížit k Evropské unii. Nejdůležitějším úkolem je zlepšit právní řád pomocí reformy veřejné správy v zájmu posílení institucí na všech úrovních a účinně bojovat proti jejich zpolitizování. Jsem si vědom a oceňuji legislativní úsilí, které Černá Hora v této oblasti vyvíjí, ale nejdůležitější je, aby postupně dostávaly větší praktickou účinnost. Černohorští představitelé také musí dosáhnout větší transparentnosti v otázkách rozpočtové kontroly, správy veřejných financí a veřejných soutěží.
<P>
Jsem přesvědčen, že když bude Černá Hora provádět všechna doporučení Evropské komise, bude možné nasměrovat zemi na přímou cestu k přidružení.
