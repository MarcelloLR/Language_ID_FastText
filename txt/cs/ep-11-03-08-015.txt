<CHAPTER ID="015">
Evropský integrační proces v případě Černé Hory (rozprava) 
<SPEAKER ID="567" NAME="Předsedající">
Dalším bodem jsou prohlášení Rady a Komise ohledně evropského integračního procesu v případě Černé hory.
<SPEAKER ID="568" NAME="Enikő Győri" LANGUAGE="HU">
Paní předsedající, pane komisaři, dámy a pánové, zítra budete hlasovat o usnesení ohledně evropského integračního procesu v případě Černé hory. Odhodlání Evropského parlamentu zachovat otevřenost Evropské unie považuji za nanejvýš chvályhodné. Zároveň budete hrát významnou úlohu při přesvědčování veřejnosti v členských státech o výhodách rozšiřování, a to rozšiřování založeného na podmíněnosti. Vaše zítřejší usnesení realizaci této odpovědnosti rovněž potvrzuje.
<P>
Dovolte mi říci, že maximální odhodlání panuje i na straně Rady. V souladu s obnovenou dohodou o rozšíření, kterou schválila, potvrdila Evropská rada své závěry ze dne 14. prosince 2010 o tom, že EU na základě přijatých zásad a závěrů plně podporuje pokračování procesu rozšíření v zemích západního Balkánu.
<P>
K dosažení tohoto cíle je pevně odhodláno také maďarské předsednictví Evropské rady. Chtěla bych vám poděkovat za vynikající práci, kterou jste odvedli, a za vaše přispění prostřednictvím tohoto rozhodnutí k upevnění výsledků Černé hory, jehož je v průběhu procesu přistoupení velice zapotřebí.
<P>
Evropské vyhlídky Černé Hory jsme potvrdili při mnoha příležitostech. Stabilita země a její orientace na Evropu, podporovaná všemi politickými stranami i většinou občanů, stejně jako vysoká míra shody mezi nejrůznějšími etnickými skupinami, to všechno jsou rysy, díky nimž působí Černá Hora v regionu západního Balkánu jako stabilizující činitel.
<P>
Nezapomínejme na to, že se této zemi podařilo dosáhnout liberalizace víz, uzavřít Stabilizační a asociační dohodu a během 12 měsíců získat status kandidátské země. To jsou významné výsledky, dokazující, že vyhlídka na členství v EU působí na přípravy dané země jako hnací síla. EU proto musí odhodlání a úspěchy zemí, jež mají v úmyslu se připojit, řádně ocenit. Dosavadní pokrok umožní další pokračování evropského programu země; bude možné ukládat si nové závazky a formulovat nové požadavky. Za tímto účelem se v těchto dnech každodenně na různých úrovních a v různých oblastech setkávají delegace institucí EU a členských států.
<P>
Vítáme proto současné kroky Černé Hory, zejména akční plán právě přijatý tamní vládou, navržený v reakci na doporučení obsažená ve stanovisku Komise; stejně tak vítáme použitou metodu, konkrétně takovou, že vláda před sestavením akčního plánu uspořádala řadu konzultací se zástupci občanské společnosti.
<P>
Dovolte mi prosím, abych krátce shrnula takzvané klíčové priority, u nichž je třeba učinit pokrok. Jsou zmíněny rovněž ve stanovisku Komise z listopadu 2010. Patří mezi ně posílení právního státu, pokračování reforem veřejné správy, stejně jako posílení její kapacity, přijetí volebního zákona, jenž bude v souladu s ústavou, a větší svoboda médií. To všechno není důležité pouze z právního hlediska, ale slouží to zároveň jako měřítko politické vyzrálosti úřadů. Dále je nesmírně důležité zaručit legální postavení osobám, které byly nuceny opustit své domovy, a respektovat jejich práva; stejně tak je třeba bojovat proti organizovanému zločinu a korupci. I v tomto ohledu očekáváme od Černé Hory značný pokrok.
<P>
Aby bylo možné podnikat další kroky v procesu stabilizace a asociace všeobecně a konkrétně pak zahájit jednání o přistoupení, je velice důležité, aby Černá Hora dosahovala v těchto oblastech pokroku a vyvíjela další úsilí. Je nezbytné, aby země plnila své závazky a byla schopná představit hmatatelné výsledky.
<P>
Dámy a pánové, Černá Hora hraje významnou úlohu v regionální spolupráci. Úzce spolupracuje se svými sousedy a my upřímně vítáme její přínos ke stabilizaci regionu a prosazování dobrých sousedských vztahů, zejména v pozici země předsedající Procesu spolupráce v jihovýchodní Evropě.
<P>
Černá Hora je rovněž domovem pracovní skupiny pro kulturu a společnost Rady pro regionální spolupráci, Parlamentního fóra v Cetinje. Integrace je bez regionální spolupráce nemyslitelná a Černá Hora jde v tomto ohledu příkladem.
<P>
Usnesení, jež má Parlament přijmout, představuje aktuální seznam dosažených výsledků. Jedná se o přesný popis stávající situace a užitečné pokyny pro kandidátskou zemi. Blahopřeji panu zpravodaji a také všem, kdo se na vzniku tohoto dokumentu aktivně podíleli.
<P>
Na závěr bych ráda vyjádřila podporu Černé Hoře a jejím představitelům v jejich dalším reformním úsilí a odvaze naplnit očekávání jejich vlastních občanů.
<SPEAKER ID="569" NAME="Štefan Füle">
člen Komise. - Paní předsedající, je pro mě ctí hovořit k Evropskému parlamentu ve věci evropského integračního procesu v případě Černé hory. Dovolte mi začít tam, kde skončila zástupkyně předsednictví, poblahopřát panu zpravodaji pro Černou Horu Charlesi Tannockovi k jeho zprávě a také vyjádřit vděčnost všem váženým poslancům, kteří k ní přispěli. Parlament hraje v politice rozšiřování klíčovou úlohu. Jsem přesvědčen, že prostřednictvím společných kroků všech evropských institucí dokážeme dosáhnout více.
<P>
Celkový pokrok Černé hory směrem ke splnění podmínek pro členství v Evropské unii je pozoruhodný. Roste politická shoda. Země učinila významný pokrok v napravování svého právního a institucionálního rámce. Je rovněž pevně odhodlána k regionální spolupráci. Provedla podstatné strukturální hospodářské reformy a postupuje kupředu ve většině oblastí acquis.
<P>
Rozhodnutí Evropské rady udělit Černé Hoře status kandidátské země je uznáním těchto úspěchů a jasným signálem potvrzujícím důvěryhodnost politiky rozšiřování Evropské unie. Země vstoupila do rozhodující fáze. Status kandidáta znamená pro Černou Horu velkou zodpovědnost. Aby mohla postoupit do další fáze evropské integrace, bude potřebovat hmatatelné výsledky. Jsem si jist, že usnesení Evropského parlamentu bude pro Černou Horu dobrou zprávou o ocenění minulých úspěchů, ale zároveň i vyjádřením očekávání, že bude odhodlaně pokračovat v reformním procesu a že se náležitě vypořádá se všemi výzvami, které ji na cestě ke členství v Evropské unii čekají.
<P>
Minulý týden jsem se setkal s novým černohorským předsedou vlády, doktorem Igorem Lukšićem. Jeho závazek pokračovat v reformním procesu a pevné odhodlání splnit klíčové priority obsažené ve stanovisku Komise jsou povzbudivé. Dne 17. února, po veřejných konzultacích se zástupci občanské společnosti a rozhovorech se službami Komise, přijala vláda akční plán s cílem tyto priority řešit. Nyní je zásadní zaměřit se na provádění a dosahovat uspokojivých výsledků.
<P>
Klíčové výzvy obsažené ve stanovisku představují velké, avšak splnitelné úkoly, vyžadující zapojení a odhodlání všech zúčastněných stran v Černé Hoře. Předchozí rozšíření nám ukázala význam vyřešení klíčových problémů v oblasti politických kritérií, stejně jako 23. kapitoly, a to již v začátcích procesu přistoupení. Dřívější významné úspěchy Černé hory v této oblasti, především v souvislosti s depolitizací veřejné správy, posílením nezávislosti soudnictví nebo účinným bojem proti korupci a organizovanému zločinu, později zajistí hladký průběh jednání a integrace do Evropské unie.
<P>
Černá Hora musí vylepšit svůj volební rámec, a to v souladu s doporučeními OBSE/ODIHR a Benátské komise. Parlament potřebuje posílit, což je významný úkol jak pro Komisi, tak pro Evropský parlament. Zásadní význam má účinné dodržování evropských standardů v oblasti lidských práv, především pokud jde o svobodu vyjadřování a vztahy s občanskou společností. Bude zapotřebí další úsilí s cílem posílit antidiskriminační opatření, zejména rovnost mužů a žen a účinnou ochranu zranitelných skupin. Udržitelná řešení jsou nezbytná také pro vysídlené osoby.
<P>
Stejně tak je nutné vyřešit další nedostatky uvedené ve stanovisku a ve vašem návrhu usnesení. Černá Hora musí posílit svoji administrativní kapacitu a urychlit přípravy v řadě oblastí acquis Evropské unie. Budoucnost této země nepochybně leží v Evropské unii a my bychom měli jednat zodpovědně. Důvěryhodnost naší politiky rozšiřování je založena na tom, že vstupující země budou respektovat podmíněnost rozšíření Evropské unie a Unie bude ctít své závazky vůči nim.
<P>
Je v našem zájmu zajistit, aby byl proces přistoupení Černé hory k Evropské unii založen na hmatatelných úspěších a konkrétních výsledcích. Její letošní pokrok bude zhodnocen v balíčku týkajícím se rozšíření, který má být předložen v říjnu roku 2011. Teprve tehdy, až Komise rozhodne, že Černá Hora v dostatečné míře naplnila kritéria pro přistoupení, zejména sedm klíčových priorit uvedených ve stanovisku, bude moci doporučit zahájení přístupových jednání.
<SPEAKER ID="570" NAME="Charles Tannock">
za Skupinu ECR. - Paní předsedající, během posledních osmnácti měsíců jsem Černou Horu dvakrát navštívil, spolu se svou kolegyní Annou Ibrisagicovou z PPE jakožto stínovou zpravodajkou, abych si vytvořil vlastní obrázek o postupu této země nejprve ke statusu kandidáta a nyní k vyhlídkám na členství v EU.
<P>
Úsilí a odhodlání celé černohorské vlády na mě udělalo skutečně velký dojem. Jakkoli je tato země malá, pracuje skutečně nesmírně tvrdě. Rád bych vzdal zvláštní hold bývalému předsedovi vlády Milo Ðjukanovićovi a jeho nástupci Igoru Lukšićovi; oba jsou praktičtí a zároveň jdou odhodlaně za svým cílem přivést svoji zemi do EU a NATO.
<P>
Nyní je řada na Černé Hoře, aby očekávání EU splnila. Černohorská vláda se musí zabývat především sedmi prioritami uvedenými panem komisařem Fülem ve stanovisku Komise. Zejména bych chtěl zdůraznit otázku korupce a organizovaného zločinu, u nichž existují pro měření pokroku jasná a přesně definovaná pravidla.
<P>
Těší mě, že vláda minulý měsíc přijala akční plán, jehož cílem je na tyto priority a požadavky reagovat. Podle mého názoru je Černá Hora nyní připravena začít jednat o členství v EU jako oficiální kandidátská země; je zvláštní, že Komise trvá na značné časové prodlevě mezi udělením statusu oficiálního kandidáta a začátkem jednání. Podle toho, jak chápu Smlouvy, nemá tento odklad žádné skutečné opodstatnění nebo zřejmý důvod. Důležitější však je, že jde nepříznivý vzkaz do Podgorice nebo ostatních zemí v tomto regionu, jako je například Makedonie, které tvrdě pracují na tom, aby statusu kandidáta dosáhly.
<P>
Doufám jen, že toto nucené vyčkávání, jež je nyní pro Černou Horu nevyhnutelné a frustrující, nepovede k oslabení jejího odhodlání ke vstupu do Evropské unie.
<P>
Černou Horu bychom měli soudit čistě na základě zásluh, faktů a úspěchů. Její případ by neměl být spojován s pokrokem v ostatních zemích západního Balkánu. Černá Hora je malá, avšak krásná země, v níž od jejího poklidného rozchodu se Srbskem panuje pozoruhodná stabilita a hospodářský růst. Má velmi málo vnitřních etnických či náboženských problémů, pokud vůbec nějaké, narozdíl od svých větších sousedů. Její menší roztržku ohledně hranic s Chorvatskem bude mírově řešit Mezinárodní soudní dvůr. V nedávné době vyjednala a podepsala se Srbskem i Chorvatskem smlouvy o vydávání v boji proti organizovanému zločinu.
<P>
Je založená na euru: má euro, ačkoli není v eurozóně, věřte tomu, nebo ne. Její hospodářství stále není diverzifikované - bohužel - a spoléhá především na cestovní ruch a jednu tavírnu hliníku. Potřebuje vytvořit více pracovních míst ve vodních elektrárnách, produkujících energii na vývoz; dalším řešením by mohly být finanční služby.
<P>
Osobně zůstávám optimistický, neboť jde ze západního Balkánu v zásadě o velmi dobré zprávy.
<SPEAKER ID="571" NAME="Anna Ibrisagic" LANGUAGE="SV">
Paní předsedající, jakožto stínová zpravodajka pro Černou Horu za Skupinu Evropské lidové strany (Křesťanských demokratů) bych nejprve chtěla poděkovat panu Tannockovi za vynikající spolupráci a velmi kvalitní a vyváženou zprávu. Rovněž bych ráda vyzvala své kolegy, aby zprávu, kterou máme před sebou, zítra podpořili.
<P>
Především bych chtěla zdůraznit skutečnost, že rozhodnutí Evropské rady z prosince 2010 udělit Černé Hoře status kandidátské země s vyhlídkou na členství v EU vnímám jako velice pozitivní. Zároveň je důležité, abychom u toho neskončili, ale rychle pokračovali směrem k cíli, jímž je členství Černé Hory v EU. Tato země už od okamžiku, kdy získala nezávislost, projevuje nesmírnou politickou i hospodářskou stabilitu. Často je vydávána za příklad úspěchu - což jsme dnes slyšeli i od Rady.
<P>
Stejně jako pan Tannock lituji, že je status kandidátské země oddělován od práva na zahájení jednání. Jsem proto přesvědčena, že by Komise měla jednání o přistoupení zahájit co nejrychleji a stanovit pro začátek těchto jednání s Černou Horou pevné datum. Je zřejmé, že reformní proces musí pokračovat, například v oblasti soudnictví a v souvislosti s bojem proti konfliktům zájmů ve veřejné správě, a že je nutné vyřešit priority doporučené Komisí, nicméně bych chtěla ocenit vládu Černé Hory za přínosné reformy, které se jí doposud podařilo prosadit.
<P>
Dnes je s námi v Parlamentu pan velvyslanec Černé Hory; těším se na den, kdy zde budeme moci uvítat nejen velvyslance, ale celou Černou Horu a její představitele.
<SPEAKER ID="572" NAME="Göran Färm" LANGUAGE="SV">
Paní předsedající, také bych rád jménem Skupiny Progresivní aliance socialistů a demokratů v Evropském parlamentu poděkoval panu Tannockovi za konstruktivní spolupráci. Těší mě, že Černá Hora může nyní nastoupit cestu ke členství v EU. Souhlasím s tím, že Komise by měla jednání zahájit co nejdříve, samozřejmě za podmínky, že Černá Hora bude v plnění cílů EU pokračovat.
<P>
Skutečnost, že byl Černé Hoře udělen status kandidátské země, vysílá důrazný signál o odhodlání Unie dosáhnout budoucího začlenění celé bývalé Jugoslávie do EU. Podobně jako Chorvatsko může Černá Hora ostatním zemím ukázat cestu ke členství. Sbližování s EU je klíčovým faktorem prosperity a stability tohoto regionu. To je naprosto jasné.
<P>
Černá Hora je malá, nová a mírumilovná země s hlubokým zájmem o regionální spolupráci. Má dobré vztahy se svými sousedy a tím pádem i dobré předpoklady pro úspěch v nadcházejících jednáních o členství. Existují však oblasti, které budou vyžadovat energické reformy. Právní a administrativní možnosti vytvoření skutečně životaschopné společnosti založené na právním státu byly posíleny, bude však zapotřebí více. Korupce a organizovaný zločin jsou běžné a právní systém vyžaduje další posílení, aby splňoval požadavky EU.
<P>
Předložil jsem řadu pozměňovacích návrhů s cílem upozornit na to, že Černá Hora by rovněž měla posílit postavení žen, zajistit svobodu tisku, chránit základní práva pracovníků a menšin a především rozvíjet občanskou společnost. Nesmíme zapomínat, že i tyto oblasti jsou pro nadcházející jednání s EU klíčové. Co nejrychlejší vstup Černé hory do Evropské unie uvítám.
<SPEAKER ID="573" NAME="Ivo Vajgl" LANGUAGE="SL">
Paní předsedající, chtěl bych panu Tannockovi poblahopřát k jeho zprávě a ke spolupráci při jejím formulování. Jestliže chceme prostřednictvím přijetí usnesení o Černé Hoře v zásadě obnovit odhodlání pokračovat v procesu rozšiřování Evropské unie a umožnit tak všem státům na našem kontinentu rozvíjet se pod záštitou členství v Unii, musíme nejprve zajistit splnění následujících kroků, nejprve v případě Černé Hory a následně také v případě Srbska, Makedonie, Bosny a Hercegoviny a Albánie a samozřejmě také Turecka.
<P>
Pro Černou Horu by to znamenalo, že po udělení statusu kandidátské země a rozhodnutí začít s jednáními by mělo následovat jejich skutečné zahájení. Mezitím čeká černohorskou vládu ještě mnoho práce, pokud jde o harmonizaci právních systémů a posílení administrativních kapacit. Musí pokračovat boj proti korupci ve všech jejích podobách a musí vést k obvinění těch, kdo se na korupčních praktikách podílí.
<P>
Zajištění rovného postavení žen a respektu k nim je úkol, který není třeba zdůrazňovat pouze dnes . Svoboda vyjadřování, nezávislost médií a ochrana menšin jsou hodnoty, jež musí každý kandidát na členství v Evropské unii bezpodmínečně ctít.
<P>
Mladá černohorská demokracie musí ve své společnosti poskytnout odpovídající a přední místo nevládním organizacím. Pane komisaři, rád bych vás upozornil na jedno konkrétní přání, které jsem při svém pobytu v Černé Hoře a rozhovorech s tamními politiky vyslechl. Je důležité, aby se vztahy mezi Černou Horou a Srbskem rozvíjely, aniž by se Srbsko pokoušelo zasahovat do vnitřních záležitostí svého souseda prostřednictvím srbských etnických stran. Tento způsob myšlení už napáchal v dějinách jihovýchodní Evropy velké škody.
<SPEAKER ID="574" NAME="Ulrike Lunacek">
za Skupinu Verts/ALE. - Paní předsedající, pane komisaři, i já bych chtěla poděkovat našemu kolegovi Charlesi Tannockovi za velmi kvalitní a vyváženou zprávu a jsem ráda, že jsme se shodli na tom, že oddělení statusu kandidátské země od zahájení jednání považujeme za politováníhodné. Jak uvedli předchozí řečníci, přála bych si, aby Černá Hora v jednáních pokračovala, a doufám, že odklad nebude trvat příliš dlouho. Ráda také od maďarského předsednictví slyším, že proces rozšíření rozhodně podporuje. Doufám tedy, že bude letos učiněn pokrok, a to nejpozději po zprávě o pokroku. Černá Hora v minulosti i v posledních letech dosáhla mnoha úspěchů, oblastí zájmu však zůstává ještě poměrně mnoho. Chtěla bych zmínit tři: boj proti korupci, diskriminaci a problémy životního prostředí.
<P>
Co se týče boje proti korupci a organizovanému zločinu, jsem ráda, že v této zprávě vyzýváme státní orgány, aby se zdržely nátlaku na nevládní organizace a subjekty občanské společnosti, které případy korupce a organizovaného zločinu šetří. Měly by mít možnost svobodně pracovat a podporovat stát při odstraňování korupce a organizovaného zločinu.
<P>
Druhým aspektem je boj proti diskriminaci. Navzdory kvalitním právním předpisům protidiskriminační opatření u řady skupin stále nefungují: Romské, aškalské a egyptské komunity, lesbické ženy, homosexuálové, bisexuálové a transsexuálové (LGBT); na mezinárodní den žen bychom měli zmínit i rovnost mužů a žen.
<P>
A konečně, pokud jde o životní prostředí, Černá Hora se ve své ústavě označuje za ekologický stát, což je skvělé. Problém je v tom, že pobřeží a hory jsou sice krásné, avšak nebude-li učiněn jasný a transparentní pokrok prostřednictvím hodnocení stavu životního prostředí, této krásné krajině hrozí zničení. Proto doufám, že Černá Hora bude postupovat kupředu, zapojí občanskou společnost a zavede transparentní postupy v oblasti ekologie, zejména pokud jde o vodní elektrárny.
<SPEAKER ID="575" NAME="György Schöpflin" AFFILIATION="PPE">
Paní předsedající, souhlasím s většinou řečníků, že navzdory špatnému výchozímu postavení dosáhla Černá Hora v integraci do EU značného pokroku. Podobně jako ostatní republiky bývalé Jugoslávie se musela vypořádat s pádem komunismu doprovázeným rozpadem státu a následnou válkou a poté byla nucena na ruinách starého systému vybudovat nový.
<P>
To není nic jednoduchého a mnohé špatné stránky dřívějšího systému přežívají v nových podobách. Důležité však je, že se rodí nová elita, která odhodlaně usiluje o evropskou budoucnost, v čemž jí zajisté pomohlo i neúspěšné spojení se Srbskem. Problémy samozřejmě přetrvávají. O některých z nich jsme slyšeli, podobné musí řešit všechny bývalé komunistické státy: korupce, zločinnost, zneužívání soudnictví, nepříliš efektivní veřejná správa a podobně.
<P>
Náprava těchto a dalších nedostatků politického, hospodářského, právního a administrativního systému bude vyžadovat značné úsilí ze strany vůdčích představitelů, kteří by se měli připravit na aktivní i pasivní odpor ze strany těch, pro něž byl dosavadní systém výhodný. Každá bývalá komunistická země musela čelit podobným potížím. Odhodlání jak ze strany elit, tak ze strany veřejnosti dosáhnout evropské budoucnosti je pravděpodobně tím nejdůležitějším faktorem zaručujícím budoucí přistoupení Černé Hory k EU.
<SPEAKER ID="576" NAME="Monika Flašíková Beňová" AFFILIATION="S&amp;D">
(SK) Paní předsedající, pokrok v evropském integračním procesu je pro Černou Horu jedním z podstatných faktorů přispívajících k jejímu dalšímu rozvoji. Země z hospodářského hlediska dosáhla jisté míry makroekonomické stability a také se úspěšně posunula kupředu ve smyslu naplnění politických kritérií stanovených na kodaňském summitu neboli kodaňském zasedání Rady.
<P>
Je však potřeba vyvíjet další úsilí, a to zejména v oblasti posílení postavení právního státu včetně reforem soudnictví, stejně jako je nezbytné pokračovat v započatém boji proti korupci a organizovanému zločinu. Rovněž je žádoucí posun v oblasti reforem veřejné správy, volební reformy či posílení úlohy parlamentu.
<P>
Je třeba klást důraz i na uplatňování svobody projevu a svobody médií. Namístě je také spolupráce s občanskou společností, snaha o řešení diskriminace a o sociální a ekonomickou integraci menšinových skupin obyvatelstva včetně Romů. Regionální spolupráce a korektní sousedské vztahy patří nepochybně mezi předpoklady úspěšného euro-integračního procesu.
<P>
Pane komisaři, dámy a pánové, Černá Hora vyvinula ve snaze splnit kritéria stanovená pro úspěšné začlenění do evropské sedmadvacítky značné úsilí, a proto je vhodné zvážit udělení statusu kandidátské země. Věřím, že se to podaří.
<SPEAKER ID="577" NAME="Eduard Kukan" AFFILIATION="PPE">
Paní předsedající, nejdříve ze všeho bych chtěl panu zpravodaji Tannockovi poblahopřát a poděkovat mu za vynikající zprávu a velice kvalitní přípravu příslušného usnesení.
<P>
Černá Hora dosáhla v integračním procesu značného pokroku. Tato země hraje konstruktivní úlohu i při udržování stability v regionu. Je na správné cestě, což bylo v loňském roce potvrzeno Komisí a Radou, která Černé Hoře udělila status kandidátské země. Doufám, že to zaručí brzké splnění zbývajících kritérií pro zahájení jednání o přistoupení, aby bylo možné k těmto jednáním přikročit.
<P>
Dokud se tak nestane, musí se černohorská vláda soustředit na pokrok v klíčových oblastech, které byly jasně stanoveny. Dovolte mi, abych je shrnul: právní stát, boj proti korupci a organizovanému zločinu, volební zákony, posílení kontrolní úlohy Parlamentu vůči vládě a širší zapojení občanské společnosti do spolupráce s vládou, reforma soudnictví s postupným posilováním nezávislosti soudů a trestního stíhání a vypořádání se s korupcí, která brzdí státní orgány, hospodářský a sociální rozvoj a fungování veřejné správy.
<P>
Na závěr chci říci, že mě trvalé pokroky Černé Hory v integračním procesu těší. Proto doufám, že se Rada rozhodne zahájit jednání s touto zemí skutečně brzy.
<SPEAKER ID="578" NAME="Zoran Thaler" AFFILIATION="S&amp;D">
(SL) Paní předsedající, paní Győri, pane komisaři Füle, chtěl bych panu zpravodaji Charlesi Tannockovi poblahopřát k úspěchu, jímž je usnesení o Černé Hoře, o němž budeme zítra hlasovat. Černá Hora je pro rozšíření Evropské unie na západním Balkáně velkou nadějí. Jde o stát a společnost bez jakýchkoli objektivních problémů, které by bránily ve splnění toho, co je k získání členství v Evropské unii nezbytné. Její sousedé, Bosna a Hercegovina a Makedonie, takové štěstí nemají.
<P>
Sedm klíčových priorit Evropské komise je jasných a já bych vládě pana premiéra Igora Lukšiće radil, aby se jimi důsledně zabývala a umožnila tak zahájení jednání o plném členství. V tomto ohledu by se měla černohorská vláda spolehnout na občanskou společnost, svobodně myslící intelektuály a nevládní organizace. Kritikové nejsou nepřáteli Černé Hory a nepřáteli nejsou ani média, pro zemi naopak znamenají cennou výhodu. Klíčovým samozřejmě zůstává boj proti korupci a organizovanému zločinu. Jak se zpívá v černohorské lidové písni: "Černá Hora je možná malá, ale také vznešená a krásná".
<SPEAKER ID="579" NAME="Elena Băsescu" AFFILIATION="PPE">
(RO) Paní předsedající, doporučení Evropské komise, aby se Černá Hora stala kandidátskou zemí, ještě dále posílí stabilitu v regionu západního Balkánu. Zároveň bych ráda připomněla, jak je důležité se důsledně držet kodaňských kritérií, která jsou pro proces integrace EU klíčová. Ačkoli bylo dosaženo značného pokroku, černohorští představitelé před sebou mají ještě další reformy v klíčových odvětvích. Musím zmínit např. zprávu Komise o rozšíření korupce a nelegálních daňových transakcí. S ohledem na tuto skutečnost je nejdůležitějším opatřením vznik specializované struktury pro boj s těmito problémy.
<P>
Na druhou stranu, práva menšin - zde mám na mysli především Romů - stále nemají nezbytný právní základ. Odkaz na postavení menšin v základních právních předpisech, společně s uvedením jejich práv, bude pro evropskou integraci dobrým znamením. Vítám podporu Černé Hory jakožto státu nakloněného zelenému hnutí. Jedním z klíčových cílů EU je ochrana životního prostředí. V této souvislosti bych chtěla upozornit na negativní dopady nadměrného, špatně řízeného cestovního ruchu. Jedním z důsledků by mohlo být rozšíření budoucích jednání o přistoupení.
<P>
Na závěr bych ráda dodala, že vyhlídky Černé Hory na integraci do EU pomáhají Evropě vyrovnat se s vlastní minulostí v celém balkánském regionu.
<SPEAKER ID="580" NAME="Csaba Sándor Tabajdi" AFFILIATION="S&amp;D">
(HU) Paní předsedající, paní Győri, pane komisaři, těší mě, že maďarské předsednictví považuje rozšíření v regionu západního Balkánu za jeden ze svých hlavních úkolů, a věřím, že to významně přispěje k postupu Černé Hory od statusu kandidátské země ke konečnému zahájení jednání o přistoupení. Moji kolegové už zmínili, jak je pro přistoupení kterékoli země západního Balkánu důležitý boj proti korupci, existují však ještě dvě další klíčové oblasti. Jednou z nich je kvalita vztahů se sousedními zeměmi. V tomto ohledu si Černá Hora vede velmi dobře, a to díky podpisu dohod s Chorvatskem a Srbskem.
<P>
Pak jsou zde problémy menšin. Černá Hora má příkladný zákon o menšinách, který v mnoha ohledech staví na zkušenostech získaných z modelu vlády lokálních menšin v mé vlasti, Maďarsku. Lituji však, že volební zákon propadl právě kvůli tomu, že otázka zastoupení menšin zůstala nevyřešena. Doufám, že se našim černohorským přátelům podaří vyřešit i tento problém.
<SPEAKER ID="581" NAME="Jan Kozłowski" AFFILIATION="PPE">
(PL) Paní předsedající, chtěl bych začít blahopřáním Černé Hoře k dosažení statusu kandidáta na přistoupení k Evropské unii v prosinci roku 2010. Ačkoli netrvá nijak dlouho, politický dialog mezi touto zemí a institucemi EU se nachází ve velmi pokročilé fázi. Důkazem vysoké míry odhodlání Černé Hory a její silné politické vůle ke změnám může být způsob, jakým provádí reformy v rámci boloňského procesu, nebo to, jak zlepšila fungování svého pracovního trhu.
<P>
Jak ale vyplývá ze sdělení Komise ohledně žádosti Černé Hory, trvale vysoká nezaměstnanost ukazuje na rozdíly mezi dovednostmi, které jsou dostupné, a těmi, jež jsou požadovány, což odhaluje slabá místa vzdělávacího systému. Černá Hora by proto měla usilovat o to, aby všechny sociální skupiny, včetně těch, jimž hrozí sociální vyloučení, měly možnost získat kvalitní všeobecné vzdělání a výcvik; díky tomu by byli všichni obyvatelé vybaveni dovednostmi zvyšujícími jejich šance na získání zaměstnání.
<SPEAKER ID="582" NAME="Janusz Władysław Zemke" AFFILIATION="S&amp;D">
(PL) Paní předsedající, tato rozprava ukázala, že Černá Hora je na vstup do Evropské unie čím dál tím lépe připravena. Což je samozřejmě důležité pro samotnou Černou Horu, chtěl bych vás však upozornit na skutečnost, že tento proces má ještě dvojí rozměr. Prvním je rozměr evropský, který znamená, že hodnoty a zásady fungování Unie jsou pro zbytek Evropy stále atraktivní. Druhý rozměr souvisí s Balkánem, neboť ostatním balkánským státům ukazuje, jakou cestu by mohly - a měly - následovat. Je to obtížná cesta, nikoli však nemožná.
<P>
Mám jednu velmi stručnou otázku: mohl by nám pan komisař Füle představit časový plán budoucího přistoupení Černé Hory k Evropské unii? Velice vám děkuji.
<SPEAKER ID="583" NAME="László Tőkés" AFFILIATION="PPE">
Paní předsedající, jakožto občan Rumunska s pevnou vírou ve výhody prosperující mnohonárodnostní společnosti založené na mírovém soužití a smíru mezi národy vítám, že Černá Hora usiluje o splnění kodaňských kritérií, pokud jde o stabilitu institucí zajišťujících demokracii, stejně jako o dodržování evropských a mezinárodních standardů.
<P>
Černá Hora je parlamentní demokracií založenou na ústavním a právním rámci zahrnujícím právní stát, lidská práva a respektování a ochranu menšin.
<P>
V provádění právních předpisů však existují povážlivé mezery. Korupce stále převažuje, organizovaný zločin nadále představuje vážný problém a objevují se rovněž obavy o efektivitu soudního systému.
<P>
Podporuji Černou Horu, aby pokračovala ve svém konstruktivním zapojení do regionální spolupráce a posilovala dvoustranné vztahy se sousedními zeměmi.
<SPEAKER ID="584" NAME="Katarína Neveďalová" AFFILIATION="S&amp;D">
(SK) Paní předsedající, návštěva pana komisaře Füleho v minulém týdnu dokazuje, že odhodlání černohorské vlády v oblasti evropské integrace je skutečně upřímné a je nejlepší cestou země směřující do Evropské unie.
<P>
Sociální a politické změny, jež se v Černé Hoře za poslední roky udály, jsou pozitivním odkazem nejen pro Evropskou unii, ale i pro sousední státy této země. Široké spektrum problémů, kterým se černohorské vládě podařilo čelit, ocenila i OSN. Podle zprávy UNDP bude Černá Hora schopna splnit rozvojové cíle tisíciletí, mezi něž patří odstranění chudoby, jednotné základní vzdělávání nebo snížení úmrtnosti dětí, už do roku 2015.
<P>
Černohorský premiér Igor Lukšić se na své nedávné návštěvě Bruselu vyjádřil, že prioritami Černé Hory jsou členství v Evropské unii a v NATO. Proto já osobně považuji úsilí této země za nesmírně důležité, plně podporuji asistenci a pomoc, kterou jí Evropská unie poskytuje, a věřím v její brzkou budoucnost v EU.
<SPEAKER ID="585" NAME="Raffaele Baldassarre" AFFILIATION="PPE">
(IT) Paní předsedající, pane komisaři, dámy a pánové, ačkoli se Černé Hoře podařilo na cestě k evropské integraci dosáhnout vynikajících výsledků, stále existují mezery v oblastech klíčových pro rozvoj demokratického systému a úplného ustavení právního státu.
<P>
Navzdory pokroku ve změnách právních předpisů týkajících se trestního řízení a dalších primárních právních předpisů je země v některých ohledech nadále výrazně pozadu. Mám na mysli především naléhavou nezbytnost nezávislosti a efektivity soudnictví, stejně jako jeho transparentnost, nemluvě o úřadu státních zástupců a jejich nezávislosti na politickém vlivu.
<P>
Za tímto účelem bude třeba změnit systém jmenování soudců a státních zástupců a skoncovat s praxí, v jejímž důsledku dochází k jejich jmenování pouze v rámci parlamentu a vlády.
<P>
A konečně, (...) bude nutné zlepšit přístup ke spravedlnosti a k bezplatné právní pomoci.
<SPEAKER ID="586" NAME="Corina Creţu" AFFILIATION="S&amp;D">
(RO) Paní předsedající, skutečnost, že Černá Hora získala status kandidátské země, je výsledkem politiky otevřených dveří prosazované Evropskou unií, mající příznivý dopad nejen ve východní Evropě, ale - jako v tomto případě - také na západním Balkáně. Černá Hora stojí na začátku cesty, jež nebude ani lehká, ani snadná, ale má před sebou vyhlídku na přistoupení a plán cesty a může čerpat ze zkušeností těch zemí v regionu, které cestu ke vstupu završily před nedávnem. Je důležité, aby byla další zpráva příznivá a umožnila skutečné zahájení přístupových jednání.
<P>
Jsem přesvědčena, že Evropská unie v bývalé Jugoslávii úspěšně a zásadním způsobem přispěla k procesu usmíření. Až budou všechny státy vzniklé rozpadem jugoslávské federace přijaty do Evropské unie, zahojí se i poslední rány způsobené násilnou minulostí, které stále představují problém pro celé evropské společenství. Přeji Černé Hoře mnoho úspěchů při modernizaci země, potřebných pro splnění přístupových kritérií.
<SPEAKER ID="587" NAME="Andreas Mölzer" AFFILIATION="NI">
(DE) Paní předsedající, očekávali jsme, že liberalizace víz pro Srbsko, Černou Horu a Makedonii povzbudí turisty a podnikatele k využití této příležitosti ve větší míře. Místo toho jsme svědky zvýšené ekonomické migrace. V tomto kontextu jsou informační kampaně ve zmíněných zemích nepochybně důležité, aby bylo zcela jasné, že návštěvnické vízum není totéž co azyl nebo zaměstnání v EU. Skutečnost, že Unie musí na takzvané cestovní agentury specializující se na emigraci do Unie vyvíjet tlak ukazuje na nedostatečné povědomí o tomto problému. Budeme si muset počkat na výsledky, které prokáží nakolik bude plánovaný systém včasného varování před hromadnými přesuny, související s romskou problematikou, účinný.
<P>
Mnoho lidí je nejspíše přesvědčeno o tom, že jejich budoucnost neleží v jejich domovských zemích na Balkáně, a chtějí proto využít nově nabyté svobody cestovat nelegálně do EU. Právo přístupu k evropským systémům sociálního zabezpečení však nemají.
<P>
Pro evropské vyhlídky Černé Hory je důležité, aby tato země vyvinula větší úsilí při zavádění standardů EU v oblastech, jako je soudnictví, boj proti korupci a ochrana menšin.
<SPEAKER ID="588" NAME="Štefan Füle">
člen Komise. - Paní předsedající, vážení poslanci, naše diskuse znovu úspěšně potvrdila další kroky nezbytné k tomu, aby Černá Hora na své cestě do Evropské unie postoupila dál. Jak je uvedeno v návrhu usnesení, o němž jsme dnes hovořili, i ve stanovisku Komise z loňského listopadu, Černá Hora dosáhla značných úspěchů, mnohé má však ještě před sebou.
<P>
Země nyní vkročila do rozhodující fáze. Aby postoupila do další etapy evropské integrace, potřebuje hmatatelné výsledky. Status kandidátské země představuje impuls, který by neměla promarnit; vláda musí odhodlaně pokračovat v reformách. Cíle jsou dobře známé: teď záleží na Černé Hoře, aby splnila požadované priority a následně vstoupila do procesu vyjednávání. Rychlost, s jakou bude postupovat směrem ke členství v Evropské unii, záleží na jejích výsledcích, což by mělo vysvětlit moji neochotu předpovídat plán rozšiřování, o nějž mě mnozí z vás žádali. Jsem si však jist, že s naší podporou, ale především díky odhodlání vlastních občanů, může Černá Hora na cestě do Evropské unie dosáhnout skutečného pokroku.
<SPEAKER ID="589" NAME="Enikő Győri" LANGUAGE="HU">
Paní předsedající, pane komisaři, dámy a pánové, nejdříve ze všeho bych vám chtěla poděkovat za tuto nesmírně plodnou diskusi. Je povzbuzující vidět, že Evropský parlament úsilí Černé Hory o evropskou integraci stále z celého srdce podporuje. Ráda bych vás ujistila, že otázky a úkoly, které jste v průběhu této rozpravy zmínili, jsou na pořadu probíhajícího dialogu mezi evropskými institucemi o evropské budoucnosti Černé Hory a my se ze všech sil snažíme věnovat jim náležitou pozornost.
<P>
Řada z vás se ptala, co se děje v době mezi udělením statusu kandidátské země a zahájením přístupových jednání, jinými slovy, proč s jednáními nezačneme ihned a bez odkladu. Snad jste si i vy vědomi, a pan komisař i já jsme to zmínili, že nyní, když Černá Hora získala status kandidátské země, stanovila Komise podmínky, které musí splnit. Je jich sedm a patří mezi ně právní stát, zakročení proti organizovanému zločinu, boj s korupcí atd.; Komise bude pokrok v těchto oblastech hodnotit, na podzim je předloží Radě, a my se poté budeme moci rozhodnout, zda už jsme se dostali do fáze, kdy je možné zahájit jednání.
<P>
Ještě jednou vám za tuto rozpravu děkuji a jsem přesvědčena, že i to dokazuje připravenost Evropského parlamentu vyslat regionu západního Balkánu pozitivní signál. Tento signál říká, že proces rozšíření pokračuje, že stále trvá a že je potřeba, aby byl důvěryhodný. To znamená, že pokrok každé země záleží na individuálním přístupu a souvisí s dosaženými výsledky. V případě Černé Hory jde o to, co zde již bylo řečeno; v případě Srbska byly připraveny odpovědi na předložený dotazník a nyní je bude hodnotit Komise; v případě Chorvatska se jedná o to, že tato země musí dokončit své domácí úkoly a po všech stránkách se připravit, aby bylo možné jednání uzavřít v době maďarského předsednictví. Tímto způsobem bude zachována důvěryhodnost celého procesu a my zajistíme, že naši bezprostřední sousedé, tyto skutečně evropské země, zůstanou na správné cestě, a poté, co dosáhnou odpovídající míry připravenosti, budou schopné připojit se k EU.
<SPEAKER ID="590" NAME="Předsedající">
Obdržela jsem jeden návrh usnesení předložený v souladu s čl. 110 odst. 2 jednacího řádu.
<P>
Rozprava je ukončena.
<P>
Hlasování se bude konat ve středu 9. března 2011.
