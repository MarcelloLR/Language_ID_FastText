<CHAPTER ID="017">
Budoucnost systémů sociálního zabezpečení a penzí (krátké přednesení) 
<SPEAKER ID="377" NAME="Předsedající">
Dalším bodem na pořadu jednání je zpráva paní Staunerové jménem Výboru pro zaměstnanost a sociální věci o budoucnosti systémů sociálního zabezpečení a penzí: jejich financování a trendu směřujícím k individualizaci.
<SPEAKER ID="378" NAME="Gabriele Stauner" LANGUAGE="DE">
Vážená paní předsedající, dámy a pánové, příprava zprávy z vlastního podnětu na téma budoucnost systémů sociálního zabezpečení a penzí je díky aktuálnosti a komplexnosti tématu vzrušujícím úkolem. Je zde však velké riziko, že se zpráva stane pro všechny rozumně uvažující lidi jen dlouhým seznamem přání a katalogem požadavků.
<P>
Při prvním pohledu na poměrně stručnou a vysoce odbornou zprávu, která se důsledně vyhýbá květnatým formulacím, zjistíte, že jsme tomuto pokušení nepodlehli. Chtěla bych proto poděkovat všem kolegům poslancům, především stínovým zpravodajům a paní Lullingové, navrhovatelce Výboru pro práva žen a rovnost pohlaví, za projevenou ukázněnost.
<P>
Mým cílem bylo předložit zprávu, která poskytne všem osobám s rozhodovací pravomocí a zainteresovaným stranám přehled vývoje v uplynulých 30 až 40 letech, a zároveň podněty k zamyšlení a doporučení pro další postup v jednotlivých oblastech sociální politiky. Systémy sociálního zabezpečení a důchodové systémy v členských státech byly tradičně navrhovány, vytvářeny a financovány velmi odlišným způsobem, a z toho důvodu je nebude možno harmonizovat na evropské úrovni.
<P>
Nicméně, všechny systémy se nyní potýkají s těžkostmi v důsledku demografického vývoje a změn na trhu práce vyvolaných globalizací. To znamená, že reformy jsou v každém případě nezbytné. Vědecká zjištění prokázala, že pokračovat v nastoleném trendu není alternativou pro žádný ze stávajících systémů. To je první důležitý výsledek.
<P>
Typ reforem nutných v každém členském státu se samozřejmě liší v závislosti na struktuře každého systému. Podle našeho názoru všechny systémy vyžadují, krom jiného, více kvalitnějších opatření k zajištění větší rovnováhy mezi pracovním a soukromým životem, která pomohou zabránit klesání zaměstnanosti a která zajistí, aby se sociální problémy nezhoršovaly rozsáhlým přistěhovalectvím pracovních sil.
<P>
Zadruhé, navzdory zavádění takzvaných atypických pracovních vztahů musíme zachovat tradiční model zaměstnávání na plný úvazek na dobu neurčitou, protože to je jediný způsob, jak zaručit stabilitu životních podmínek a systémů sociálního zabezpečení.
<P>
Zatřetí, kromě finančního zajištění sociálních výdajů prostřednictvím společných příspěvků a hybridních řešení založených na fondech musíme klást důraz na sociální investice.
<P>
Začtvrté, musíme zlepšit produktivitu a zvýšit schopnost inovovat, protože v Evropě jsme odkázáni na náš lidský kapitál.
<P>
Zapáté, musíme zajistit, aby kvalitní zdravotní péče byla dostupná všem, aby pokrok lékařské vědy a klesající příspěvky zaručovaly základní péči pro všechny občany.
<P>
Zašesté, musí být zavedena zvláštní opatření, která ženám zajistí ochranu před specifickými riziky, jimž čelí, především před chudobou ve stáří. Je třeba započíst dobu péče o děti a rodinu do penzijního pojištění.
<P>
Do budoucna se musí hlavním cílem veškerého našeho úsilí stát smysl pro solidaritu mezi generacemi a sociálními skupinami. Platí to zejména ve světě, jenž charakterizují změny v důsledku globalizace a rostoucí odosobněnost a anonymita. Solidarita a subsidiarita jsou základními principy evropského sociálního modelu. V tomto kontextu musíme zajistit, aby globalizace měla i sociální stránku, aby si kvalifikovaní a přizpůsobiví pracovníci mohli důstojně vydělávat sami na sebe a své rodiny, aby jim byla poskytována kvalitní zdravotní péče v případě nemoci a aby byli finančně zabezpečeni ve stáří.
<SPEAKER ID="379" NAME="Janez Potočnik">
člen Komise. - Vážená paní předsedající, přestože tato zpráva byla vypracována ještě předtím, než došlo k současné nestabilitě na finančních trzích a k viditelnému hospodářskému poklesu, jedná se o pozoruhodně aktuální a významný dokument. Chci paní zpravodajce poblahopřát ke kvalitní práci.
<P>
Ve zprávě jsou zdůrazněny dlouhodobé demografické a hospodářské změny ve společnosti, které jsou hnací silou modernizace a reformy našich systémů sociální ochrany. Zpráva podtrhuje význam sdílených hodnot v oblasti sociální ochrany. Ukazuje také, jak mohou přispívat k udržitelnému charakteru našich důchodových systémů a systémů zdravotní péče.
<P>
Více lidí, kteří více a déle pracují, představuje klíč k dlouhodobé přiměřenosti a udržitelnosti sociální ochrany. Je to také strategie z níž budou mít prospěch všichni zúčastnění. Zpráva klade udržitelnou a přiměřenou sociální ochranu do souvislosti s Lisabonskou strategií a naším závazkem zaručit udržitelné veřejné finance. Obnovená sociální agenda navržená Komisí je konkrétní realizací této souvislosti, protože se zasazuje o celostní, holistický přístup k budoucí sociální politice a prioritám.
<P>
Vítám důraz na podporu úplného začlenění žen na trh práce a na boj proti všem formám diskriminace, abychom zajistili každému možnost přiměřeného sociálního zabezpečení, a především nárok na důchod.
<P>
Ve zprávě je zdůrazněna potřeba spojit posun k fondovým důchodovým systémům v mnoha členských státech a kvalitní regulační rámec na vnitrostátní i evropské úrovni k zajištění účinného dohledu a důkladného sledování výsledků pro občany.
<P>
Tato zpráva je vysoce aktuální. Přístup ke kvalitní lékařské a preventivní péči je základním kamenem sociálních modelů EU. Je sám o sobě cílem, a zároveň nezbytnou podmínkou existence produktivní pracovní síly ve fázi rychlého stárnutí populace.
<P>
Komise sdílí vaše obavy týkající se nerovností v oblasti zdraví a potřeby zajistit kvalitní zdravotní péči pro všechny a solidární způsob financování pokrývající všechny obyvatele. Těmito body se bude zabývat sdělení Komise o nerovnostech v oblasti zdraví, které má být vydáno v příštím roce.
<P>
Tato zpráva je pro nás důraznou výzvou nejen k další práci na plnění našich základních cílů, tj. dostupnosti pro všechny, solidarity, přiměřenosti a udržitelnosti, ale k jejich posílení prostřednictvím modernizace.
<P>
Komise poskytne úplnou reakci na finanční krizi a pokles reálné ekonomiky ve sdělení, které bude zveřejněno dne 26. listopadu.
<P>
Bude se podrobně zabývat také konstruktivní společenskou a hospodářskou úlohou sociální ochrany ve společné zprávě o sociální ochraně a sociálním začlenění na rok 2009.
<P>
Dovolte, abych vás ujistil o ochotě, s jakou se Komise v úzké spolupráci s Parlamentem bude znovu zabývat jednotlivými body v této zprávě.
<SPEAKER ID="380" NAME="Předsedající">
Projednávání tohoto bodu je nyní ukončeno.
<P>
Hlasování se bude konat ve čtvrtek 20. listopadu 2008.
<P>
Písemná prohlášení (článek 142)
<SPEAKER ID="381" NAME="Bogusław Rogalski  " LANGUAGE="PL">
Je to smutné, ale stárnutí a úbytek obyvatelstva je nevyhnutelnou budoucností Evropy. Demografové tvrdí, že porodnost nezajistí generační výměnu, i když se střední délka života bude zvyšovat. Nízká porodnost je spojena s obtížemi při slučování pracovního a rodinného života - chybí nám nezbytné množství jeslí a mateřských školek, ale i ekonomická podpora rodin. Do konce roku 2030 poměr pracujícího obyvatelstva k nepracujícímu dosáhne pravděpodobně 2:1.
<P>
Zmírňování důsledků úbytku pracujícího obyvatelstva pomocí přistěhovalectví je jen jedním z možných řešení. Povede také ke zvýšené etnické, kulturní a náboženské rozmanitosti. Musíme proto zvyšovat úroveň zaměstnanosti zdravotně postižených a starších občanů (prostřednictvím školení a rekvalifikací). Také možnosti odchodu do důchodu by měly být flexibilnější prostřednictvím zavádění dobrovolného odchodu do důchodu, změny zaměstnání, a využitím nových technologií.
<P>
Členské státy musí také provádět vyváženou finanční politiku a spravedlivě rozdělit daňovou zátěž mezi pracovníky, spotřebitele a podniky.
<P>
Demografické změny významně ovlivní veřejné výdaje na odchod do důchodu a starobní důchody, které je možno zmírnit formou částečného soukromého financování. Očekává se také další růst výdajů na zdravotní péči.
<P>
Za těchto okolností je poskytování zdravotní péče a příslušných výhod na příslušné úrovni občanům členským států úkolem vyžadujícím okamžité činy na různých společenských a vládních úrovních.
