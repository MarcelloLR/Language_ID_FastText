<CHAPTER ID="002">
Prohlášení předsedy
<SPEAKER ID="006" NAME="Předseda">
S velkou lítostí vám musím oznámit, že paní Boalová, zástupkyně ředitele Delegace Evropské unie na Haiti, je bohužel stále nezvěstná. Pátrání po paní Boalové pokračuje. Pracovala také v Evropském parlamentu. Dnes se myšlenky každého z nás ubírají k haitskému národu postiženému tragickým zemětřesením. Všechny evropské země, stejně jako celá Evropská unie, přislíbily výraznou finanční pomoc pro Haiti a poskytnutí 150 policistů jako součást Evropských policejních sil. Na Haiti pracují také týmy vyslané jednotlivými zeměmi EU. Jedná se o nejhorší pohromu v dějinách Haiti a jednu z nejhorších v dějinách lidstva. Mimoto tam zahynula řada našich spoluobčanů, občanů Evropy, a spousta dalších je pohřešována. Chtěl bych, abychom uctili památku obětí této nepředstavitelné katastrofy minutou ticha. Povstaňte prosím.
<P>
Velkou lítost ve mně také vyvolala informace o popravě Akmala Shaikha, britského občana, v Číně. Je jedním z téměř 7000 osob, které jsou každý rok v této zemi popraveny. Je také prvním občanem Evropské unie, který byl v Číně popraven od roku 1951. Evropský parlament odsuzuje a vždy odsuzoval trest smrti a bude pokračovat ve svých snahách o dosažení moratoria na vykonávání poprav.
<P>
Včera se konalo první kolo prezidentských voleb na Ukrajině. Zástupci Evropského parlamentu tyto volby sledují a byli u nich včera přítomni. Dosud jsme o průběhu těchto voleb neobdrželi oficiální informace. Naši kolegové zatím oficiální informace neposlali, očekáváme je však každým okamžikem. Předpokládáme, že prokážou, že tyto volby byly vedeny čestně a že stejně bude probíhat i druhé kolo, které se bude konat na začátku února.
<P>
Dne 1. ledna se Španělsko ujalo předsednictví Rady Evropské unie. Jsem si jist, že na základě nové smlouvy a ve spolupráci s novým předsedou Rady bude španělské předsednictví úspěšné a dosáhne cílů, které si stanovilo. Na programu našeho zasedání máme setkání s předsedou vlády Zapaterem a budeme hovořit o programu Tria. Nebudeme tudíž jednat pouze o Španělsku, ale také o Belgii a Maďarsku.
<P>
Dámy a pánové, dovolte mi prosím, abych na závěr vyjádřil svá nejupřímnější přání prosperity a úspěchu v novém roce 2010. Nechť je začátek této nové dekády inspirací pro nás všechny, abychom usilovně pracovali ve prospěch našich občanů. Jak jsem před týdnem uvedl v Bruselu - vstoupili jsme do nového roku s novou smlouvou a do nové éry pro Evropskou unii. Náš Parlament nese zvláštní odpovědnost za budoucnost Evropské unie. Jsme si toho všichni vědomi.
