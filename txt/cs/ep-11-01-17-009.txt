<CHAPTER ID="009">
Plán práce
<SPEAKER ID="014" NAME="Předseda">
Bylo rozdáno konečné znění návrhu pořadu jednání, který vypracovala Konference předsedů na svém zasedání ve čtvrtek dne 13. ledna 2011 podle článku 137 jednacího řádu. Byly navrženy tyto změny.
<SPEAKER ID="015" NAME="Potito Salatto" AFFILIATION="PPE">
(IT) Pane předsedo, dámy a pánové, rád bych využil diskuse o plánu práce k tomu, abych formálně vyzval baronku Ashtonovou, aby navštívila sněmovnu Evropského parlamentu a informovala nás o opatřeních, která byla přijata, případně která ona přijme, v souvislosti s celosvětovou křesťanskou komunitou. Rádi bychom, aby nám o tom předložila zprávu a Parlament tak byl podrobně informován.
<SPEAKER ID="016" NAME="Předseda">
Je mi líto, pane Salatto. Oficiální rozprava na toto téma je plánována na středu od 15:00.
<SPEAKER ID="017" NAME="Nikolaos Chountis" AFFILIATION="GUE/NGL">
(EL) Pane předsedo, rád bych připomněl článek 173 o dodržování jednacího řádu a upozornil na porušení článku 116, neboť toto je třetí po sobě jdoucí dílčí plenární zasedání Evropského parlamentu, na jehož program nebyla zařazena doba vyhrazená pro otázky Radě, jak stanoví článek 116. Mohl byste, prosím, vysvětlit, proč tomu tak je a z jakého důvodu, a zajistit, aby v budoucnosti bylo hájeno právo Evropského parlamentu a jeho poslanců na výkon parlamentní kontroly vůči Radě?
<SPEAKER ID="018" NAME="Předseda">
Rozhodnutí v této věci přijmeme velmi brzo. Souvisí to s Lisabonskou smlouvou a novými vztahy mezi Evropským parlamentem a Radou. Evropská unie má nyní dvoukomorový parlament. Evropský parlament a Rada mají v legislativní oblasti stejné postavení. Vztahy v Evropské unii se změnily, dovolil bych si však navrhnout, abychom tuto diskusi nyní dále nerozvíjeli, neboť v blízké budoucnosti bude celá záležitost vyjasněna. Děkuji, pane Chountisi, že jste na to upozornil. Velmi brzo se to vyjasní.
<SPEAKER ID="019" NAME="Bernd Posselt" AFFILIATION="PPE">
(DE) Pane předsedo, považuji za problematické, že pokud jde o budoucí možné změny, je pozastaveno parlamentní právo - konkrétně doba vyhrazená pro otázky -, aniž by pro to byl nějaký konkrétní důvod. Jak jste řekl, dosud nebylo přijato rozhodnutí. Vzhledem k tomu by doba vyhrazená pro otázky měla být dále na programu až do té doby, než bude přijato rozhodnutí, spíše než abychom se preventivně podřizovali rozhodnutí, které dosud nebylo přijato. Řeknu vám zcela upřímně, že podle mne je to špatně, neboť v záležitostech zahraniční politiky a politiky rozšiřování není Rada druhou komorou, nýbrž orgánem, který musí zcela jasně podléhat parlamentní kontrole.
<P>
(Potlesk)
<SPEAKER ID="020" NAME="Předseda">
Chtěl bych vám oběma poděkovat za to, že jste tuto věc zmínili. Rád bych všechny ujistil, že problém vznesu na příštím zasedání Konference předsedů, které se koná tento čtvrtek. Plán práce, jak víte, vzniká na těchto zasedáních. Rozhodneme, jak bude tato záležitost řešena do budoucna. Za plán práce je odpovědná Konference předsedů a otázkou se bude zabývat tento čtvrtek. Děkuji.
<P>
Přistoupíme nyní k plánu práce.
<P>
Pondělí
<P>
Skupina Zelených / Evropské svobodné aliance vznesla požadavek, aby bylo na závěr rozpravy o situaci v Tunisku přijato usnesení, což jsme původně neměli v plánu. Je zde tedy návrh přijmout usnesení v této záležitosti. Vidím, že pan Cohn-Bendit k tomu chce něco říci.
<SPEAKER ID="021" NAME="Daniel Cohn-Bendit">
jménem skupiny Verts/ALE. - (FR) Pane předsedo, dobře víte, že události v Tunisku se vymkly kontrole, a též nás může těšit, že pan bin Alí zemi opustil. Situace v Tunisku tedy bude v příštích několika týdnech velmi napjatá. Domnívám se, že Parlament musí vypracovat krátké usnesení, v němž by vůči Radě a Komisi vznesl několik velmi konkrétních požadavků. Dobře víte, že volby mohou proběhnout do šesti až osmi týdnů, není tedy čas čekat do února.
<P>
Unie musí jednat, musíme jednat hned a naše kroky musí vycházet z usnesení, o němž bychom měli hlasovat ve čtvrtek v poledne. Domnívám se, že s ohledem na situaci bude tato sněmovna velmi usilovat o to, aby nakonec mohla usnesení o Tunisku schválit.
<SPEAKER ID="022" NAME="Francesco Enrico Speroni">
jménem skupiny EFD. - (IT) Pane předsedo, dámy a pánové, nedomnívám se, že by usnesení situaci v Tunisku jakkoli změnilo, a proto jsem proti.
<SPEAKER ID="024" NAME="Předseda">
Pokud se jedná o rozpravy probíhající dle článku 122 jednacího řádu, skupina konfederace Evropské sjednocené levice a Severské zelené levice vznesla požadavek, aby byla z plánu práce vypuštěna rozprava na téma Brazílie - vydání Cesare Battistiho. Pan Tavares by rád tento požadavek zdůvodnil. Pane Tavaresi, máte slovo.
<SPEAKER ID="025" NAME="Rui Tavares">
jménem skupiny GUE/NGL. - Pane předsedo, z podnětu některých kolegů bylo do plánu práce zařazeno naléhavé usnesení o brazilském odmítnutí vydat Cesare Battistiho do Itálie. Chápu jejich pohnutky, rád bych však ukázal, že v současné situaci problém nelze pojmout jako případ porušování lidských práv. Není to naléhavý případ a dokonce se nejedná ani o "porušení právního státu". Navíc to celé přichází v hrozné situaci, kdy se Brazílie vyrovnává s největší přírodní katastrofou své historie.
<P>
Cesare Battisti je ve vězení. Čeká na rozhodnutí brazilského nejvyššího soudu a ten v současnosti nezasedá, neboť na jižní polokouli jsou letní prázdniny. Není důvod se domnívat, že by rozhodnutí nemělo být nestranné. V daném případě vyjadřuji soustrast rodinám obětí a ujišťuji je, že nejsem zastáncem ani pravicového, ani levicového politického násilí, měli bychom však rozpravy v naléhavých záležitostech využít pro téma jižního Súdánu, případ Buchtara Tabuniho v Indonésii nebo případ Palestince, který byl zastřelen ve své posteli.
<P>
Chce snad Parlament vtáhnout prezidentku Dilmu Rousseffovou bezprostředně po jejím zvolení, které je historickým průlomem, a bez náležitého důvodu, do rozpravy, jakou obvykle vedeme o lidech Mugabeho formátu? Chtěl bych požádat, aby byla otázka Brazílie vyňata z naléhavých otázek zařazených do plánu práce.
<SPEAKER ID="026" NAME="Mario Mauro">
jménem skupiny PPE. - (IT) Pane předsedo, dámy a pánové, jménem své skupiny a myslím, že i celého Parlamentu, bych chtěl vyjadřit hlubokou soustrast obyvatelům i vládě Brazílie v jejich utrpení způsobeném nedávnými povodněmi. O život přišly stovky lidí a my bychom chtěli vyjádřit svůj soucit.
<P>
Současně - za navrhovatele a doufám, že i za celý Parlament - opakuji náš pevný úmysl o této věci vést rozpravu, neboť dosud nebyl vyslyšen požadavek spravedlnosti a protože je nutné, aby se případem Cesare Battistiho Evropský parlament dále zabýval a vyjádřil se k němu i na mezinárodním poli.
<SPEAKER ID="027" NAME="Judith Sargentini" AFFILIATION="Verts/ALE">
(NL) Pane předsedo, chtěla bych podpořit požadavek pana Tavarese, jelikož se skutečně nejedná o naléhavou věc. Pan Battisti je ve vězení a není důvod se domnívat, že by měl být v dohledné době propuštěn. Podle mého názoru bychom neměli zasahovat do osobních záležitostí osob, jejichž soud stále probíhá.
