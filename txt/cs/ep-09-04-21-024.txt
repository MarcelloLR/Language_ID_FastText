<CHAPTER ID="024">
Společná přistěhovalecká politika pro Evropu: zásady, opatření a nástroje (krátké přednesení)
<SPEAKER ID="221" NAME="Předseda">
Následujícím bodem je krátké přednesení zprávy, kterou předkládá pan Busuttil jménem Výboru pro občanské svobody, spravedlnost a vnitřní věci, o společné přistěhovalecké politice pro Evropu: zásady, opatření a nástroje (2008/2331)(INI)).
<SPEAKER ID="222" NAME="Simon Busuttil" LANGUAGE="MT">
Pokud bych měl shrnout svoji zprávu ve dvou větách, řekl bych zaprvé, že Evropský parlament jednoznačně zastává společnou přistěhovaleckou politiku, a za druhé, že Parlament již nechce, aby přistěhovalecká politika byla roztříštěná. Chce, aby byla soudržná, neboť pouze soudržná politika může být efektivní.
<P>
Jsem o tom nyní ještě více přesvědčen, v souvislosti s nedávným případem, k němuž došlo před několika dny, kdy nákladní loď Pinar zachránila 154 přistěhovalců v mezinárodních vodách. Tato událost zdůraznila nezbytnost společné politiky. V zásadě ukázala cenu, kterou musíme platit, protože nemáme dostatečnou společnou politiku. Jaká je to cena? Každý setřese svoji zodpovědnost, svede ji na toho druhého, a zatímco se zabýváme tím, že na ostatní ukazujeme prstem, lidé každý den umírají utonutím přímo před našima očima.
<P>
Je ostudné, že stát s počtem obyvatel dosahujícím 60 milionů využívá svých zákonů k přenesení své zodpovědnosti na zemi s méně než polovinou milionu obyvatel. Předpokládám, že se jednalo o ojedinělý případ a že italský ministr patřící ke straně Lega Nord hrál na strunu svých voličům několik týdnů před volbami do Evropského parlamentu. Tyto poltické tahy je snadné odhalit, avšak to neznamená, že jsou přijatelné. Chtěl bych vyzdvihnout konstruktivní přístup, s nímž se maltský a italský premiér vložili do situace s lodí Pinar a usilovali o její vyřešení. Díky jejich zásahu zvítězil rozum nad dramatickými pózami. Zdravý rozum převládl nad neústupností a úcta k zákonům zvítězila nad zákonem džungle.
<P>
Doufám, že díky této události všichni pochopíme, že je sice snadné zbavit se zodpovědnosti, předat ji jiným a navzájem se obviňovat ze špatnosti, ale že jednouchá cesta nevede k řešením. Dospějeme k nim prostřednictvím ryze evropské politiky, přestože to může být obtížnější.
<P>
Má zpráva má šest hlavních bodů. Za prvé, je nezbytné jednou pro vždy zastavit lidskou tragédii, která se odehrává kvůli nelegálnímu přistěhovalectví; za druhé, mechanismus sdílení břemen, o němž se hovoří v Evropském paktu o přistěhovalectví a azylu, musí být bezodkladně proveden a přetvořen na závazný a trvalý nástroj; za třetí, je třeba klást větší důraz na navracení přistěhovalců, kteří nemají právo pobývat na území EU; za čtvrté, všechny dohody EU se třetími zeměmi by měly obsahovat kapitoly o oblasti přistěhovalectví; za páté, je třeba podpořit agenturu FRONTEX, nejen finančně, ale i co se týče zdrojů; za šesté, musíme vést tvrdší boj proti organizované trestné činnosti.
<P>
Na závěr, ve zprávě se nám podařilo dosáhnout kompromisů ohledně několika bodů. Bohužel zůstal jeden bod ohledně volebního práva přistěhovalců, který byl vložen díky většině vytvořené v rámci skupiny sociálních demokratů. To jsem nemohl přijmout. Předložil jsem tedy alternativní usnesení ke zprávě, jímž je nahrazení zmínky o volebním právu přeformulovaným kompromisem.
<SPEAKER ID="223" NAME="Joe Borg" LANGUAGE="MT">
Chtěl bych jménem Evropské komise poblahopřát panu Busuttilovi k významné zprávě, již předložil. Jejím tématem je otázka úzce spojená s neustálým vývojem Evropské unie, tedy společnou přistěhovaleckou politikou. Zpráva naznačuje, že Evropský pakt o přistěhovalectví a azylu, který Rada přijala minulý rok, posloužil jako východisko pro společnou politiku v oblasti azylu a přistěhovalectví.
<P>
Nyní musíme zajistit, aby závazky uvedené v tomto paktu byly provedeny. Příští měsíc navrhne Komise prostředky, jimiž by bylo možné jeho provádění sledovat. Návrh předložíme prostřednictvím výroční zprávy vydané Komisí. Tyto zprávy budou využity jako základ pro výroční rozpravu v rámci Evropské rady na téma přistěhovalecké a azylové politiky po roce 2010.
<P>
Definice obecných cílů společné politiky, obsažená v tomto paktu, bude rovněž součástí víceletého programu, tedy stockholmského programu, který by měl být přijat v průběhu tohoto roku pod švédským předsednictvím. Zpráva pana Busuttila poskytuje Komisi velmi cenné informace, které jí pomohou předložit svůj plánovaný příspěvek ve formě sdělení, jež by mělo být přijato v průběhu léta. Chtěl bych upozornit na to, že naše myšlenky jsou z obecného hlediska obdobné.
<P>
Zpráva pana Busuttila na několika místech vyzývá Komisi, aby jednala. Chtěl bych odpovědět tím, že Komise se již aktivně zapojila. Dokládá to například rozvoj zařízení pro dočasnou či cirkulační migraci, zlepšení v oblasti shromažďování údajů a jejich analýzy, šíření informací o reálných příležitostech pro přistěhovalce a rizicích, která přináší nelegální přistěhovalectví, a rovněž v oblasti spolupráce se třetími zeměmi.
<P>
Chtěl bych se zmínit o jedné konkrétní oblasti, o níž se pan Busuttil vyjádřil s obavami - je jí solidarita mezi členskými státy v záležitostech spojených s přistěhovalectvím. Zpravodaj ve svém příspěvku zdůraznil, že nedávné události ve Středozemním moři opět odhalily problémy a napětí, s nímž se některé členské státy potýkají. Chtěl bych vás, pane Busuttile, ujistit, že Komise je odhodlána nalézt řešení, jimiž by pomohla členským státům, které odolávají mimořádné intenzitě náporu přistěhovalců.
<P>
Nyní bych chtěl připomenout tři příklady opatření, která v této oblasti již byla uplatněna nebo se v budoucnosti s jejich provedením počítá. Dublinské nařízení bude pozměněno tak, aby bylo možné odložit uplatňování pravidel pro přesuny u členských států, které čelí nepřiměřeným tlakům. Bude zřízen Evropský podpůrný úřad pro otázky azylu, jehož cílem je těmto členským státům poskytnout podporu, a členským státům budou poskytnuty dotace na vnitřní a dobrovolné přerozdělení přistěhovalců.
<SPEAKER ID="224" NAME="Předsedající">
Rozprava je ukončena.
<P>
Hlasování se bude konat ve středu, 22. dubna 2009.
<P>
Písemná prohlášení (článek 142)
<SPEAKER ID="994" NAME="Corina Creţu  " LANGUAGE="RO">
Odhady Evropské komise naznačují, že do roku 2050 bude EU potřebovat 60 milionů pracovníků ze třetích zemí, v době, kdy počet pracujícího obyvatelstva bude prudce klesat. Cíle Lisabonské strategie tedy z dlouhodobého hlediska podléhají tomu, že práci podpoří pracovní síla mimo EU.
<P>
Nicméně v současné době čelíme hospodářské krizi, nezaměstnanost zásadním způsobem stoupá a řada přeshraničních pracovníků z nových členských států již patří mezi ty, kteří přišli o zaměstnání. Je tedy nezbytné propojit přistěhovalectví se zaměstnaneckou politikou, a dosáhnout tak spravedlivého a praktického postavení, přičemž je třeba zachovat zásadu přednosti Společenství. Připadá mi nesprávné, že přistěhovalcům zaručujeme právo pohybu kdekoli uvnitř EU, zatímco občané Rumunska a Bulharska nemají úplnou svobodu pohybu na evropském pracovním trhu.
<P>
Je nemorální a nebezpečné, že podporujeme "odliv mozků" z rozvojových zemí, aniž bychom si uvědomovali nebezpečí bumerangového efektu a aniž bychom se zajímali o diskriminaci, k níž tu dochází a jejímž výsledkem je situace, kdy jsou většině přistěhovalců, především ženám, nabízena zaměstnání pod úrovní jejich kvalifikace, a tím jsou všichni vystaveni negativním stereotypům a praktikám v zemi svého původu a v členských státech EU.
<SPEAKER ID="225" NAME="Jamila Madeira  " LANGUAGE="PT">
Podle Eurostatu se stárnutí populace v EU stane ve střednědobém horizontu skutečností. Přistěhovalectví by mohlo sloužit jako důležitý podnět k zajištění dobré hospodářské výkonnosti v EU. Vzhledem k těmto vyhlídkám musíme uznat, že přistěhovalectví má pro EU zásadní význam.
<P>
Je třeba řešit nelegální práci, neboť zásadním způsobem narušuje práva migrujících pracovníků. Je nezbytné podporovat evropskou politiku, která by napomáhala registraci pracovníků-přistěhovalců s nelegálním pobytem u příslušných úřadů a zároveň zaručit, aby registrace nevedla k hromadným postupům při jejich navracení na úkor jejich práv. Tito pracovníci se ocitají v nevýhodném postavení již při příchodu do Evropy a je zjevné, že správné řízení migračních proudů může být přínosem současně pro EU i pro třetí země.
<P>
Musíme zabránit plýtvání schopnostmi, ke kterému u přistěhovalecké populace opakovaně dochází. Tito pracovníci, zejména ženy, často přijímají práci s mnohem nižšími nároky, než je jejich kvalifikace.
<P>
Domnívám se, že Komise musí věnovat pozornost otázce uznávání kvalifikace a pobídkám k celoživotnímu vzdělávání, a zároveň poskytnout přistěhovalcům příležitosti učit se jazyku přijímající země, a zajistit tak jejich společenskou, profesionální a kulturní integraci do Evropské unie.
<SPEAKER ID="993" NAME="Bogusław Rogalski  " LANGUAGE="PL">
Přistěhovalectví do Evropy je dlouhodobě přetrvávající úkaz, jejž podporují faktory, jako jsou zásadní materiální rozdíly v životním standardu mezi Evropou a ostatními částmi světa.
<P>
Evropa zcela jistě potřebuje společný přístup k přistěhovalectví v EU. Selže-li jeden stát, může to mít zásadní dopad na ostatní členské státy. Špatné řízení migrace může mít vážné důsledky pro země původu a pro samotné přistěhovalce.
<P>
Měli bychom si uvědomit, že legální přistěhovalectví je výhodné a přináší příležitosti pro řadu různých skupin. V uplynulých desetiletích sehráli přistěhovalci velmi důležitou roli pro rozvoj Evropské unie a EU stále potřebuje jejich práci. Vzhledem k tomu je nezbytné mít společnou politickou vizi založenou na tom, čeho bylo dosaženo v minulosti, a s odkazem na budoucnost. Abychom toho dosáhli, potřebujeme efektivnější spolupráci. Řada lidí riskuje své životy a zdraví, aby se dostala především za novou severní či východní hranici EU. Tisíce lidí na své cestě za lepším životem naleznou smrt v moři.
<P>
Přistěhovalectví patří k nejvážnějším problémům, s nimiž se Evropa nyní potýká, a jak na něj zareagujeme, je pouze na nás. Můžeme jej využít jako příležitost, nebo také můžeme uškodit řadě lidí, naložíme-li s ním nesprávným způsobem.
<SPEAKER ID="992" NAME="Daciana Octavia Sârbu  " LANGUAGE="RO">
Evropa je hlavním cílem přistěhovalců, a z toho důvodu patří harmonizace právního rámce pro přistěhovalectví mezi priority EU.
<P>
Pokud jako Evropané neučiníme opatření na podporu společné přistěhovalecké politiky, později budeme vystaveni následkům toho, že jsme nezakročili včas.
<P>
Dokáži si představit, že tisíce nelegálních přistěhovalců ztratí životy na moři. Považuji za naši povinnost zabránit ztrátám lidských životů. V tomto ohledu se musíme zavázat k aktivní spolupráci se zeměmi, z nichž nelegální přistěhovalci pochází.
<P>
Domnívám se, že společná evropská přistěhovalecká politika musí být politikou, která podporuje solidaritu s členskými státy, jež se nachází na hranicích EU a čelí velkým přílivům přistěhovalců.
<P>
Sdílím názor, že boj proti nelegálnímu přistěhovalectví lze vést pouze tehdy, budeme-li podporovat legální přistěhovalectví. Každý členský stát zvlášť se musí zavázat, že vytvoří příznivé podmínky pro legální přistěhovalectví.
<P>
Vítám tuto zprávu, která se ukázala jako poměrně ambiciózní, a věřím, že hlasováním na plenárním zasedání projde vítězně.
