<CHAPTER ID="029">
Pokyny pro rozpočtový proces pro rok 2009 - (oddíly I, II, IV, V, VI, VII, VIII a IX) (rozprava) 
<SPEAKER ID="328" NAME="Předsedající">
Dalším bodem je zpráva, kterou předložil pan Lewandowski o pokynech pro rozpočet na rok 2009 - (oddíly I, II, IV, V, VI, VII, VIII a IX).
<SPEAKER ID="329" NAME="Janusz Lewandowski">
zpravodaj. - (PL) Paní předsedající, dnes přijetím pokynů a rozpravou o nich a zítra hlasováním o pokynech pro rok 2009 činíme první krok v rozpočtovém procesu, který se od vzorce minulých let odchyluje přinejmenším dvěma směry.
<P>
První odchylka spočívá v tom, že zkoušíme nový způsob spolupráce mezi administrativou Parlamentu a Výborem pro rozpočet. Přistupujeme k tomu jako k pilotnímu projektu, ten by však měl být v souladu s obecně závaznými zásadami rozpočtového procesu po vstupu Lisabonské smlouvy v platnost. Za druhé přináší rok 2009 nové výzvy, které nikdo nezpochybňuje. Jednou takovou výzvou jistě je pravděpodobný vstup Lisabonské smlouvy v platnost a spolu s ním i zásadní navýšení pravomocí v rámci spolurozhodování Evropského parlamentu, které dláždí činnost k práci Parlamentu jako skutečně zákonodárné instituce. Za druhé, je to volební rok, vzniknou tedy náklady spojené s volební kampaní a určité náklady (vedle zjevných úspor) spojené s ukončením tohoto funkčního období Parlamentu. Za třetí vstoupí v účinnost nový statut poslanců, což zvýší zátěž představovanou osobními náklady na poslance, zátěž našich nákladů v rozpočtu Evropského parlamentu.
<P>
V mnoha těchto věcech již máme jisté kvantifikace, jisté propočty, protože souběžně s principy se dozvídáme prognózy, první předběžné údaje rozpočtu roku 2009. Avšak v nejdůležitější oblasti, jinými slovy v oblasti spojené se zvýšením pravomocí Evropského parlamentu po vstupu Lisabonské smlouvy v platnost, jsme se dostali až k pracovní skupině, která stanoví případné související mimořádné náklady.
<P>
Ačkoli uznáváme konkrétní úkoly, které na nás v roce 2009 čekají, nemůžeme se současně vyjmout z povinnosti hospodárné správy peněz evropských daňových poplatníků, tzn. z působnosti určitých námi stanovených omezení, která očekáváme i od ostatních evropských orgánů. Další šíření administrativy ve volebním roce jistě není tím, co chtějí evropští voliči slyšet - voliči, ke kterým se obracíme se žádostí o obnovu mandátu Evropského parlamentu. Dalším zásadním aspektem pokynů jsou vnitřní závazky, hledání příležitostí pro tzv. přesun stávajících lidských zdrojů, nikoli s cílem zvýšit počet zaměstnanců, a zaměření se na ty funkce, které předznamenají budoucnost Evropského parlamentu, které definujeme pomocí pojmu "korektivita" a které jsou spojeny se zákonodárnou činností.
<P>
Dnes rovněž musíme a měli bychom jednat i o otázce, která má jisté dozvuky ve sdělovacích prostředcích, a tou jsou mimorozpočtové rozměry. Potřebujeme souběžně tři nová nařízení. První spočívá v zavedení statutu poslanců, se zřetelným rozpočtovým rozměrem, druhé se týká zásad pro nový penzijní fond a třetí se týká pravidel zaměstnávání asistentů, která musí být dostatečně transparentní, aby nebudila pokušení a podezření ohledně Evropského parlamentu.
<P>
Jako zpravodaj navrhuji, aby tento materiál uváděl konkrétní odkaz na naše usnesení Parlamentu ze dne 25. října 2007 a jednomyslná rozhodnutí předsednictva a Konference předsedů Evropského parlamentu Vím, že v současné době je naše zvědavost buzena spíše výpočty než pokyny, a proto počítám, že tento dokument zítra hladce projde hlasováním.
<SPEAKER ID="330" NAME="Monica Maria Iacob-Ridzi">
jménem skupiny PPE-DE. - (RO) Rozpočtové záměry našeho orgánu pro rok 2009 představují dokument, na jehož základě bude na podzim vypracován rozpočet Evropského parlamentu.
<P>
Nicméně kromě částek a programů rozpočtové záměry přinesly do rozpravy i téma, které považuji za velmi důležité: právní postavení asistentů v Evropském parlamentu. Chci poděkovat za to, že se pan Lewandowski tohoto tématu také dotkl.
<P>
Jsem přesvědčena, že nastal čas na to, aby se starý systém stal jasnější a transparentnější a aby těmto mladým lidem zajistil sociální a fiskální práva rovná právům ostatních zaměstnanců Parlamentu. Pro ty platí Služební řád Evropských společenství, velmi obsažný dokument, který zaměstnancům orgánů Evropské unie zajišťuje přiměřenou sociální ochranu.
<P>
Většina parlamentních asistentů jsou rovněž cizinci v zemi, kde vykonávají svou činnost, a proto by měli požívat ochrany poskytované všem pracovníkům v mezinárodních organizacích. Nemyslím, že je správné, existují-li případy, kdy belgický stát ukládá asistentům dodatečné daňové povinnosti, s ohledem na to, že asistenti platí všechny řádné daně a příspěvky na sociální zabezpečení v zemi své státní příslušnosti.
<P>
Parlament potřebuje i jasné předpisy týkající se asistentů pro situace, jako je nemoc či mateřství. Evropský parlament již v několika usneseních žádal generálního tajemníka a pracovní skupinu pro statut poslanců, asistentů a Penzijní fond o vypracování pravidel, která by řešila problémy, se kterými se asistenti potýkají.
<P>
Věřím, že je naší povinností vůči evropským občanům mít v tomto orgánu jen jasná a transparentní pravidla.
<SPEAKER ID="331" NAME="Thijs Berman">
jménem skupiny PSE. - (NL) Paní předsedající, rozpočet Evropského parlamentu na rok 2009 bude velmi zvláštní, protože tento Parlament bude mít poprvé pravomoc spolurozhodování téměř ve všech oblastech, vstoupí-li v roce 2009 nová Smlouva o ES v platnost. Lisabonská smlouva dosáhla toho, po čem volali naši předchůdci před více než 50 lety, aniž by toho dosáhli: nikoli pouze poradní pravomoci, nikoli jen postupy souhlasu, ale spolurozhodování a demokratická kontrola tohoto Parlamentu v téměř všech oblastech politiky Bruselu.
<P>
Proto existuje i velká tendence k přijetí více zaměstnanců. Spolurozhodování znamená složitější postup v každém výboru, neznamená však dvojnásobný objem práce. Tento rozpočet je proto nadále opatrný, což je dobře. V případě potřeby dalších zaměstnanců je třeba pokusit se o přesun zaměstnanců. Bude skutečně přijato pár nových zaměstnanců, ale bylo by obtížné odůvodnit to pro 6 000 pracovníků.
<P>
Práce tohoto Parlamentu by se měla skutečně více zviditelnit. Po skončení léta má být spuštěna webová televize a jménem Skupiny sociálních demokratů v Evropském parlamentu doufám, že redakční tým bude mít nezávislé postavení a nebude nijak omezován v uvádění parlamentních rozprav. Tuto otevřenost dlužíme našim voličům. Těm také dlužíme i plnou ověřitelnost našich výdajů a dobrou správu lidských zdrojů.
<P>
Asistenti musí mít řádnou smlouvu se sociálním a penzijním zabezpečením obvyklým v každém evropském orgánu. Přinejmenším každý desátý zaměstnanec zde pracuje bez řádné sociální ochrany. To se musí změnit. Musí být přijat statut pro zaměstnance, pokud možno do konce tohoto roku, a je neuvěřitelné, že v řadách Skupiny Evropské lidové strany (Křesťanských demokratů) a Evropských demokratů se objevují pokusy postavit se proti statutu, proti sociálnímu duchu, duchu solidarity a Evropské unie.
<P>
Další práci budou vyžadovat dlouhodobé strategie, týkající se například nákupu budov a technologických inovací. Na rozpočet má dopad i statut poslanců. Podpory pro Sacharovovu nadaci v Moskvě již nesmí být jen ojedinělými případy a ojedinělá nesmí být ani prvořadá úloha tohoto Parlamentu při financování muzeí evropské historie, tyto náklady musí nést evropský rozpočet. Tato otázka vyžaduje další diskusi.
<SPEAKER ID="332" NAME="Anne E. Jensen">
jménem skupiny ALDE. - (DA) Paní předsedající, ráda bych začala poděkováním za dobrou zprávu, kterou vypracoval zpravodaj, pan Lewandowski, a také vyjádřením spokojenosti s novým postupem, otevřenějším dialogem a včasným informováním výboru, které bylo zjevné. Jak tu poznamenalo již několik poslanců, rok 2009 je rokem zvláštním. Přestože Lisabonská smlouva dosud nebyla ratifikována ve všech zemích, musíme při přípravě rozpočtu počítat s jejím vstupem v platnost v roce 2009.
<P>
Nové pravomoci Evropského parlamentu, které mu například poskytují vliv na zemědělský rozpočet a právní politiku, budu znamenat úpravu některých jeho priorit v rámci plnění nových odpovědností. Pak je tu otázka voleb do Evropského parlamentu a statutu poslanců, které budou mít rovněž svůj dopad na rozpočet.
<P>
Skupina Aliance liberálů a demokratů pro Evropu je spokojena s návrhem rozpočtu Parlamentu, který se nadále pohybuje v rozmezí 20 % správních výdajů EU. Neexistuje žádná záruka, že to bude možné i v dalších několika letech, ale je důležité, abychom měli správní výdaje pod kontrolou.
<P>
Také bych ráda vyjádřila velkou spokojenost Skupiny ALDE s novým modelem odměňování asistentů poslanců. Naše skupina již dlouhou dobu požadovala statut pro asistenty poslanců. Převzetí správy Parlamentem je správné řešení, což odráží i rozpočet na rok 2009.
<P>
Za posledních 10 let bylo dosaženo značných úspor z prodeje budov, ale souhlasím s tím, že jsme se nyní dostali do bodu, kdy tuto politiku musíme revidovat, a že politika pro budovy by obecně měla projít úpravami. Musíme ještě posoudit návrh pro ostatní orgány, ale existuje i důvod pro pečlivé sledování rostoucích výdajů na budovy.
<P>
A konečně, stále je důležitá otázka financování budoucího vysokého představitele Unie pro zahraniční věci a předsedy Evropské rady, k té se však vrátíme později.
<SPEAKER ID="333" NAME="Wiesław Stefan Kuc">
jménem skupiny UEN. - (PL) Paní předsedající, pokyny pro rozpočtový proces pro rok 2009, které představil zpravodaj, pan Lewandowski, se týkají hlavně Evropského parlamentu a mohou se dotknout i jiných oblastí.
<P>
S ohledem na přijatá finanční omezení a obrovský rozsah nových úkolů spojených s Lisabonskou smlouvou, volbami do Parlamentu, změnou statutu poslanců a navrhovaných zavedením statutu asistentů bude rok 2009 velmi obtížný. Existuje zde mnoho neznámých, proto bude nejdůležitější provádění těchto pokynů. Podrobné analýzy potřeb a související analýzy nákladů nám umožní dodržet finanční rámec a současně by měly zajistit, aby Parlament bezproblémově fungoval a aby mohl zvládat nové úkoly. Naše politická skupina bude hlasovat pro zprávu.
<SPEAKER ID="334" NAME="Gérard Onesta">
jménem skupiny Verts/ALE. - (FR) Paní předsedající, rok 2009 je rokem nových věcí, a proto i rokem nejistot a nebezpečí. Splnění tohoto náročného úkolu si vyžádá veškeré umění našeho zpravodaje, bývalého předsedy Výboru pro rozpočet.
<P>
Nová Smlouva o ES, která má zdvojnásobit oblast působnosti spolurozhodování Parlamentu. Představte si to úsilí, které k tomu bude třeba, zvláště z hlediska rozpočtu. Nový statut pro poslance. Nyní zcela neznámý: které země povolí svým budoucím voleným zástupcům, aby pro ně tento nový systém platil a kteří volení zástupci to budou chtít? Volební kampaň, nový kodex chování, zvláště pro asistenty.
<P>
To jsem od předsednictva požadoval téměř deset let a rád zjišťuji, že tyto dokumenty jsou konečně hotovy. Je to dost jednoduché, protože všichni známe řešení, které nebude daňové poplatníky stát vůbec nic: zařazení asistentů do systému Společenství v případě těch, kdo pracují v Bruselu a začlenění těch, kdo je platí, přímo pod kontrolu Parlamentu v případě asistentů pracujících ve volebních obvodech. Tento systém by měl mít stálý rozpočet, protože poctivost nestojí nic, jen trochu politické snahy.
<P>
Rovněž jsem rozhodně pro nové metody práce, zejména pokud jde o budovy, protože stejně jako mnoho kolegů poslanců jsem vždy po vyhlášení výběrového řízení překvapen, jak podivuhodně vysoké jsou stavební náklady, jedná-li se o stavební práce pro evropské orgány. Pokud skutečně chceme šetřit, možná není nutné překládat úplně vše, co jsem právě řekl, do maltštiny, lotyštiny a maďarštiny, protože za osm měsíců to nikdo nebude číst a ušetřilo by to 17 milionů EUR ročně.
<SPEAKER ID="335" NAME="Esko Seppänen">
jménem skupiny GUE/NGL. - (FI) Paní předsedající, zpráva, kterou vypracoval pan Lewandowski, předkládá umírněný pohled na velikost rozpočtu Parlamentu. Sociální demokraté a Zelení zcela zbytečně předložili pozměňovací návrhy, které by znamenaly méně kontrolovaný způsob vydávání peněz.
<P>
Stanovisko uváděné ve zprávě k "Domu evropských dějin" je správné, protože zpravodaj uvádí, že není na Parlamentu, aby takový projekt financoval, ačkoli je to nápad jeho současného předsedy.
<P>
Zpráva rovněž zaujímá stanovisko k rozpočtu Komise. Zpráva uvádí připomínku v tom smyslu, že správní výdaje Komise nezahrnují zhruba 2 000 zaměstnanců, externě zajišťovaných pro práci v útvarech Komise. Tyto výdaje se odečítají z celkové částky, ze které se 20 % odečte pro potřeby Parlamentu. Parlament nemůže svou činnost zajišťovat stejným způsobem pomocí externích pracovníků a musí ze svého rozpočtu financovat i podporu pro celoevropské politické strany.
<SPEAKER ID="336" NAME="Sergej Kozlík" AFFILIATION="NI">
(SK) Souhlasím s názorem zpravodaje a Výboru pro rozpočet, že při sestavování rozpočtu Evropského parlamentu na rok 2009 je třeba v první řadě vzít v úvahu rozšířené povinnosti Parlamentu po ratifikaci Lisabonské smlouvy.
<P>
Zejména jde o novou úlohu Parlamentu jako zákonodárce rovnocenného Radě Evropské unie. Ačkoli přechod od postupu konzultace k postupu spolurozhodování nebude nevyhnutelně znamenat zdvojnásobení pracovní zátěže parlamentních výborů, musíme mít na paměti, že nárůst spolurozhodovacích pravomocí bude bezprecedentní a že Parlament převezme odpovědnosti za zveřejňování legislativních aktů. Proto musí být politické priority Evropského parlamentu náležitě financovány. Samozřejmě musíme hledat možnosti úspor všude, kde je to možné, avšak za podmínky udržitelnosti rozpočtu.
<SPEAKER ID="337" NAME="Brigitte Douay" AFFILIATION="PSE">
(FR) Paní předsedající, ve velmi obsažné zprávě, kterou předložil pan Lewandowski, mě zaujal zejména rozpočet Parlamentu pro tento volební rok, který má důsledky pro komunikační politiku tohoto orgánu.
<P>
Zlepšování komunikace s evropskými občany byla jedna z priorit Parlamentu pro rok 2009. Aby se poslanci cítili více zapojeni do nadcházejících voleb a dosáhli nejlepšího možného výsledku, musí být úzce propojeni s decentralizovanou informační kampaní v členských státech.
<P>
Rovněž doufáme, že se do této kampaně zapojí místní sdělovací prostředky, protože ty hrají v přenosu informací zásadní úlohu. V případě komunikačního rozpočtu Parlamentu a akcí plánovaných na rok 2009 je proto třeba mít jistotu, že zajímají evropské občany, kteří mají často pocit přílišné odtažitosti evropských orgánů, a že tyto občany přímo ovlivňují.
<P>
Upozorňuji, že obecně řečeno tyto akce navazují na ty, které začaly a byly financovány v roce 2008. Rovněž doufáme, že nové návštěvnické centrum a webová televize budou brzy v provozu, aby poskytovaly lepší informace o činnosti Parlamentu a zlepšovaly vztah občanů a Evropské unie.
<SPEAKER ID="338" NAME="Valdis Dombrovskis" AFFILIATION="PPE-DE">
(LV) Paní předsedající, dámy a pánové, při přípravě rozpočtu Evropského parlamentu na rok 2009 se opět objevila otázka stropu celkových rozpočtových výdajů a toho, zda by neměly přesáhnout 20 % celkových správních nákladů EU. Rád bych však podpořil přístup zpravodaje, konkrétně to, že úroveň výdajů Evropského parlamentu by měla vycházet z požadavků odůvodněných na základě pečlivého vyhodnocení. Rok 2009 jistě do práce Evropského parlamentu přinese významné změny. Po ratifikaci Lisabonské smlouvy objem legislativní práce značně vzroste a změna systému odměňování poslanců povede k dalším nákladům, stejně jako propagační kampaň související s volbami do Evropského parlamentu.
<P>
Ale zaměříme-li se na hlavní oblasti činnosti a budeme-li pečlivě analyzovat požadavky na rozpočet a vyhodnocovat možnosti vnitřního přesunu úředníků před zřízením nových trvalých pracovních míst, je možné výši výdajů Evropského parlamentu udržet v rámci limitu ve výši 20 %. Dosud nebyly vyčerpány všechny možnosti ke snížení zbytečné spotřeby papíru a energie v Evropském parlamentu. Těší mě podpora, které se v loňském roce dostalo návrhu na omezení oběhu papírových znění jednotlivých dokumentů, který stanovoval, že papírové verze budou k dispozici na požádání, namísto aby byly automaticky distribuovány všem poslancům a úředníkům. Provádění tohoto návrhu umožňuje ušetřit více než tři miliony listů papíru ročně. Tuto zásadu lze uplatnit na mnohem více druhů dokumentů. Pokud jde o rozpočet Evropského parlamentu na příští rok, nelze přehlížet otázku výdajů na asistenty poslanců, a proto vyzývám pracovní skupinu zřízenou při předsednictvu Evropského parlamentu, aby předložila návrhy na transparentnější a lépe sledovatelné proplácení těchto nákladů. Děkuji za pozornost.
<SPEAKER ID="339" NAME="Zbigniew Krzysztof Kuźmiuk" AFFILIATION="UEN">
(PL) Paní předsedající, v této rozpravě bych chtěl upozornit na tři problémy.
<P>
Za prvé, míra inflace v jednotlivých zemích EU prudce roste a v důsledku toho bude průměrná míra inflace v celé EU v roce 2008 činit zhruba 4 %, indexace výdajů koeficientem ve výši 2 % ročně tedy vlastně znamená pokles výdajů.
<P>
Za druhé, jedním z důsledků přijetí Lisabonské smlouvy bude značný nárůst pravomocí Evropského parlamentu, postupu spolurozhodování ve všech oblastech a rovněž pravomocí parlamentů členských států, což povede k prudkému nárůstu provozních nákladů Evropského parlamentu.
<P>
Za třetí, rok 2009 je rokem voleb do Evropského parlamentu. Dosud byla účast v těchto volbách mimořádně nízká, zvláště v nových členských státech. Proto jsou nutné další výdaje na informační kampaň zaměřenou hlavně na regionální a místní sdělovací prostředky, jejichž prostřednictvím lze nejúčinněji oslovit voliče.
<SPEAKER ID="340" NAME="Ingeborg Gräßle" AFFILIATION="PPE-DE">
(DE) Paní předsedající, dámy a pánové, chtěla bych využít této příležitosti k žádosti o podporu pro pozměňovací návrh Skupiny Evropské lidové strany (Křesťanských demokratů) a Evropských demokratů o náhradách pro asistenty. Vím, že Skupina Zelených/Evropské svobodné aliance a Skupina sociálních demokratů v Evropském parlamentu přeložily jiný pozměňovací návrh. Náš návrh má stejné znění jako rozhodnutí předsednictva a Konference předsedů, které všechny skupiny podpořily jednomyslným hlasováním. Nemyslím si, že je spravedlivé, když se dnes o Výboru pro rozpočet říká, že dostál své pověsti a opět si dělá věci po svém. Pozměňovací návrh skupiny Verts/ALE hovoří o statutu asistentů poslanců. Ten bude výsledkem realizace pozměňovacího návrhu předsednictva, tzn. výsledku jednání s Radou.
<P>
I my usilujeme o tento statut pro asistenty poslanců, ale dosud nevíme, zda jej získáme, zda se vůbec můžeme dohodnout s Radou. Proto bych ráda požádala, aby tato věta nevedla k zamítnutí celého znění textu předsednictva. Myslím, že je velmi důležité, abychom v tomto Parlamentu jednali v co největší shodě a nedohadovali se zbytečně o detailech, které nemůžeme potvrdit. Z toho plyne má prosba o podporu našeho pozměňovacího návrhu. Nebylo doplněno ani vynecháno ani jediné slovo.
<SPEAKER ID="341" NAME="Janusz Lewandowski">
zpravodaj. - (PL) Paní předsedající, rád bych poděkoval všem, kdo se zúčastnili rozpravy.
<P>
Problém, který se v této rozpravě objevoval nejčastěji, kromě zvláštních úkolů v roce 2009 a potřeby hospodárné správy peněz evropských daňových poplatníků, byl rozhodně problém asistentů poslanců. Chci se vyhnout tomu, aby se řešení tohoto problému stalo bitevním polem soupeřících politických skupin, protože všechny skupiny v našem Parlamentu sjednocuje vědomí potřeby řešit tento problém způsobem, který odstraní pokušení korupce a podezření, která tuto věc obklopují, a současně bude brát v úvahu různorodost 27 zemí, které tvoří Evropskou unii.
<P>
Rád bych kolegu poslance Kuźmiuka ujistil, že míra růstu výdajů je stanovena na 4,8 %, tedy je pravděpodobně vyšší než úroveň evropské inflace. Teď bych chtěl popřát paní Gräßleové, aby se jí podařilo dokončit její zprávy před půlnocí.
<SPEAKER ID="342" NAME="Předsedající">
Rozprava je ukončena.
<P>
Hlasování se bude konat zítra, ve čtvrtek 10. dubna 2008.
<SPEAKER ID="998" NAME="Jean-Pierre Audy  " AFFILIATION="PPE-DE">
písemně. - (FR) Nejprve bych chtěl ocenit vynikající práci, kterou odvedl můj polský kolega pan Lewandowski na téma pokynů pro rozpočet "ostatních orgánů" pro rok 2009, jmenovitě Evropského parlamentu, ale i Rady, Soudního dvora, Účetního dvora, Evropského hospodářského a sociálního výboru, Výboru regionů, Evropského veřejného ochránce práv a Evropského inspektora ochrany údajů.
<P>
Tento dokument prochází hlavní úkoly, které budou na programu Parlamentu v roce 2009, zvláště vstup Lisabonské smlouvy v platnost. Je třeba udělat vše, aby bylo zajištěno, že zvýšené odpovědnosti Parlamentu po ratifikaci Lisabonské smlouvy budou v rozpočtu zohledněny. Podivuji se však nad tím, proč by měl být před rozpočtovými postupy proveden audit lidských zdrojů přidělených pro činnost Evropského parlamentu. Význam politického vedení Evropského parlamentu narůstá a je nutné, aby měli poslanci možnost pracovat zcela nezávisle.
<P>
Zdálo by se, že zdroje přidělené v současné době již nestačí pro širší politické odpovědnosti, které Evropský parlament musí a v budoucnosti bude muset převzít, aby řádně zastupoval evropské občany.
