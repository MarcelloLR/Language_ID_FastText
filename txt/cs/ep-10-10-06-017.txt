<CHAPTER ID="017">
Jednominutové projevy k důležitým politickým otázkám
<SPEAKER ID="234" NAME="Předsedající">
Dalším bodem jsou jednominutové projevy k důležitým politickým otázkám.
<SPEAKER ID="235" NAME="Artur Zasada" AFFILIATION="PPE">
(PL) Paní předsedající, rád bych poukázal na problémy, s nimiž se na evropských letištích setkávají matky s malými dětmi a starší osoby. Na základě nařízení (ES) č. 1107/2006 by měla být těmto dvěma skupinám na letišti poskytována pomoc. Ve většině případů nejsou ustanovení tohoto nařízení bohužel dodržována. Dokonce ani v televizní reklamě, která byla letos s velkou okázalostí natočena na objednávku Evropské komise, není jediné slovo o matkách nebo otcích, kteří cestují sami s malými dětmi.
<P>
Řešení tohoto problému je jednoduché - měla by být přijata účinná opatření za účelem informování občanů o jejich právech. Zaprvé by měl být změněn název nařízení - měla by do něj být doplněna informace, že se týká rovněž matek nebo otců, kteří cestují sami s malými dětmi. Zadruhé by měl být pro tuto skupinu cestujících navržen nový symbol, jenž by byl povinný na všech letištích v členských státech Evropské unie.
<SPEAKER ID="236" NAME="Teresa Jiménez-Becerril Barrio" AFFILIATION="PPE">
(ES) Paní předsedající, jako členka Výboru pro lidská práva, jako španělská a evropská občanka a jako oběť terorismu, protože teroristická organizace ETA zavraždila v Seville mého bratra a jeho manželku, zde dnes chci odsoudit skutečnost, že vláda Venezuely a její prezident umožnili, aby teroristé organizace ETA na venezuelské půdě procházeli výcvikem pod vedením údajného teroristy Artura Cubillase, který pracuje pro vládu Huga Cháveze, přestože je na něj vydán mezinárodní zatykač; toto je závažným porušením základního práva všech evropských občanů, a to práva na bezpečnost.
<P>
Požaduji, aby španělská vláda v reakci na toto vážné ponižování všech španělských občanů učinila rázné kroky. Pan Zapatero nemůže nadále mlčet, zatímco venezuelský velvyslanec popisuje členy naší Občanské gardy, kteří byli a nadále budou vzorem hrdinství v boji proti organizaci ETA, jakožto trýznitele. Nemůže to ani přehlížet, protože spolupráce, k níž na venezuelské půdě dochází mezi organizací ETA a Revolučními ozbrojenými silami Kolumbie, narůstá, což již odsoudil i soudce Eloy Velasco. Pan Zapatero si nemůže podávat ruku s vedoucím představitelem, jako je pan Chávez, který Venezuelu mění na útočiště pro teroristy.
<P>
Předseda vlády země jako Španělsko, kde terorismus způsobil mnoho bolesti, nemůže tento problém nadále ignorovat a měl by reagovat takovým způsobem, jaký si tato situace zaslouží, což by udělal každý běžný občan, kdyby k tomu měl příležitost.
<SPEAKER ID="237" NAME="Catherine Stihler" AFFILIATION="S&amp;D">
Paní předsedající, chtěla jsem se dnes zmínit o tom, že Evropská plicní nadace dne 18. září vyznamenala 36 poslanců tohoto Parlamentu, včetně mě, za naši protitabákovou kampaň.
<P>
Právě probíhá Evropský rok plic a kolegové, kteří se zajímají o náš boj proti tabákovému průmyslu a činnost týkající se kontroly tabáku, stále mohou podepsat petici.
<P>
V současné době pouze 10 z 27 členských států uplatňuje úplný zákaz kouření na veřejných místech, aby byla tato místa nekuřácká. Jsem hrdá na to, že Skotsko bylo jednou z prvních zemí, která zavedla zákaz kouření na veřejných místech. Podle nejnovějších důkazů došlo následkem tohoto zákazu kouření na veřejných místech k 18% poklesu v počtu dětí, které přicházejí do nemocnic s astmatem. To je něco, k čemu musí docházet v celé Evropské unii.
<P>
Chtěla bych požádat Parlament, aby poblahopřál 36 kolegům, kteří byli dne 18. září Evropskou plicní nadací oceněni.
<SPEAKER ID="238" NAME="Nessa Childers" AFFILIATION="S&amp;D">
Paní předsedající, vítám hlasování Rozpočtového výboru z minulého týdne, které se týkalo zmrazení platů a příspěvků evropských komisařů, dokud nebude změněn jejich kodex chování. Toto hlasování ukazuje, že Parlament nebude tolerovat jakékoli opakování případu podobného tomu Charlieho McCreevyho, bývalého komisaře pro vnitřní trh, jehož členství v představenstvu vyšetřuje Komise kvůli obavám o možný střet zájmů.
<P>
Podle údajů Komise bylo podáno 201 žádostí o povolení nastoupit do zaměstnání po skončení funkčního období v Komisi. Pouze jedna byla zamítnuta. Kodex musí být revidován a neměl by být pouze souborem pokynů, které jsou volně vykládány.
<SPEAKER ID="239" NAME="Sergej Kozlík" AFFILIATION="ALDE">
(SK) Současná vláda na Slovensku předložila několik zákonů, které oslabují ústavně zaručenou nezávislost soudů a soudců.
<P>
Návrh na změnu ústavy, který má omezit imunitu soudců, je parlamentu předkládán bez připomínkového řízení a aniž by mu předcházela diskuse odborníků. To, že na Slovensku dochází k deformaci demokracie a právního státu, dokládá také skutečnost, že předsedovi nejvyššího soudu a předsedovi soudní rady již dvakrát nebylo umožněno vystoupit na plenárním zasedání Národní rady během jednání o soudních zákonech, včetně zákona o soudní radě. Cílem novely zákona o soudní radě je změnit složení této rady ještě před uplynutím jejího řádného funkčního období. Novela zákona o soudcích zvyšuje počet politických kandidátů ve výběrových komisích pro výběr a kariérní postup soudců z jednoho na tři. To je jen část příběhu, který jasně ukazuje snahu současné výkonné a vládní moci na Slovensku zasahovat do moci soudní.
<SPEAKER ID="240" NAME="Csaba Sógor" AFFILIATION="PPE">
(HU) Dnešní den, 6. říjen, je v dějinách Maďarska významným datem. Před více než 150 lety se maďarští revolucionáři chopili zbraní v boji proti dvěma nejsilnějším armádám Evropy ve jménu základních hodnot - svobody, rovnosti a bratrství -, které se v té době objevovaly v celé Evropě. Boj za svobodu byl potlačen a toho dne bylo popraveno třináct generálů ve městě Arad, které se nyní nachází v Rumunsku. Touha maďarského lidu po svobodě se ale se stejnou silou projevila v boji proti komunismu, utlačovatelskému režimu dvacátého století, což dostatečně dosvědčily události z roku 1956. Pouze čtyři ze třinácti mučedníků popravených v Aradu v roce 1848 byli Maďaři, což je důkazem, že všeobecné hodnoty překračují hranice národních rozdílů. Pro nás, Maďary, to symbolizuje věčnou touhu po svobodě a jednotě maďarského národa a stejně tak usmíření a solidaritu mezi národy.
<SPEAKER ID="241" NAME="Agustín Díaz de Mera García Consuegra" AFFILIATION="PPE">
(ES) Paní předsedající, rád bych využil této příležitosti, abych odsoudil ponižující a protidemokratické jednání vlády Huga Cháveze namířené proti těm, kdo hájí svobodu a lidská práva.
<P>
Není možné přehlížet zadržení mého kolegy, pana Iturgaize, na letišti v Caracasu. Není to poprvé, kdy tento režim zahájil útok na členy skupiny Evropské lidové strany (Křesťanských demokratů). Náš úkol, úkol poslanců tohoto Parlamentu, není omezen hranicemi EU. Jeho součástí je rovněž prosazování hodnot, na nichž je Unie založena, jako je svoboda, demokracie a dodržování lidských práv.
<P>
Je zřejmé, že tento úkol není příliš respektován těmi, kdo se pokouší prosazovat mezi svými občany totalitní myšlenky.
<P>
Výsledek parlamentních voleb, které se konaly dne 27. září, nechává prostor pro naději, přesto bychom se všichni měli obávat reakce na tento pokrok, kterého dosáhla venezuelská opozice.
<P>
Co můžeme očekávat od vlády, která poskytuje útočiště teroristům z teroristické jednotky Oker, od výkonného orgánu, který zaměstnává jako šéfa bezpečnosti venezuelského Národního pozemkového institutu údajného vraha z organizace ETA, nebo od vlády, která ignoruje žádosti o vydání několika teroristů, kteří prchají před spravedlností?
<P>
Zjevně nemůžeme očekávat nic.
<P>
Paní předsedající, takové zavrženíhodné postoje si zaslouží silnou reakci a co nejrozhodnější odmítnutí ze strany Parlamentu.
<SPEAKER ID="242" NAME="Csaba Sándor Tabajdi" AFFILIATION="S&amp;D">
(HU) Německo rozdělené na dvě části představovalo nejpatrnější symbol absurdity a nelidskosti bipolárního světa. Bez znovusjednocení Německa by nedošlo ani k opětovnému sjednocení Evropy a rozšiřování v letech 2004 a 2007. Žádný národ v Evropě necítil k uměle a absurdně rozdělenému Německu takový soucit jako Maďarsko. Znovusjednocení Evropy bylo zahájeno na základě znovusjednocení německého národa. Pád Berlínské zdi strhl rovněž zeď, která rozdělovala Evropu rozpolcenou studenou válkou. Jako Maďar jsem obzvláště hrdý, že tehdejší vedoucí představitelé mojí země přijali statečné a odvážné rozhodnutí umožnit několika desítkám tisíc občanů Německé demokratické republiky (NDR), kteří utíkali do Maďarska, překročit železnou oponu do Rakouska. Zrušili smlouvu mezi Maďarskem a NDR, čímž vyrazily první cihlu z Berlínské zdi. Gyula Horn, tehdejší maďarský ministr zahraničních věcí, a předseda vlády Miklós Németh vykonali historický čin, k němuž by nemohlo dojít bez reformního úsilí Michaila Gorbačova.
<SPEAKER ID="243" NAME="Pat the Cope Gallagher" AFFILIATION="ALDE">
Paní předsedající, právě jsem se vrátil z Islandu, kde jsem se zúčastnil prvního zasedání Smíšeného parlamentního výboru EU-Island. Během dvoudenní návštěvy vedla naše delegace mimořádně poučnou výměnu názorů se členy islandské vlády a islandského parlamentu, pokud jde o jejich žádost o členství.
<P>
Když se delegace setkala s islandským ministrem pro rybolov, využil jsem příležitosti, abych vznesl otázku podstatného zvýšení celkového přípustného odlovu makrel. Všichni neseme odpovědnost za zachování tohoto druhu rybolovu, a vlastně všech druhů rybolovu, ale poukázal jsem zejména na tento. Těší mě, že mohu poznamenat, že dne 12. října zahájí Island v Londýně jednání s přímořskými státy, a doufám, že bude možné dosáhnout uspokojivého výsledku.
<P>
Důsledky finanční krize jsou na Islandu stále velmi evidentní. Spor ohledně banky Icesave tedy musí zůstat bilaterální záležitostí mezi Islandem, Spojeným královstvím a Nizozemskem. Je zásadně důležité, aby zúčastněné strany pokračovaly v jednáních s cílem dosáhnout uspokojivého výsledku.
<SPEAKER ID="244" NAME="Georgios Koumoutsakos" AFFILIATION="PPE">
(EL) Paní předsedající, jsem mimořádně potěšen, že je zde dnes komisař Barnier, protože vím, že otázka, kterou hodlám vznést, ho obzvláště zajímá. Přírodní katastrofy přináší nevyčíslitelné náklady, pokud jde o lidské životy a hospodářské infrastruktury. Jejich zvládání je společnou výzvou a vyžaduje společná opatření. Je tedy naléhavé, aby Evropská unie dokázala účinně reagovat na takové mimořádné události. Aby to bylo možné, musí lépe využívat svůj potenciál a povzbudit evropské občany k akci.
<P>
Dlouhá evropská tradice v oblasti dobrovolnické činnosti a zásada solidarity tvoří pevný základ, aby bylo možné tohoto dosáhnout. Nastal tedy čas zřídit Evropský dobrovolnický sbor přesně tak, jak je stanoveno v čl. 214 odst. 5 Lisabonské smlouvy. Rád bych vám připomněl, že rok 2011 je Evropský rok dobrovolnictví. Evropský dobrovolnický sbor by posílil úlohu a image Evropy a získal by si srdce a mysl evropských občanů a občanů po celém světě.
<P>
Evropský parlament je povinen přijmout naléhavá opatření, aby byl Evropský dobrovolnický sbor zřízen.
<SPEAKER ID="245" NAME="Zbigniew Ziobro" AFFILIATION="ECR">
(PL) Paní předsedající, od roku 2013 budou v Evropské unii platit zvláštní limity na emise CO2. Nejnovější plány Evropské unie zavést nižší úroveň limitu, než bylo původně plánováno, konkrétně úroveň 0,688 tun CO2 na tunu vyrobeného produktu, mohou vést k fatální situaci pro výrobce cementu v mnoha evropských zemích, včetně Polska.
<P>
Jak uvedly některé sdělovací prostředky, např. deník Gazeta Prawna, bylo vypočítáno, že ceny cementu vzrostou minimálně o 30 %, což jednak zasáhne maloobchodní zákazníky, kteří si chtějí postavit dům nebo byt, ale rovněž to zpomalí hospodářský růst všude, kde cement představuje základní výrobní prostředek. Tato situace je nebezpečná zejména pro nové členské státy EU, protože se dlouhodobě snaží dostihnout bohaté země, jako je např. Francie nebo Německo, které vybudovaly své infrastruktury, jako jsou dálnice, před dlouhou dobou, kdy v této oblasti neplatily žádné limity. Tato situace má rovněž ten nepříznivý účinek, že část produkce bude přesunuta za naše východní hranice a CO2 bude stejně produkován, jen naše hospodářství na tom bude tratit.
<SPEAKER ID="246" NAME="Georgios Toussas" AFFILIATION="GUE/NGL">
(EL) Paní předsedající, protidemokratické usnesení, jež včera, tedy 5. října, schválilo Parlamentní shromáždění Rady Evropy, srovnává boj třídy pracujícího a prostého lidu s extremismem a ve jménu boje proti extremismu navrhuje omezení a zrušení základních demokratických práv, jako je svoboda projevu, právo shromažďovat se a sdružovat se, a navrhuje dokonce zákaz činnosti politických stran.
<P>
Toto opovrženíhodné usnesení obsahuje zvláštní poznámku o Řecku a významném boji třídy pracujícího a prostého lidu proti nelidské a proti prostému lidu zaměřené politice Evropské unie a vlády naší země a vlád ostatních členských států Evropské unie, který se nedávno rozvinul. Třídní boj nebude zastaven zpátečnickými usneseními a právními předpisy. Je historickou pákou, nevyhnutelným výsledkem systému zrozeným z nelidskosti a vykořisťování člověka člověkem. Třídní boj, obnova a protiútok hnutí pracujícího a prostého lidu v celé Evropě může umístit tato usnesení tam, kam patří: do popelnice dějin.
<P>
Komunistická strana Řecka vyzývá třídu pracujícího a prostého lidu, aby prakticky odsoudila toto zpátečnické usnesení tím, že zintenzivní svůj boj proti útoku na třídu prostého lidu, o nějž se zasluhuje kapitál Evropské unie a buržoazních vlád, čímž podpoří sociálně-politické sdružení pracujících tříd a samostatně výdělečně činných osob, které bude vyžadovat změny ve prospěch lidu.
<SPEAKER ID="247" NAME="Laima Liucija Andrikien" AFFILIATION="PPE">
(LT) Dnes se v Bruselu koná summit EU-Čína. Kromě změny klimatu a obchodu se bude diskutovat také na téma situace obhájců lidských práv v Číně, trestu smrti a táborů nucených prací Laogai. Tato témata jsou nepochybně velmi významná, ale ráda bych vám připomněla další naléhavý problém - Tibet. Je politováníhodné, že dialog mezi zástupci dalajlamy a zástupci Čínské lidové republiky, který nabízel určitou naději, se vyvíjí velmi pomalu. Deváté kolo dialogu se uskutečnilo loni v listopadu. Schůzky se konají nepravidelně a převládá na nich ovzduší nedůvěry, a to přestože se dalajlama již dávno vzdal nejen cíle nezávislosti Tibetu, ale také cíle svrchovanosti Tibetu.
<P>
Ještě jednou bych chtěla vyzvat vedoucí představitele Číny, aby vyřešili otázku Tibetu prostřednictvím dialogu, bez použití síly a aniž by přehlíželi dalajlamu. Evropská unie by takový dialog nepochybně uvítala a je připravena k němu přispět, vystupovat jako prostředník a pomáhat jakýmkoli možným způsobem.
<SPEAKER ID="248" NAME="Corneliu Vadim Tudor" AFFILIATION="NI">
(RO) V Rumunsku bohužel funguje systém drakonické cenzury, jaká nemá obdoby v žádném členském státě Evropské unie. Hovořím o absurdní instituci nazvané Národní audiovizuální rada.
<P>
Je to stalinské monstrum, které by v rozporu se všemi rozumnými důvody zakázalo i takové velké spisovatele, jako je Cervantes, Goethe, Byron, Balzac, Cesar Pavese a Adam Mickiewicz, kdyby byli v současnosti ještě naživu. Tato banda účinně terorizuje nezávislé televizní stanice. Přirovnal bych tuto radu ke společné hrobce, z níž se vynořuje několik živoucích mrtvol, a to pod vzdálenou politickou kontrolou upadající diktatury, která ukládá ohromné finanční sankce těm programům, které umožňují opozičním stranám, aby vyslovily určité pravdy.
<P>
Pomozte nám zbavit se despotických bossů z Národní audiovizuální rady a oživit největší vítězství Rumunska, jehož dosáhlo v revolučním roce 1989: svobodu tisku.
<SPEAKER ID="249" NAME="Marian Harkin" AFFILIATION="ALDE">
Paní předsedající, dnes večer jsme diskutovali o sociálních ustanoveních a Lisabonské smlouvě, která Unii zavazuje, aby při tvorbě svých politik zvažovala sociální důsledky rozhodnutí. Zvažuje EU - nebo, měla bych říci, Komise - sociální a vlastně hospodářské důsledky toho, že trvá na tom, aby Irsko do roku 2014 splňovalo podmínky Paktu o stabilitě a růstu?
<P>
Konsolidace veřejných financí je samozřejmě velice důležitá, ale toto opravdu vyvolává dojem, že je to vše, na čem záleží. "Do roku 2014 splňte podmínku maximálně 3 %, nebo jinak": to je velmi silná zpráva přicházející od EU. Belgické předsednictví dnes večer uvedlo, že bezmyšlenkovitá úspornost není nevyhnutelná, a přesto právě s tím jsme konfrontováni: s bezmyšlenkovitou úsporností, fiskální korekcí za každou cenu. A co potřeba přebudovat naše hospodářství? Ano, musíme se dostat zpět na 3% úroveň, ale potřebujeme delší časový rámec.
<P>
Zcela připouštím, že mnohé potíže vznikají naším vlastním jednáním, a nečekám soucit, ale říkám, že bezmyšlenkovitá úspornost zničí naše malé otevřené hospodářství, které i po dvou letech krize každý den stále zavírá čtyři podniky.
<SPEAKER ID="250" NAME="Joanna Katarzyna Skrzydlewska" AFFILIATION="PPE">
(PL) Paní předsedající, několik posledních dní bylo zaplněno zprávami o smrtících účincích užívání psychoaktivních látek, které jsou známy rovněž jako tzv. drogy na zakázku ("designer drugs"). Tento problém je vzhledem k rostoucí vlně intoxikace a dokonce i úmrtnosti, zejména mezi mladými lidmi, velmi viditelný také v Polsku.
<P>
Důmyslnost výrobců a prodejců těchto drog na zakázku vyhrává nad právními předpisy členských států. Uvedli na trh smrtící drogy mnohem dříve, než členské státy dokázaly jejich prodej na základě vnitrostátního práva zakázat, a mezi mladými lidmi, kteří je kupují, narůstá přesvědčení, že drogy na zakázku ani nejsou škodlivé, protože nejsou zakázané. Nic není vzdálenější pravdě. Drogy na zakázku jsou stejně škodlivé jako nelegální drogy, vlastně jsou ještě škodlivější, protože jejich užívání způsobuje závislost mnohem rychleji.
<P>
S ohledem na velmi závažný problém, který drogy na zakázku představují a který narůstá každým dnem, musíme co nejrychleji přijmout rázná a účinná opatření. Evropská komise by měla mít obavy o zdraví tisíců mladých lidí, a tedy by naléhavě měla podniknout širokou škálu činností, aby informovala občany o škodlivosti drog na zakázku a nebezpečích, jež jsou spojena s jejich užíváním. Také by měla připravit nová právní opatření.
<SPEAKER ID="251" NAME="Seán Kelly" AFFILIATION="PPE">
Paní předsedající, jak bylo uvedeno dne 6. října ve Financial Times, komisařka pro výzkum paní Geogheganová-Quinnová byla upozorněna na naléhavou potřebu inovací v Evropě.
<P>
Musíme povzbudit financování výzkumu na straně soukromého sektoru prostřednictvím různých opatření, jako jsou iniciativy v oblasti financování rizikovým kapitálem. Návrhy Evropské unie, jejichž cílem je zabránit opakování finanční a hospodářské krize, však spojují rizikový kapitál - klíč k pobídnutí malých inovativních začínajících podniků v EU - se spekulanty, tedy např. se zajišťovacími fondy.
<P>
Rizikový kapitál je včelou alternativních fondů díky své schopnosti opylovat vznikající podniky a podnítit růst v globálním hospodářství, což dokazuje Google, Facebook a Skype. Rizikové fondy poskytují inovativním soukromým začínajícím podnikům a malým a středním podnikům přístup ke kapitálu, obchodním znalostem a často k samotnému trhu. Poskytují stabilní podporu a investice na období v průměru tří až sedmi let.
<P>
Musíme rovněž překlenout mezeru mezi námi, Spojenými státy a Japonskem. Domnívám se, že bychom měli dbát na slova komisařky pro výzkum, paní Geogheganové-Quinnové.
<SPEAKER ID="252" NAME="Sonia Alfano" AFFILIATION="ALDE">
(IT) Paní předsedající, chtěla bych Parlamentu oznámit, že minulou neděli byla během návštěvy papeže v Palermu pozastavena platnost italské ústavy a Listiny základních práv Evropské unie. Svoboda projevu a myšlení a nedotknutelnost soukromí domácností byly pošlapány.
<P>
Italská policie při této příležitosti trvala na odstranění transparentu, na němž byla uvedena věta z evangelia: "Můj dům bude zván domem modlitby, vy však jste z něho udělali doupě lupičů", zatímco tatáž policie vylepovala plakáty, které byly homofobní a zaměřené proti nesezdaným párům. V knihkupectví Altro quando majitel vyvěsil transparent s větou "I love Milingo". Policie vstoupila do soukromé budovy a zabavila transparent bez jakékoli soudního příkazu a použila metody, které nebyly příliš výchovné ani podle jejich vlastních standardů.
<P>
Je paradoxní, že orgány laického a demokratického státu, za jaký je Itálie považována, potlačují veřejnou svobodu projevu, aby nebyl dotčen papežský jemnocit, zatímco předseda vlády Berlusconi je schopen klít na veřejnosti, aniž by to pro církev představovalo problém. Při této příležitosti všechny laické a církevní instituce opět s demokracií v Itálii bezohledně zatočily a zvětšily tak nepřeklenutelnou mezeru, která vznikla mezi institucemi a veřejností.
<SPEAKER ID="253" NAME="Claudiu Ciprian Tănăsescu" AFFILIATION="NI">
(RO) Nedávné demonstrace a stávky ukazují, že se přese všechna opatření vlád evropských zemí určená na hospodářskou obnovu situace stále ani zdaleka nezlepšuje.
<P>
Právě tato opatření pro hospodářskou obnovu, která vlády hodlají využít, aby se vypořádaly s mezerami v rozpočtech a splatily nákladné půjčky u bank, bohužel způsobují novou krizi, která se odráží v okamžitém poklesu příjmů a v poklesu kvality života evropských občanů.
<P>
Možná nastal čas, aby vlády členských států Evropské unie změnily svůj postoj a daly přednost zájmům občanů, jejichž kapsy jsou stále prázdnější, před zájmy bank, které nějakým zázrakem stále dokážou dosahovat obrovských zisků. Jednoduše řečeno, má-li někdo v této hře prohrát, neměl by to být pokaždé prostý člověk.
<SPEAKER ID="254" NAME="Gabriel Mato Adrover" AFFILIATION="PPE">
(ES) Paní předsedající, rovněž já hodlám mluvit o Venezuele, protože někteří lidé tam nechápou, že demokracie není pouze o tom jít k volbám. Demokracie se týká bezpečnosti, svobody a rovnosti, a v demokracii a v rámci systému svobod musí být respektováno rovněž soukromé vlastnictví.
<P>
Veřejnost a její podniky ve Venezuele jsou v současnosti bohužel v ohrožení. V tomto ohledu bych rád zmínil jeden podnik nazvaný Agroisleña, který byl založen lidmi z Kanárských ostrovů a na němž závisí více než 1 000 rodin. Tento podnik byl neprávem vyvlastněn a podobně jako mnoho dalších podniků po mnoha letech tvrdé práce upadá následkem rozmarných rozhodnutí těch, kteří si myslí, že všechno je možné. Nejprve byla zabavována půda, nyní jsou zabavovány podniky, takže kdo ví, k čemu dojde příště?
<P>
Nastal čas, aby se venezuelští občané cítili svobodně a aby se podnikatelé již necítili bezmocní a neustále v ohrožení. Jak již bylo řečeno, nastal čas, aby se Venezuela stala skutečně demokratickým státem a nebylo pochyb, že v něm nenaleznou své útočiště teroristé.
<SPEAKER ID="255" NAME="Evelyn Regner" AFFILIATION="S&amp;D">
(DE) Paní předsedající, ráda bych vás upozornila na akční týden Mezinárodní federace pracovníků v dopravě (ITF), který proběhne tento týden v Istanbulu. Důvodem tohoto mezinárodního dne solidarity je agresivní chování celosvětově rozšířené zásilkové dopravní společnosti vůči jejím zaměstnancům, kteří chtějí zřídit odbory. Turecké pracovní právo se bohužel ještě nevyrovná evropským normám a zaměstnavatelé tuto skutečnost často plně využívají. Podle tureckého zákoníku práce mohou odbory působit pouze tehdy, je-li míra odborové organizace v dané společnost vyšší než 50 %. Dovolte mi to zopakovat: vyšší než 50 %.
<P>
UPS, zásilková dopravní společnost se sídlem v USA, se zachovala hrubým způsobem, aby zastavila kampaň za zřízení odborů. Společnost propustila 157 zaměstnanců bez předchozího upozornění poté, co se zorganizovali v rámci kompetentních odborů pracovníků v dopravě TÜMTIS a pracovali na tom, aby je společnost UPS uznala za odbory. Tisíce pracovníků UPS od května bojují za to, aby byli jejich kolegové znovu dosazeni do svých funkcí, a za lepší pracovní podmínky. V důsledku tohoto pracovního práva, které vychází vstříc společnostem, a jeho brutálních metod je Turecko zónou bez odborů.
<SPEAKER ID="256" NAME="Izaskun Bilbao Barandica" AFFILIATION="ALDE">
(ES) Paní předsedající, dne 18. října bude v tureckém městě Diyarbakir zahájeno soudní řízení s 28 vedoucími představiteli turecké Strany za demokratickou společnost (DTP).
<P>
Patří mezi ně čtrnáct představitelů zvolených veřejností: dvanáct starostů a dva obecní radní. Jejich zločinem je to, že pokojně hájili své politické postoje, což je může stát patnáct let ve vězení až doživotí.
<P>
Zákaz působení DTP a zadržení, která jsem uvedla, jsou dalším příkladem pronásledování, jímž trpí kurdská menšina v Turecku. Tyto události byly výslovně odsouzeny v usnesení, jež jsme přijali dne 10. února a které analyzovalo pokrok Turecka v roce 2009 s ohledem na jeho přibližování Unii. Nedomníváme se však, že bylo dosaženo dostatečného pokroku.
<P>
Pokud jsme zásadoví a chceme pomoci obětem a pomoci Turecku, aby pokročilo ve správném směru, můžeme tak učinit. Podporujme v průběhu tohoto období hnutí solidarity s ohledem na kurdskou otázku.
<P>
Proto bych chtěla naléhavě vyzvat Komisi a Parlament, aby k účasti na soudním řízení v Diyarbakiru vyslaly oficiálního zástupce.
<SPEAKER ID="257" NAME="Corina Creţu" AFFILIATION="S&amp;D">
(RO) To nejhorší, co může nastat během hospodářské krize, je, když bezprostředně následuje politická krize. Právě to se děje v Rumunsku, jež zažívá nejprudší hospodářský pokles v Evropě, která se právě dostává z krize.
<P>
Vláda, která je lhostejná vůči útrapám milionů Rumunů, jež jsou prakticky odsouzeni k tomu, aby trpěli zimou a hladem, a nemohou si koupit léky, uplatňuje nebývale přísná úsporná opatření. Sociální protesty, které jsme nedávno zaznamenali, odráží náladu občanů, kteří jsou zoufalí nad vyhlídkou toho, že budou muset čelit drsným zimním podmínkám s dramaticky omezenými příjmy. Zároveň je šokujícím způsobem porušováno právo na svobodu projevu, jak již bylo dnes večer na plenárním zasedání tohoto Parlamentu zmíněno.
<P>
Vzhledem k podvodnému provádění zákona o důchodech, který je zaměřen na nejchudší části obyvatelstva, musím požádat evropské orgány, aby věnovaly potřebnou pozornost naprosté krizi, jež pohltila Rumunsko, a zastavily protidemokratické praktiky v této zemi.
<SPEAKER ID="258" NAME="Maria Da Graça Carvalho" AFFILIATION="PPE">
(PT) Chtěla bych zde zdůraznit událost, ke které došlo včera v Portugalsku a která má velký význam pro tuto zemi, pro Evropu a pro budoucnost lidstva.
<P>
Champalimaudova nadace slavnostně otevřela centrum pro výzkum rakoviny a pro neurovědy. Pan Champalimaud byl podnikatel, který věnoval třetinu svého osobního jmění - 500 milionů EUR - na vědecký výzkum v těchto oblastech. Vzdávám poctu předsedkyni Champalimaudovy nadace doktorce Leonoře Belezaové, která sestavila přísná kritéria pro sladění vynikající kvality ve vědeckém výzkumu s klinickou praxí. Jsem si jistá, že bude plně dosaženo cíle umístit Portugalsko a Evropu na přední místo, pokud jde o špičkovou kvalitu v této oblasti vědeckého výzkumu.
<P>
Champalimaudova nadace bude do Portugalska a Evropy přitahovat světoznámé vědce. U ústí řeky Tajo bude započata nová kapitola portugalského a evropského vědeckého výzkumu, která světu představí nové světy.
<SPEAKER ID="259" NAME="Miroslav Mikolášik" AFFILIATION="PPE">
(SK) Zítra se na Parlamentním shromáždění Rady Evropy bude hlasovat o zprávě britské socialistky, Christine McCaffertyové, nazvané "Přístup žen k zákonné zdravotní péči: problém neregulovaného užívání výhrady svědomí".
<P>
Musíme naprosto odsoudit tuto zprávu, která představuje bezprecedentní a závažný zásah do svrchovanosti členských států, zásady subsidiarity a základního práva na svobodu myšlení, svědomí a náboženského vyznání a jejich ohrožení. Zpráva se zaměřuje zejména na oblast tzv. reprodukční zdravotní péče pro ženy a na potraty, sterilizaci a rovněž, mohu-li citovat, na "utišení bolesti prostředky na zkrácení života pro nevyléčitelně nemocné pacienty", což znamená aktivní eutanazii. Tento dokument Rady Evropy dokonce požaduje od členských států, aby zavázaly poskytovatele zdravotní péče k poskytnutí požadované léčby, na niž má pacient zákonný nárok navzdory jejich výhradám svědomí. Navíc vyzývá k vytvoření jakéhosi rejstříku lidí, kteří tuto výhradu uplatňují, a pak navrhuje, aby byli určitým způsobem pronásledováni. Je nepřípustné akceptovat takový trend regulace výhrady svědomí v Evropě.
<SPEAKER ID="260" NAME="María Muñiz De Urquiza" AFFILIATION="S&amp;D">
(ES) Paní předsedající, je nezodpovědné zpochybňovat ráznost španělské zahraniční politiky, pokud jde o boj proti terorismu, a je špatné obviňovat venezuelskou vládu z toho, že souhlasí s výcvikem teroristů organizace ETA na svém území, protože pro takové spolčení neexistují důkazy.
<P>
Statečný boj Španělska proti terorismu v rámci jeho hranic i mimo ně doprovází mezinárodní dialog a spolupráce a dále dochází k dialogu a spolupráci s Venezuelou, která byla požádána, aby v tomto případě přijala konkrétní kroky.
<P>
Namísto požadování přerušení vazeb a namísto konfrontací nechme policii, soudní a diplomatické orgány, aby konaly svoji práci, což v boji proti terorismu ve Španělsku vedlo k nebývalému úspěchu a výsledkům.
<SPEAKER ID="261" NAME="Předsedající">
Tento bod je ukončen.
