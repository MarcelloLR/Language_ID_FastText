<CHAPTER ID="015">
Výroční zpráva Evropské unie o lidských právech (rozprava) 
<SPEAKER ID="248" NAME="Předsedající">
Dalším bodem jsou prohlášení Rady a Komise o Výroční zprávě Evropské unie o lidských právech.
<SPEAKER ID="249" NAME="Manuel Lobo Antunes">
úřadující předseda Rady. - (PT) Pane předsedající, paní komisařko, dámy a pánové, je pro mne velkou ctí, že zde dnes mohu být a stát se svědkem této rozpravy o deváté Výroční zprávě Evropské unie o lidských právech. Tato zpráva se týká období od 1. července 2006 do 30. června 2007 a byla formálně představena Evropskému parlamentu dne 26. listopadu v Bruselu.
<P>
Stejně jako v předchozích letech je i tato devátá Výroční zpráva Evropské unie o lidských právech skutečně společnou zprávou připravenou předsednictvím, Evropskou komisí a Generálním sekretariátem Rady. Účelem této zprávy je poskytnout přehled o práci Evropské unie vztahující se k lidským právům během finského a německého předsednictví. Cílem zprávy je ilustrovat, jak jsou společné hodnoty, na kterých je EU založena, transformovány do konkrétních činností spojených s lidskými právy v jejích bilaterálních vztazích s třetími zeměmi, na multilaterálních fórech a ve vztahu k mnoha tematickým otázkám. Druhým cílem této zprávy je zajistit transparentnost v činnostech EU spojených s lidskými právy, a také zajistit zviditelnění těchto četných a nesmírně důležitých činností.
<P>
Nyní bych rád vyzdvihl nejpozoruhodnější obecné aspekty politiky EU v oblasti lidských práv za sledované období. Jedná se o následující: provedení pokynů EU k lidským právům - jak víte, již máme pokyny o boji proti mučení, trestu smrti, pokyny týkající se ochránců lidských práv a dětí v ozbrojených konfliktech; vytvoření nových, komplexnějších pokynů EU k právům dítěte, původně zaměřených na otázku násilí vůči dětem; první rok fungování Rady OSN pro lidská práva; dovršení procesu institucionálního budování tohoto nového orgánu a, nakonec, začleňování lidských práv do všech aspektů politik EU, včetně krizového řízení v operacích a misích evropské bezpečnostní a obranné politiky.
<P>
Přestože struktura této zprávy z velké části kopíruje stejný formát jako minulý rok, letošní vydání usiluje o dodatečné zaměření na analýzu, aby mohlo nabídnout komplexnější a zásadní souhrn dopadů a účinnosti akce EU v oblastech lidských práv a demokratizace. Toto zaměření na analýzu vyplývá z návrhů Evropského parlamentu, které jsou obsaženy v dubnové zprávě vypracované panem Coveney.
<P>
Tato zpráva tedy představuje činnosti EU v oblasti lidských práv jak z pohledu tématu, tak pohledu jednotlivých zemí. Letos přibyly dva nové oddíly: jeden o politice sousedství a druhý o svobodě náboženství a víry. Chtěli jsme tímto způsobem podtrhnout důležitost, kterou přikládáme boji proti nesnášenlivosti na základě víry nebo náboženského přesvědčení.
<P>
Výroční zpráva obsahuje komentáře k usnesení Valného shromáždění Organizace spojených národů o tomto tématu, které na jeho zasedání v roce 2006 podpořila Evropská unie. Mohu vás s radostí informovat, že jsme letos opět podpořili usnesení o nesnášenlivosti na základě náboženského přesvědčení nebo víry, které bylo přijato na základě konsensu ve třetím výboru OSN.
<P>
Na zasedání Rady OSN pro lidská práva, které bylo zahájeno včera, 10. prosince, v Ženevě, bude představeno další usnesení o náboženské nesnášenlivosti. Jeho cílem je zejména obnovení mandátu zvláštního zpravodaje. Doufáme, že i toto usnesení bude přijato na základě konsensu. Zpráva také obsahuje komplexnější oddíl o činnostech Evropského parlamentu zaměřených na prosazování a ochranu lidských práv a demokracie, zejména prostřednictvím usnesení, ale také slyšení a rozprav organizovaných v Podvýboru pro lidská práva, Výboru pro zahraniční věci a Výboru pro rozvoj a se zástupci třetích zemí.
<P>
Zásadní přínos Evropského parlamentu našemu společnému úsilí při prosazování a ochraně lidských práv je nepopiratelný. Zpráva také zmiňuje mechanismy vytvořené v rámci EU s cílem zaručit úctu k lidským právům a jejich ochranu. V tomto ohledu by měla být uvedena zmínka o založení Agentury pro základní práva 1. března tohoto roku, která nahrazuje Evropské středisko pro sledování rasismu a xenofobie. Zpráva kromě jiných činností vyzdvihuje kroky přijaté s cílem uvádět do praxe pokyny Evropské unie k lidským právům.
<P>
Rád bych začal zmínkou o krocích přijatých v průběhu tohoto roku s cílem uvést do praxe pokyny k boji proti trestu smrti. Díky své spolupráci se zeměmi ve všech regionech dala Evropská unie skutečný impuls své kampani proti trestu smrti. V průběhu vykazovaného období přijala Evropská unie řadu kroků týkajících se trestu smrti a pokusila se přesvědčit země ke změně jejich postoje k tomuto tématu, a také se snažila zachránit lidské životy. Právě tyto pokyny také tvořily kontext prohlášení k trestu smrti, které jsme v roce 2006 předložili Valnému shromáždění Organizace spojených národů, jehož výsledkem bylo přijetí rezoluce proti trestu smrti 15. listopadu tohoto roku.
<P>
Upevnili jsme i náš postoj proti mučení v kontextu pokynů a pokračovali jsme ve zlepšování provádění pokynů týkajících se dětí v ozbrojených konfliktech a také obránců lidských práv. Evropská unie v tomto roce také přijala novou iniciativu a vytvořila sadu pokynů k právům dítěte, které budou s veškerou pravděpodobností Radou přijaty na konci tohoto roku.
<P>
Jádrem zprávy jsou i nadále činnosti EU v oblasti společné zahraniční a bezpečnostní politiky, rozhovory o lidských právech s různými zeměmi a konzultace trojky. Ve zprávě jsou uvedeny informace o vývoji politik a akcí ve vztahu k 20 různým tematickým otázkám, nejenom včetně těch oblastí, kde EU přijala pokyny k lidským právům, ale také jiným tematickým otázkám, jako jsou práva žen, práva dětí, boj proti rasismu a obchodování s lidmi.
<P>
Zpráva zahrnuje analýzu činností EU v sousedících zemích a poskytuje přehled činností EU v mezinárodních organizacích. V tomto ohledu bych vám připomenul, že období analyzované v této zprávě se kryje s prvním rokem činností Rady OSN pro lidská práva, k jejíž práci Evropská unie aktivně přispěla.
<P>
Další prioritou pro EU ve vztahu k lidským právům bylo, stejně jako v předchozích letech, začlenění lidských práv do všech aspektů politik EU. Mám na mysli plánování a plnění krizového řízení operací a misí v rámci evropské bezpečnostní a obranné politiky a přidělení speciálních poradců pro lidská práva a rovnost mužů a žen do misí. Mandáty speciálních zástupců Evropské unie se nyní také staly konkrétními pokyny v této oblasti.
<SPEAKER ID="250" NAME="Benita Ferrero-Waldner">
členka Komise. - Pane předsedající, také vítám tuto zprávu Evropské unie, která je společnou zprávou Rady a Evropské komise. Ti z vás, kteří byli přítomni, když jsem zde poprvé hovořila jako komisařka, budou vědět, že bylo vždy mým přáním, abychom se touto otázkou zabývali společně. Ráda bych také poděkovala těm kolegům v Parlamentu, kteří do této naší zprávy přispěli. V konečném důsledku se jedná o velice dobrý dokument, který vyjadřuje to, co máme říci, a ukazuje, co děláme v oblasti lidských práv.
<P>
Svět včera oslavil Mezinárodní den lidských práv, který je tento rok obzvláště důležitý, protože připomíná začátek oslav k připomenutí 60. výročí přijetí Všeobecné deklarace lidských práv. Byl to první krok k založení komplexního mezinárodního rámce pro ochranu lidských práv, po kterém nyní, v průběhu posledních desetiletí, následuje impozantní kodifikace mezinárodních zákonů v oblasti lidských práv.
<P>
Dnešní výzvou je přejít od provedení k realitě, a to v celosvětovém měřítku. Například odsouzeníhodné situace týkající se lidských práv v Barmě/Myanmaru, v Súdánu/Dárfúru, Íránu a Zimbabwe jsou tvrdou připomínkou náročného úkolu, před který jsme postaveni, a úkolu, jehož důležitost nám dnes objasnil laureát Sacharovovy ceny, pan Osman. Jasně nám ukázal cestu.
<P>
Ráda bych vás upozornila na čtyři klíčové události, které obzvláště poznamenaly činnosti Evropské unie za poslední roky. Zaprvé jsme byli svědky důležitých změn v rámci systému Organizace spojených národů v oblasti lidských práv. Fáze institucionálního budování Rady OSN pro lidská práva byla více méně úspěšně dokončena a existuje důvod k opatrnému optimismu, za předpokladu že se Rada bude včas zabývat porušováním lidských práv, ať k nim dojde kdekoliv a kdykoliv.
<P>
V tomto ohledu jsme byli potěšeni, že na základě iniciativy EU, Rada OSN pro lidská práva učinila kroky k řešení hrubého porušování lidských práv v Barmě/Myanmaru, a také v Súdánu/Dárfúru. Kromě toho vítáme i vytvoření systému Celosvětového periodického přezkumu, který od příštího roku také umožní pravidelné důkladné přešetření stavu dodržování lidských práv v každém členském státu OSN.
<P>
I když byla vytvořena Rada OSN pro lidská práva, třetí výbor Valného shromáždění Organizace spojených národů samozřejmě zůstává rovnocenně důležitým fórem pro otázky lidských práv. Evropská unie bude i nadále tento výbor plně využívat k navrhování jak tematických usnesení, tak usnesení týkajících se jednotlivých zemí. Na letošním zasedání bylo dosaženo speciálního úspěchu - jmenovitě bylo poprvé přijato usnesení vyzývající k moratoriu na používání trestu smrti. Díky iniciativě EU a budování koalice napříč regiony znamená historické odsouzení trestu smrti zásadní krok v budování mezinárodního konsensu orientovaného na jeho konečné vymícení.
<P>
Zadruhé jsou jedním z nejdůležitějších nástrojů, které máme k dispozici pro nastolení otázek lidských práv se třetími zeměmi, dialogy o lidských právech. Umožňují nám také upozorňovat na konkrétní obavy týkající se lidských práv v případě partnerské země, vydávat doporučení ke zlepšení, a také diskutovat o možných způsobech prosazování reformy prostřednictvím vzdělávacích projektů a spolupráce. Za poslední rok došlo k podstatnému zvýšení počtu dialogů o lidských právech.
<P>
V současné době vedeme dialogy s přibližně 25 partnerskými zeměmi. Například jsme navázali dialog o lidských právech s většinou evropských sousedících zemí a úvodní setkání byla celkově - a někdy velmi - konstruktivní.
<P>
První kolo dialogů odborníků na otázky lidských práv, včetně dialogu s Africkou unií, otevřelo nové možnosti pro společnou práci s africkým kontinentem v oblasti lidských práv. V květnu 2007 vedla Evropská unie první dialog o lidských právech s Uzbekistánem a strategie EU pro střední Asii předpokládá navázání takových dialogů se všemi zeměmi střední Asie.
<P>
Protože se však počet dialogů zvyšuje, musíme být opatrní, abychom zajistili důslednost a účinnost - což je bod, který Evropský parlament správně podtrhl ve svém usnesení ze dne 6. září 2007.
<P>
Zatřetí dovolte, abych se vrátila k pokynům EU k lidským právům: Dělá mi radost - a předsednictví Rady si toho již všimlo -, že se v roce 2007 přijaly nové pokyny k prosazování a ochraně práv dítěte, společně s prováděcí strategií. Jako první prioritou se budeme podle těchto pokynů zabývat zásadní otázkou násilí na dětech.
<P>
Stejně jako v případě všech pokynů EU se samozřejmě jedná o provedení, které má význam. Evropská unie je aktivní zejména podle pokynů k boji proti trestu smrti, mučení a špatnému zacházení, a to prostřednictvím četných obecných diplomatických demarší, ale také mnoha konkrétních oficiálních protestů proti jednotlivým případům trestu smrti nebo mučení v řadě třetích zemí. O těchto záležitostech budeme systematicky hovořit během politických dialogů vedených při schůzkách se třetími zeměmi.
<P>
Nakonec musím zmínit evropský nástroj pro demokracii a lidská práva (EIDHR), který je zaveden od ledna 2007. EIHDR nám umožňuje poskytovat finanční prostředky přímo pro organizace občanské společnosti po celém světě, bez zásahu vlád. Tento nástroj se stal zásadním prostředkem posilování organizací působících v terénu po celém světě, bez kterých by lidská práva ani demokracie nemohly vzkvétat. EIDHR klade nově důraz na prosazování demokracie a také nám umožňuje poskytovat pomoc akcím na podporu pokynů EU k lidským právům.
<P>
Další inovací je, že je nyní možné mobilizovat fondy na pomoc obráncům lidských práv, kteří se ocitnou v důsledku svých činností v nebezpečí. Celkem bude v rámci tohoto nástroje každý rok k dispozici 140 milionů EUR a první výzvy k předkládání projektů jsou nyní otevřeny.
<P>
Čas mi dnes dovolí se pouze dotknout těch několika bodů. Myslím si ale, že pouhý geografický záběr našich činností v oblasti lidských práv a rozsah tematických otázek, o kterých se ve zprávě píše, nemůže neudělat dojem na každého čtenáře této dobré a zajímavé zprávy.
<P>
Vedle témat, která jsem již zmínila, bych ráda uvedla, že Evropská unie již byla aktivní v záležitostech tak různorodých, jako jsou prosazování členství Mezinárodního trestního dvora (ICC), práva žen a práva osob se zdravotním postižením.
<P>
Rok 2007 byl rokem úspěchů. Jsme si ale nicméně vědomi, že porušování lidských práv zůstává endemické po celém světě. V tomto roce 60. výročí Všeobecné deklarace lidských práv budeme samozřejmě pokračovat v našem úsilí zajistit, aby práva, která jsou v této deklaraci obsažena, se nakonec stala realitou pro všechny z nás.
<SPEAKER ID="252" NAME="Laima Liucija Andrikienė" LANGUAGE="LT">
Nejprve bych ráda poděkovala všem, kdo připravili tuto výroční zprávu. Na tento dokument se těšily nejenom Evropský parlament, ale také takové instituce jako Rada OSN pro lidská práva, Rada Evropy a neziskové organizace, které stále pracují v oblasti ochrany lidských práv, dialog, který nelze přecenit. Hovořím o dialogu mezi Evropským parlamentem, jeho Podvýborem pro lidská práva a Radou OSN pro lidská práva, společností a skupinami, které v jejich rámci působí.
<P>
Souhlasím s myšlenkami, které vyjádřila země zastávající předsednictví v Radě EU a paní komisařka. Ráda bych nicméně vyzdvihla několik bodů.
<P>
Výroční zpráva je podrobným přehledem akcí, které EU podnikla po celém světě v oblasti lidských práv. Týká se činností členských států EU, Komise a Evropského parlamentu. Tato zpráva shrnuje situace v určitých regionech světa, ale cítím, že v ní chybí několik otázek, které by zprávě dodaly ještě větší hodnotu.
<P>
Zaprvé v ní chybí zhodnocení politiky EU v oblasti lidských práv. Bylo by dobré se na konci roku dozvědět názor Rady a Komise o výsledcích a účinku zmíněných akcí. Takové shrnutí by mělo mnohem větší hodnotu než to, které jednoduše vyjmenovává uskutečněné akce, nehledě na to, jak dlouhý takový seznam případně je. Výhled, který by byl zaměřen na výsledky, by zdůraznil všechny akce uskutečněné Evropskou unií v oblasti ochrany lidských práv a podtrhl by bezvýznamnost. To se týká i jednotlivých případů uvedených ve zprávě: jakých výsledků Evropská unie ve skutečnosti dosáhla? Mohlo by to být tak, že naše taktika a činnosti nepřinesly žádný výsledek nebo dokonce měly negativní následky?
<P>
Na druhou stranu mi chybí jasnější vysvětlení práce Evropského parlamentu a doporučení usnesení, která jsme přijali. Pro Evropský parlament by bylo přínosem, kdyby měl informace o tom, která z jeho doporučení vzaly Komise a Rada v úvahu, která byly uvedena do praxe a s jakými výsledky.
<SPEAKER ID="253" NAME="Raimon Obiols i Germà">
jménem skupiny PSE. - (ES) Pane předsedající, rád bych učinil tři rychlé poznámky k této deváté zprávě, a poté se stručně zamyslel nad budoucími zprávami.
<P>
Ty poznámky jsou pozitivní. Nejprve bych chtěl říci, že přestože se tato zpráva řídí strukturou předchozích verzí, věnuje se zde velká pozornost podrobné analýze. Některé otázky se dokonce zkoumají z dvojího pohledu: zeměpisného a tematického. To je pozitivní rys.
<P>
Druhým pozitivním rysem je zvýšený důraz, který zpráva klade na zrušení trestu smrti, mučení, na dětská práva, a větší zájem o ochranu obránců lidských práv.
<P>
Měl by nás také těšit zvýšený zájem o zvláštní zranitelnost žen v situacích zneužívání a z toho vyplývající potřebu posílit jejich ochranu.
<P>
Moje třetí poznámka je, že tato zpráva hovoří o prvním roku Rady OSN pro lidská práva. Evropská unie hrála aktivní roli při zavádění mechanismu Celosvětového periodického přezkumu a to by mohlo vytvořit určité nesmírně pozitivní součinnosti.
<P>
Nakonec bych se rád podělil o úvahu, která se částečně shoduje s myšlenkami paní Andrikienėové. Každým rokem děláme pokroky v našem úsilí orientovaném na mnohem komplexnější diagnózu, ale stále je před námi dlouhá cesta, kterou musíme ujít, než přeměníme tyto vyčerpávající a bystré analýzy do hmatatelnějších a účinnějších výsledků akce Evropské unie.
<P>
To tedy znamená, že musíme vyvíjet koncepční a analytické prostředky, které nám umožní vyhodnotit naše vlastní nástroje. Způsob, jakým přistupujeme k dialogu se třetími zeměmi, podmíněnost, výrazy rétoriky, kterou jsme používali, když jsme se vyjadřovali proti určitým situacím, zda uplatňujeme nebo neuplatňujeme dvojí metr v závislosti na velikosti a strategickém významu té které země, to vše by, jak cítíme, mělo být důkladně přezkoumáno, a doufáme, že se to vezme v potaz v budoucích verzích našich výročních zpráv.
<P>
(Potlesk)
<SPEAKER ID="254" NAME="Sarah Ludford">
jménem skupiny ALDE. - Pane předsedající, myslím, že Evropský parlament učinil velmi dobrý první krok směrem k oslavám 60. výročí Všeobecné deklarace lidských práv, když udělil Sacharovovu cenu za svobodu myšlení úchvatnému panu Salihu Mahmoudu Osmanovi.
<P>
Ten nám ale řekl, že nejsme schopni dostát své povinnosti nabídnout ochranu lidem z Dárfúru a že EU potřebuje do tohoto úsilí vložit své odhodlání a zdroje, včetně vojenských jednotek. Jak je možné, že EU, která hlásá lidská práva, připustí vraždu 600 000 lidí a vysídlení čtyř milionů ? Evropská unie musí budovat svoji způsobilost zasahovat v krizových situacích, jako je tato. Bez akce jsou naše slova o prosazování sdílených hodnot pouhými tlachy. Myslím, že mnoho mých voličů a trpících lidí z Dárfúru bylo udiveno pohledem na vedoucí představitele EU, kteří si minulý víkend v Lisabonu užívali koktejly s prezidenty Zimbabwe a Súdánu.
<P>
Hlavním nedostatkem zprávy Komise a Rady o lidských právech za rok 2007 je jakákoliv reakce, zejména reakce Parlamentu, na zveřejnění závěrů vlád EU o mimořádném vydávání podezřelých. Jsme informováni, že EU byla aktivní, pokud se týká otázky mučení. Jak to, že EU, která hájí lidská práva a usiluje o vymícení mučení, nenabídla žádnou skutečnou odpovědnost nebo zjištění pravdy o svém vlastním zapletení do tohoto zvěrstva, ale pouze nic neříkající popírání a mdlá ujištění? Podepsání Listiny základních práv v tomto týdnu - jakkoliv je vítáno, zejména protože to bude poprvé, kdy je v mezinárodní listině o lidských právech zakázána diskriminace z důvodu sexuální orientace - vyznívá naprázdno, pokud jsme v praxi svědky pokrytectví.
<P>
V poslední řadě pan Osman také varoval, že spravedlnost a odpovědnost nesmí být oslabeny politickým obchodováním a že kruh beztrestnosti musí být rozetnut. Myslím, že toto varování můžeme vztáhnout na současnou situaci na Balkáně. Evropská unie se nesmí nechat Srbskem vydírat k podpisu dohody o přidružení, který má fungovat jako úplatek za ztrátu Kosova, dokud nebudou Ratko Mladić a Radovan Karadžić předvedeni do Haagu. Nemůžeme zamést pod koberec rozsudek hlavní žalobkyně z Haagu, Carly Del Ponteové, podle kterého srbská vláda úmyslně neodevzdala Mladiće and Karadžiće spravedlnosti. Nemůžeme Srbsko odměňovat za to, že se zdrží násilné reakce na Kosovo.
<SPEAKER ID="255" NAME="Konrad Szymański" LANGUAGE="PL">
Pane předsedající, obrana lidských práv by měla být záležitostí svědomí, spíše než krokem drženým s čímkoliv, co náhodou je poslední intelektuální módou. Proto vyzývám, aby činnosti Evropské unie v této oblasti byly naplňovány s větší citlivostí vůči otázce náboženské svobody. Svědomí věřících je stále častěji napadáno a tento problém nyní dosáhl dramatických rozměrů.
<P>
Mohl bych uvést Čínu, Barmu, Severní Koreu, Írán, Súdán, Eritreu, Vietnam, a také Rusko, Saúdskou Arábii, Uzbekistán a Kubu. Je to dost dlouhý seznam? Proto je tedy zarážející, že se tomuto problému věnuje tak málo pozornosti, zejména v první části této zprávy. Vítám skutečnost, že otázky dětských práv a rovnosti žen a mužů byly v našem programu upřednostněny, ale lituji nedostatečné pozornosti vůči svobodě náboženského vyznání. To může být interpretováno jako náznak, že určití lidé v Evropě mají předsudek vůči víře per se.
<P>
Evropská unie by měla naléhavě vytvořit pokyny pro oblast svobody náboženského vyznání. Svoboda náboženského vyznání je lidským právem, které je v současném světě nejběžněji beztrestně porušováno.
<SPEAKER ID="256" NAME="Hélène Flautre">
jménem skupiny Verts/ALE. - (FR) Pane předsedající, vítám tuto výroční zprávu. Je to důležitá práce, která nám přináší komplexní pohled na iniciativy uskutečněné za jeden rok a dvě předsednictví s cílem uvést do praxe politiku EU v oblasti lidských práv. Je zřejmé, že se nejedná o žádný průměrný výkon: je to praktický nástroj a referenční dokument.
<P>
Kvůli tomu všemu cítím, že má paní Andrikienėová pravdu. Zprávě chybí určitá dávka objektivního ocenění, analýzy a kritického ducha a nečiní žádné závěry z otázek, které zvažuje, chybí v ní jakákoliv doporučení. Úspěchy nebo prohry této politiky nejsou ve zprávě dostatečně rozpracovány. To, doufám, a jsem si jistá, že tomu tak bude, bude práce poslanců ve zprávě, kterou má Parlament vypracovat na jaře: jejich práce se musí ubírat tímto směrem.
<P>
V této zprávě jsou také určitá znepokojivě tichá místa. Jak zmínila paní Ludford, oddíl o lidských právech ve vztahu k boji proti terorismu naštěstí končí odkazem na práci Parlamentu o letech CIA a mimořádném vydávání podezřelých, ale neříká nic o tom, že Rada neudělala dostatečné kroky ve vyšetřování, obvinění těch, kteří nesou odpovědnost, a dokonce ještě méně udělala, co se týká kompenzace obětí, které byly nespravedlivě přemístěny, vězněny nebo mučeny.
<P>
Obdobně oddíl o azylu a migraci neříká nic o masovém porušování práv migrantů; není provedeno žádné zhodnocení provedení dohod o řadě zpětných přebírání osob, nic o napůl militarizované správě hranic, nic o tisících lidech, kteří umírají při pokusu dosáhnout našich břehů, i když práce poslanců na těchto záležitostech je rozsáhlá a pravidelná.
<P>
Při čtení této zprávy nemůže člověk ani pochopit důvody, proč členské státy zaujaly nesmírně nepříjemnou pozici vůči našim partnerům a vůči mezinárodnímu právu, když otevřeně odmítly ratifikovat Úmluvu o migrujících pracovnících a jejich rodinách. Naše vnitřní politika o těchto otázkách má dopady na lidská práva za našimi hranicemi.
<P>
Vítám přijetí Listiny základních práv, která nám pomůže k mnohem moudřejšímu pohledu na sebe sama, včetně Velké Británie a Polska. Analýza našeho úspěchu by také mohla být užitečná pro inspiraci našich budoucích strategií. Paní Ferrero-Waldnerová má pravdu: rozhodující role EU v přijetí slibných a náročných mechanismů Radou OSN pro lidská práva, jako je nedávné přijetí rezoluce vyzývající k moratoriu na trest smrti, musí být předmětem analýzy. Aktivní předsednictví, mobilizovaná Rada, Evropský parlament a ofensivní a houževnaté občanské organizace pomáhají vytvářet Evropu, která by byla účinným světovým hráčem: to je velice dobrá a povzbuzující zpráva.
<SPEAKER ID="257" NAME="Patrick Louis">
jménem skupiny IND/DEM. - (FR) Dámy a pánové, "narodil se nový člověk lidských práv, který nemá nic společného se svým předchůdcem z roku 1789 kromě svého jména": to byla popuzená charakteristika, kterou použil filozof Marcel Gauchet k popisu Listiny základních práv, vyhlášené zde v tomto Parlamentu, kterou učinil závaznou článek 6 Lisabonské smlouvy.
<P>
Víme, že v mnoha ohledech velké množství práv, která obsahuje, je v rozporu s právy a svobodami chráněnými našimi vnitrostátními ústavami. Evropské právo je nadřazeno vnitrostátnímu právu, dokonce i ústavnímu právu. Co v takovém případě zbyde ze sekulárního principu, až bude konfrontován s článkem 10 Listiny, kde se vyhlašuje, že náboženská svoboda zahrnuje svobodu projevovat vlastní náboženské vyznání jak veřejně, tak soukromě? Co zbyde z principu rovnosti, až bude konfrontován s článkem 20 a následujícími Listiny, který sestavuje katalog práv obětí na základě jejich příslušenství k určité skupině? Co zbyde z principu svobody, který zahrnuje právo na sebeurčení, až bude konfrontován s články 6 až 19, které ho zaměňují s osobními právy a jednoduchou pravomocí požadovat službu od ostatních?
<P>
To, oč se pokoušíme, je urychlit transformaci občanů, kteří vládnou nad svojí vlastní budoucností, v pouhé konzumenty, pasivní poskytovatele služeb, a to jsme nemohli udělat lépe. Na adresu svých kolegů poslanců, kteří oceňují sekulární svobody a práva svých zemí jako svobody a práva, která jsou chráněna jejich ústavami, mohu říct pouze dvě slova: probuďte se.
<SPEAKER ID="258" NAME="Philip Claeys" AFFILIATION="NI">
(NL) Pane předsedající, politika lidských práv, která není důsledná, je pokrytecká a postrádá důvěryhodnost. Je správné, když chce Evropská unie podporovat lidská práva ve třetích zemích, ale abychom byli důvěryhodní, musíme také respektovat všechna základní demokratická práva mezi sebou.
<P>
Ne vždy tak činíme, zejména v případě práva na svobodu projevu. Toto právo je jedním ze základních práv, ne-li právo nejzákladnější, ale stále více je vnímáno jako problém. Zejména kritika neúspěšné imigrační a integrační politiky je vždy označena jako rasismus a jako taková je kriminalizována.
<P>
Zpráva, o které nyní diskutujeme, se dopouští této chyby také. Lidé riskují, že budou soudně stíháni a odsouzeni, ne kvůli něčemu, co udělali, ale kvůli svým názorům a vyjádření těchto názorů. Tímto způsobem tato nyní prováděná politika nevytváří řešení problémů, ale sama se součástí problému stává.
<SPEAKER ID="259" NAME="Ari Vatanen" AFFILIATION="PPE-DE">
Pane předsedající, jsem za tuto zprávu vděčný, ale rád bych poukázal na to, že naše lidská práva jsou stále selektivní - jsou politicky korektní. Dokonce ani v tomto Parlamentu bychom nemohli uspořádat výstavu fotografií o zvěrstvech, ke kterým dochází v Čečensku, protože bychom se báli, že se to nebude Rusům líbit.
<P>
Pokud se týká našeho dialogu o lidských právech s Čínou, nikdy nebylo zmíněno oněch 30 až 40 milionů děvčat, která jsou v Číně pohřešována, v demografickém smyslu. Kde jsou ty děti? Byly potraceny, zavražděny po porodu nebo opuštěny nebo jsou v rukou organizovaného zločinu. Proto by napříště naším posláním mělo být projednání této záležitosti s čínskými úřady.
<P>
Je situace v EU vůbec lepší? V žádném případě nechci způsobit, aby se kdokoliv cítil vinen. Vše, oč žádám, je, abyste se zamysleli nad tím, co je základem humanity. Proč ukazujeme prstem - docela oprávněně - na ty země, které mají trest smrti, když v EU, kde je více než jeden milion dětí zabíjeno, ještě než se mohou narodit, máme také trest smrti? Má jediná otázka je, zda je to humánní. Můžeme budovat zdravější společnost, když lidský život nemá absolutní hodnotu?
<P>
Naším prvním posláním je bránit bezbranné, ty, kteří jsou nejvíce zranitelní. Tomu se říká skutečná solidarita. Možná to není politicky korektní myšlení, ale musíme se ptát, v čem spočívají hodnoty. Dá se o nich smlouvat? Mohou hodnoty lidských práv záviset na většině dosažené jednoho dne, která se může stát menšinou dne následujícího? Řečeno jednoduše, prvním lidským právem je se narodit. Jsem velmi šťasten, že jsem se narodil, a jsem si jistý, že i mí kolegové jsou šťastní, že se narodili. Když budeme vnímat absolutní hodnotu lidského života, můžeme budovat společnost soucitu a lásky. Nemůžeme budovat lepší zítřky na písku, který je mokrý od slzí nenarozených dětí.
<SPEAKER ID="260" NAME="Józef Pinior" AFFILIATION="PSE">
(PL) Pane předsedající, máme před sebou Výroční zprávu Evropské unie o lidských právech. Je to skvělá zpráva. Ve skutečnosti je to jeden z nejlepších dokumentů, jaké byly v poslední době v Evropské unii vytvořeny, a je kladným příkladem koordinované akce v oblasti lidských práv napříč hlavními evropskými orgány, v tomto případě Rady a Komise.
<P>
Politika Evropské unie týkající se lidských práv je ze všech jejích politik tou nejvyspělejší. Symbolizuje, co Evropská unie zastává v současné civilizaci na začátku 21. století, mimo jednotný trh. Evropská unie hovoří o lidských právech na mezinárodní scéně vskutku jednohlasně. Neváhá prezentovat svůj postoj, který není vždy v souladu s postojem Spojených států. Unie stále více dokazuje, jak účinná a nápomocná je vůči jednotlivcům pronásledovaným v nedemokratických režimech po celém světě.
<P>
Nicméně si, pane předsedající, opravdu uvědomujeme, že zbývá ještě mnohé, co je třeba udělat. Laureát letošní Sacharovovy ceny, pan Salih Mahmoud Mohamed Osman, to vyjádřil jasně například v dnešním vystoupení v tomto Parlamentu. Měli bychom zvážit, jaká akce by zvýšila účinnost politiky Evropské unie v oblasti lidských práv. Mám zejména na mysli studii o situaci týkající se lidských práv v Rusku po volbách v této zemi. Myslím také na situaci v Číně během příprav na nadcházející Olympijské hry, které se tam mají konat příští rok. Evropská unie tam má mnoho práce, zejména pokud se týká lidských práv.
<SPEAKER ID="261" NAME="Anneli Jäätteenmäki" AFFILIATION="ALDE">
(FI) Pane předsedající, pan úřadující předseda Rady řekl, že by se záležitosti lidských práv měly zvažovat v celé politice. To je pravda a mělo by se tak dít v zahraničních věcech, ale EU by si také měla zamést před vlastním prahem. Zachází se se zahraničními dělníky v celé EU způsobem, který bere v potaz lidská práva každého člověka? Je zde mnoho chudoby. Ve skutečnosti nespadá do oficiální politiky EU. Tyto záležitosti jsou zadávány církvi a charitám jako externím subdodavatelům. Evropská unie musí k lidským právům zaujmout odhodlanější postoj; jenom skutky něco znamenají, ne slova.
<P>
Nakonec bych ráda zmínila otázku humanitární krize v Iráku, která brzo dosáhne katastrofálních rozměrů. Okolo 4,5 milionu lidí muselo opustit své domovy a Iráčané představovali v minulém roce největší skupinu žadatelů o azyl v Evropě. Evropská unie reagovala na tuto krizi přidělením 4 milionů EUR na práci Agentury OSN pro uprchlíky a Červenému kříži v Nizozemsku a dalších 11 milionů EUR se plánuje pro zdravotnictví a školství této země. Je to ale dostatečná podpora od bohaté Evropské unie pro těchto 4,5 milionu lidí, kteří jsou, bez vlastního zavinění, v takové neutěšené situaci? Krize v Iráku je nyní jednou z nejhorších na světě.
<SPEAKER ID="262" NAME="Hanna Foltyn-Kubicka" AFFILIATION="UEN">
(PL) Pane předsedající, v této zprávě vítám zejména oddíl o akcích poslanců tohoto Parlamentu. Udělení Sacharovovy ceny Alexandru Milinkievichovi, společně se silným a jednoznačným odsouzením vraždy Anny Politkovské, ukázalo, že Evropa nebude nečinně přihlížet a ignorovat porušování lidských práv za našimi východními hranicemi. Zůstává ale mnohé, co je třeba v tomto směru učinit.
<P>
Poslední parlamentní volby v Rusku prokázaly, že základní principy a svobody jsou v této zemi se samozřejmostí porušovány. Události, které se staly v Rusku, zpochybnily pravidelné konzultace mezi Evropskou unií a Ruskou federací v oblasti lidských práv. Možná nastala doba k novému stanovení povahy těchto schůzek, k zavedení sankcí za nedostatečný posun při realizaci přijatých závazků a ustavení mechanismů pro monitorování jejich provádění. Jedna věc je jistá. Rusko se posouvá dokonce ještě dál směrem od demokracie.
<P>
Můžeme jenom doufat, že příští rok budeme mít více důvodů si poblahopřát k času, který jsme nepromarnili, a příležitostem, které učiní svět lepším místem.
<SPEAKER ID="263" NAME="Milan Horáček" AFFILIATION="Verts/ALE">
(DE) Pane předsedající, zpráva obsahuje dobré inovace. Je zde například kapitola o evropské politice sousedství. Zpráva také popisuje zhoršující se situaci v oblasti lidských práv v Rusku, ale varuje před jakýmikoliv kroky k izolování této země. Je nicméně důležité, aby následující rozhovory zahrnovaly další diskuse o otázkách, jako je svoboda projevu, svoboda tisku a náboženská svoboda, legislativa proti nevládním organizacím a proti extremismu, boj proti terorismu a čečenská otázka. Rada a Komise by měly ustavit následný mechanismus. Navíc je na ruské straně naprostý nedostatek ochoty se zabývat nevládními organizacemi. Musíme doufat, že ruská vláda bude nakonec přece souhlasit s účastí v konzultacích, které povedou k rozhovorům o lidských právech.
<P>
Zpráva ukazuje, že se EU stala aktivnější v oblasti lidských práv, ale bohužel přichází o příležitost zapojit se do kritičtějšího uvažování o situaci v oblasti lidských práv v Evropské unii samotné. To je však třeba učinit, pokud máme provádět důvěryhodnou politiku v oblasti lidských práv.
<SPEAKER ID="264" NAME="Roberta Alma Anastase" AFFILIATION="PPE-DE">
(RO) Dámy a pánové, ráda bych poblahopřála evropským orgánům k vypracování této zprávy, která představuje skutečný ukazatel významu, který Evropská unie přikládá lidským právům a prosazování demokratických hodnot po celém světě. Je to podrobná zpráva a já oceňuji iniciativu směřující k jejímu rozšíření také do jiných oblastí. Zároveň bych ráda, pokud jde o stejné téma zlepšení, poukázala na tři aspekty zásadního významu, které by měly být prioritou evropské akce v budoucnosti.
<P>
Zaprvé bych ráda zdůraznila význam prosazování a respektování lidských práv, z pozice garanta míru v Evropě. Dnešní Evropa je globalizovaná a multietnická Evropa a uznání našich práv a svobod a vzájemný respekt k nim by měly spočívat v základu prosazování tolerance a pochopení. Proto má zaručení práv menšin, zejména v politice pro západní Balkán a v politice sousedství, a také zesílení úsilí Evropské unie v tomto směru zásadní význam.
<P>
Zároveň by i nadále mělo být konsolidováno prosazování práv Romů a jejich integrace do evropského společenství, také prostřednictvím vytvoření agentury, která by za tuto oblast nesla odpovědnost.
<P>
Situace lidských práv na území Evropské unie, která aspiruje na roli podporovatele lidských práv, není o nic méně důležitá, a proto je hodná zájmu. V tomto ohledu vyjadřuji svoji obavu týkající se nedávného zhoršení situace Rumunů v Itálii, která vyústila v masivní porušení jejich práv. Proto žádám Komisi a Radu, aby učinila pevné kroky k obnovení práv Rumunů a v budoucnosti zabránila takové situaci.
<P>
Nakonec bych ráda upozornila Radu a Komisi na potřebu konsolidovat hodnotící mechanismy Evropské unie ve výročních zprávách o lidských právech. Pouze když budeme znát konkrétní výsledky, budeme schopní tyto akce rozvíjet koherentním a účinným způsobem. Také přezkum a vyhodnocení regionálních akcí Evropské unie, také při vytváření Černomořské synergie, by měly být do budoucích zpráv zahrnuty.
<SPEAKER ID="265" NAME="Richard Howitt" AFFILIATION="PSE">
Pane předsedající, dovolte mi také přivítat letošní výroční zprávu Rady a Komise. Zajisté je posunem ve smyslu dalších podrobností, které jsme v minulých letech žádali. Ale pokud to mohu tak říci, je stále ještě trochu delší při popisování a trochu kratší při analýze, kterou bychom rádi měli.
<P>
Rád bych ale z celého srdce poblahopřál portugalskému předsednictví k jeho novým pokynům k právům dítěte - což je zásadní krok vpřed.
<P>
Doufám, že se příští rok ta předsednictví, která budou následovat, postarají o účinnou roli Agentury pro základní práva a zlepšení právních předpisů EU, aby se zajistila účinná ochrana před diskriminací z jakéhokoliv důvodu, a budou vytrvale tlačit na země západního Balkánu, aby přivedli válečné zločince před spravedlnost.
<P>
Rád bych také dnes požádal o zvláštní evropskou podporu, která by v následujícím roce byla poskytnuta zprávě osobního zástupce generálního tajemníka OSN pro obchod a lidská práva. Jako parlamentní zpravodaj k této otázce jsem hluboce znepokojen, že indické soudy v Bangalore tento týden budou usilovat o vykonání mezinárodního zatykače na sedmi holandských aktivistech z kampaně za čisté šaty, protože na internetu zveřejnili zprávu o porušování pracovních práv u indického dodavatele módní značky G-Star, včetně nucených přesčasů a fyzického a verbálního týrání.
<P>
To je v rozporu s odpovědnostmi indické vlády podle článku 19 Mezinárodního paktu o občanských a politických právech. Žádám Radu a Komisi o prošetření tohoto případu a vyzývám všechny vlády EU, aby ve věci tohoto zatykače na zásadní otázku jak pracovních práv, tak svobody projevu nespolupracovaly.
<SPEAKER ID="266" NAME="Ewa Tomaszewska" AFFILIATION="UEN">
(PL) Pane předsedající, zpráva obsahuje informace o rozhovorech s ruskými a čínskými vedoucími představiteli, které se týkaly úcty k lidským právům. Bohužel tyto informace nejsou příliš konkrétní. Mezitím pokračuje konflikt mezi policií a armádou v Rusku kvůli orgánům, které patří Čečencům. Čečenců se zmocňují v jejich domovech, a když jsou z jejich těl odebrány všechny orgány vhodné k transplantaci, jsou odhozeni jako nepotřebná věc.
<P>
V Číně jsou orgány odebírány z těl politických vězňů. Rada Evropy vydala ze začátku letošního roku k těmto případům prohlášení. Vše, co byl náš Parlament schopen udělat, bylo odinstalovat výstavu ilustrující zločiny spáchané Ruskem proti Čečencům. Výstava byla jednoho večera sundána, protože se považovala za příliš šokující. Měla bych zdůraznit, že to byla výstava, která byla považována za příliš šokující, ne akce, které ilustrovala.
<P>
Jak dlouho budeme promíjet genocidu? Ráda bych požádala o vysvětlení, zda byl problém, o kterém jsem hovořila, přednesen během rozhovorů s Ruskem a Čínou.
<SPEAKER ID="267" NAME="Ana Maria Gomes" AFFILIATION="PSE">
(PT) Musím poblahopřát portugalskému předsednictví k této zprávě, která obsahuje podrobný popis odvedené hodnotné práce, pro mě zejména moratorium na trest smrti. Chybí jí ale jedna kritická, a především sebekritická analýza. Mluvím o nedostatečné reakci Evropské rady na doporučení tohoto parlamentu a senátora Dicka Martyho k tzv. letům CIA. Přestože byly konfrontovány s důkazem, že území a agenti různých členských států jsou zapleteni do únosu a mučení osob podezřelých z terorismu, kterým kvůli tomu byla odepřena spravedlnost, Evropská rada a zejména portugalské předsednictví dodnes neudělaly nic, aby náležitě zjistily, co se stalo, aby určily podíl viny a předešly tomu, aby se takové trestuhodné akce ještě někdy staly.
<P>
Přes doznání a vyšetřování v USA mají evropské vlády své hlavy stále pevně zabořeny do písku, a tak urážejí základní evropské hodnoty a zájmy a závažným způsobem oslabují důvěryhodnost Evropy ve smyslu obecného prosazování lidských práv.
<SPEAKER ID="268" NAME="Genowefa Grabowska" AFFILIATION="PSE">
(PL) Pane předsedající, chtěla bych říct, jak jsem ráda, že se moje země, Polsko, rozhodla vzít zpět své výhrady týkající se zavedení Světového dne proti trestu smrti. Toto rozhodnutí nejenom přesně odráží pocity lidí v Polsku, ale umožňuje také Unii hovořit jednohlasně.
<P>
Pokud se týká zprávy, kterou máme před sebou, vítám její kapitolu 4.5, nazvanou Práva žen a rovnost mužů a žen. Je dobře, že Evropská komise zahrnula rovnost mužů a žen a práva žen mezi své priority a akční rámce pro rok 2010. Každý členský stát musí nyní mít tyto otázky na mysli a počítat s nimi ve všech politických iniciativách a společných akcích zaměřených na rozvoj.
<P>
Udělali bychom dobře, kdybychom zvážili situaci v této oblasti s ohledem na tyto otázky. Skutečně můžeme být spokojeni, když slyšíme, co se opravdu děje? Mohla bych například hovořit o čtyřiadvacetileté íránské ženě jménem Delaram Aliová, která byla odsouzena k 32 měsícům ve vězení a 10 ranám bičem jenom proto, že se účastnila demonstrace proti pronásledování žen. Navíc se letos v červenci našla v Basře těla 42 žen. Jak zareagujeme na skutečnost, že tyto ženy byly zavražděny jenom proto, že si nezakryly hlavy a nosily make-up? Jistě nemůžeme prominout zbytečné smrti těchto žen?
<SPEAKER ID="269" NAME="Manuel Lobo Antunes">
úřadující předseda Rady. - (PT) Pane předsedající, paní komisařko, dámy a pánové, budu velice stručný. Zaprvé, pokud se týká zprávy, která byla dnes předložena a o které se vedla rozprava, a způsobu této rozpravy, musím vám poděkovat za vaši podporu. Vlastně více než to, musím vám poděkovat za vaše uznání práce odvedené Radou, Komisí, a také generálním sekretariátem Rady při přípravě této zprávy a jejího obsahu. Připomínky, které jsme slyšeli, byly hudbou pro naše uši, protože ocenily podrobnost a přednosti zprávy a úsilí do ní vložené. Slyšeli jsme také kritiku, konkrétně že jsme mohli tu a tam zlepšit analýzu a jít víc do hloubky případů a důsledků. Tato zpráva určitě tímto směrem jde: je více analytická, nebo si to klade za cíl, než předcházející zprávy a neměly by být pochyb o tom, dámy a pánové, že budeme v tomto duchu pokračovat, jak jste radili a navrhovali.
<P>
Připomínky byly učiněny také k podstatě. Jeden poslanec řekl, že Evropa něco udělala, nebo udělala hodně, ale stále ještě ji čeká dlouhá cesta. Jsem přesvědčen, že Evropa je možná nejskvělejší oblastí svobody, spravedlnosti, lidských práv a právních států. Při své stále silnější a pevnější obraně lidských práv jde důslednou a konstantní cestou. Je však jasné, že je vždy něco dalšího, co je možné udělat, protože konce ve smyslu svobody a lidských práv nikdy nedosáhneme: vždy bude co bránit, rozvíjet, chránit a zabezpečovat. Měli bychom ale uznat, že Evropská unie vykonala hodně, jak uvnitř, tak vně. Byl citován nedávný případ: rozhodnutí nebo opatření, která jsme přijali v této oblasti, například ochrana dětských práv. Udělali jsme to.
<P>
Vyzdvihl bych také čtyři nebo pět iniciativ v oblasti lidských práv, které nepopiratelně prokazují, co se EU snaží dělat, pokud se týká obrany těchto lidských práv. Zítra zde slavnostně vyhlásíme Listinu základních práv Evropské unie. V této polovině roku 2007 Evropská unie zajistila, že v Organizaci spojených národů byla přijata rezoluce o moratoriu na trest smrti. Založili jsme Evropskou agenturu pro základní práva, která je v závěrečných fázích své přípravy. Vytvořili jsme také Evropský den proti trestu smrti. Existují konkrétní, specifické a nedávné příklady stálosti, vytrvalosti a poctivosti způsobu, jak naše práce hájí lidská práva. Musíme akceptovat, že budou existovat problémy a že budou opatření nebo akce či přístupy, které mohou být nedokonalé!
<P>
Přesto ale musíme také uznat obrovský úspěch, kterého jsme v této oblasti dosáhli. Konkrétně pokud se týká externí akce, hovořilo se o summitu EU-Afrika, o kterém bude následná rozprava. Není pochyb, že otázka lidských práv a řádné správy věcí veřejných byla důležitá, ve skutečnosti velmi důležitá otázka v rozhovoru, který jsme vedli v Lisabonu během summitu EU-Afrika. Vy všichni víte, dámy a pánové, jako vědí všichni evropští občané, že v našem dialogu se třetími zeměmi je otázka obrany lidských práv konstantním a prioritním tématem v našem programu a v našem bilaterálním dialogu. Důkazem toho jsou naše odsouzení jakýchkoliv případů porušení lidských práv ve třetích zemích a opatření přijatá jako reakce na porušení lidských práv ve třetích zemích, zejména prostřednictvím přijetí sankcí, které jsou konkrétně namířeny na předcházení jakýchkoliv dalších opakování takových případů porušení lidských práv. Měli bychom proto ocenit naše přednosti a úsilí, které jsme vynaložili. Samozřejmě musíme také napravit, co napravit lze, ale v této věci bychom měli mít sebevědomý a kladný postoj a víru, že jsme na správné cestě v souladu s našimi humanistickými tradicemi.
<SPEAKER ID="270" NAME="Benita Ferrero-Waldner">
členka Komise. - Pane předsedající, než zareaguji na některé otázky, které byly zmíněny v rozpravě, dovolte mi říci, že jsme pro vás přivezli pár kopií pro případ, že byste o ně měli zájem. Jsou k dispozici.
<P>
Nyní se dostávám k diskusi. Dovolte mi začít obecnými poznámkami ke zprávě. Jsem ráda, že ji mnozí z vás považují za užitečnou a také si všímáme návrhů a doporučení, která jste zmínili v této rozpravě. K otázce analýzy efektivity naší vlastní politiky, kterou někdo z vás nanesl, bych jenom ráda upozornila na kapitolu 7, která je věnována této problematice; jsou zde hodnocení a analýzy, ale je také pravda, že se v tom můžeme zlepšit, můžeme udělat víc. Dovolte mi také říci, že existuje určité omezení, protože se otázky lidských práv také velice často vztahují ke změně celé společnosti, proto nejsou tak snadno měřitelné jako jiné věci, které jsou do praxe uváděny rychle.
<P>
Dovolte mi také uvést několik obecných poznámek. Byly zmíněny náboženské svobody. Evropská unie je samozřejmě silně proti diskriminaci, která se dotýká jakýchkoliv náboženských skupin, a od našeho dialogu se třetími zeměmi se očekává, že posílí vlastní úsilí příslušných vlád zamířené na prosazování a uplatňování zásad lidských práv, například prostřednictvím vnitrostátních institucí pro lidská práva.
<P>
Pokud se týká ostatních otázek, které zde byly zmíněny, například situace Romů v kandidátských zemích, v této výroční zprávě se uvádí, že jsme silnými zastánci plného respektování lidských práv všech osob, včetně těch, které patří k menšinám. Romské komunity byly mezitím označeny jako jedna z nejvíce zranitelných menšin, jak v rámci EU, tak v kandidátských zemích. Myslím, že se s touto otázkou musíme ještě vypořádat a zajistit její zlepšení.
<P>
Byla zde vznesena také otázka o vydávání podezřelých v obecném smyslu. Podle mého názoru praktiky, které se nazývají "vydávání podezřelých" nebo "utajované zadržení" zakládají porušení základních práv. To bylo jasně řečeno. V tomto případě Komise od začátku aktivně podporovala a usnadňovala vyšetřování vydávání podezřelých a utajovaných zadržení, která byla zahájena jak Radou Evropy, tak Evropským parlamentem. Jenom bych to zde ráda zmínila. Něco se udělalo.
<P>
K Súdánu: dnes jsme zde vyslechli pana Osmana. Jedním z klíčových prvků společné strategie na summitu byla otázka partnerství v oblasti bezpečnosti a míru. Zde poskytujeme zásadní podporu na pomoc předcházení konfliktům, mírovým operacím a posílení způsobilosti Afriky vypořádat se s konflikty na regionální a národní úrovni. Předseda Barroso a pan komisař Michel využili veškeré příležitosti, včetně posledního summitu EU-Afrika, k odstranění zbývajících překážek.
<P>
Byla jsem dnes přítomna proslovu pana Osmana a on také výslovně řekl, že se mu od delegací Evropské komise dostalo hodně podpory. Takže je tu hodně podpory, ale člověk může samozřejmě vždycky udělat víc.
<P>
K situaci lidských práv v Iráku, která zde byla také zmíněna: víme, že je to stále ještě alarmující situace, zejména ve světle tamní špatné bezpečnostní situace, a také pokud se týká žen, dětí, menšin a vysídlených osob. Zde, podle mě, stojí v centru našich politik dobrá správa věcí veřejných, demokracie, lidská práva a právní stát, aby se mohly pomalu ubírat správným směrem. Často jsme se na ně obraceli ve věci zrušení trestu smrti. Tolik jenom ke zdůraznění několika z těchto otázek.
<P>
K Rusku: konzultace o lidských právech mezi Evropskou unií a Ruskem pořádáme dvakrát do roka a Rusko je v naší zprávě zmíněno dvakrát, na stranách 72 a 73: zaprvé byly vyzdviženy konzultace a zadruhé jsme jasně promluvili o situaci lidských práv, včetně Čečny. Takže ještě jednou - na Čečnu se nezapomnělo.
<P>
Nakonec mi dovolte stručnou zmínku o Indii. Víme o soudní žalobě, která byla podána společností Fibres and Fabrics International na kampaň za čisté šaty. Tato otázka je obzvláště důležitá pro ta generální ředitelství Komise, která se zabývají spravedlivými pracovními podmínkami. Požádali jsme delegaci Evropské komise v Dillí, aby nám podávala aktuální informace o situaci, která probíhá u indických soudů, a musíme prošetřit zadržení, které bylo zmíněno.
<P>
Zbývá mnohé, o čem by bylo třeba hovořit, ale myslím, že to byla rozsáhlá rozprava, a nechci už zabírat více času.
<SPEAKER ID="271" NAME="Předsedající">
Rozprava je ukončena.
