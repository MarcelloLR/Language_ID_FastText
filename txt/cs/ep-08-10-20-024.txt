<CHAPTER ID="024">
Strategie pro budoucí dohodu o institucionálních aspektech regulačních agentur (krátké přednesení) 
<SPEAKER ID="257" NAME="Předsedající">
Dalším bodem je krátké přednesení zprávy pana Papastamkose o strategii pro budoucí dohodu o institucionálních aspektech regulačních agentur předložené jménem Výboru pro ústavní záležitosti.
<SPEAKER ID="258" NAME="Georgios Papastamkos">
zpravodaj. - (EL) Pane předsedající, 29 evropských regulačních agentur tvoří na první pohled cosi jako mikroinstituci, ale v podstatě mají jasný makrodopad a staly se již uznávanou součástí Evropské unie.
<P>
Přílišný početní nárůst regulačních agentur nepochybně vedl k častějším evropským regulačním zásahům, roztříštěnosti a nedostatečné průhlednosti evropských politik a v širším slova smyslu se ztížila operační koordinace.
<P>
U všech evropských agentur vyvstává nutnost předběžného přezkoumání jejich činnosti a výkonnosti. Požaduje se minimální počet společných zásad a pravidel týkajících se struktury, fungování a řízení regulačních agentur, tak aby se harmonicky integrovaly do rámce základních zásad odvozených ze smluv.
<P>
Poté, co Rada odmítla přijmout právně závazný nástroj a zamítla návrh na uzavření meziinstitucionální dohody, Komise se rozhodla navrhnout zřízení meziinstitucionální pracovní skupiny, jejímž úkolem by bylo vytvoření společného rámce pro regulační instituce a vymezení kompetencí jednotlivých evropských orgánů vůči těmto agenturám.
<P>
Mám za to, že tento návrh nesplňuje očekávání Evropského parlamentu, co se týče dosažení meziinstitucionální dohody. Společný přístup je ovšem krokem vpřed směrem k přijetí právně závazného textu. Pochopitelně velice oceňuji, že Komise chce najít východisko ze situace prodlužované meziinstitucionální nečinnosti. Vítáme vytvoření meziinstitucionální pracovní skupiny, která bude v rámci kolektivní politiky přezkoumávat zkušeností získané na základě činnosti regulačních agentur a jejímž úkolem bude objasnit jejich postavení v mnohoúrovňovém systému evropského vládnutí.
<P>
Navrhovaný přístup - pokud možno společný přístup - ke struktuře a činnosti agentur se snaží omezit byrokratickou nepružnost, aby agentury mohly plnit svou regulační úlohu správně a účinně a mohl být nad nimi prováděn dohled, a byly tak alespoň částečně splněny aktuální požadavky na kontrolu a odpovědnost. Prioritou je hledání společného rámce pro meziinstitucionální porozumění a přístup, které obecně spočívá v dosažení co největší přidané hodnoty regulačních agentur v evropských strukturách vládnutí na základě větší průhlednosti, viditelné demokratické kontroly a zvýšené účinnosti.
<P>
Na závěr bych chtěl poukázat na to, že zřízení parlamentní kontroly nad strukturou a činností regulačních agentur je v souladu s tradiční demokratickou zásadou vyžadující politickou odpovědnost všech orgánů s výkonnou pravomocí. Možnost, aby Evropský parlament převedl politickou odpovědnost na příslušné agentury, se dotýká samé podstaty zastupitelské demokracie, která spočívá v prověření zákonnosti a účelnosti řešení zvoleného orgánu výkonné moci.
<SPEAKER ID="259" NAME="Joe Borg">
člen Komise. - Pane předsedající, Komise vítá kladný postoj pana zpravodaje Papastamkose a odpovědných a přidružených výborů ke klíčovým prvkům předloženým v březnovém sdělení "Evropské agentury: cesta vpřed". Jedná se o uvalení moratoria na zřizování nových agentur, aktuální hodnocení systému agentur a vytvoření meziinstitucionální pracovní skupiny.
<P>
Jak víte, přikládáme velký význam opětovnému zahájení meziinstitucionálního dialogu o úloze a postavení agentur v evropském vládnutí, dialogu zaměřenému na rozvíjení soudržné vize a společném přístupu vůči regulačním agenturám.
<P>
Komise věří, že Parlament bude nyní s to rychle ustanovit své zástupce do meziinstitucionální pracovní skupiny.
<P>
Počítáme rovněž s příznivou reakcí ze strany Rady za účelem zajištění včasného postupu při následných opatřeních na základě sdělení Komise.
<P>
Jsme přesvědčeni, že meziinstitucionální pracovní skupina bude vytvořena ještě v tomto roce. Tato skupina bude úzce zapojena do procesu hodnocení, který se Komise chystá zahájit.
<P>
Na závěr mi dovolte, abych konstatoval, že Komise ponechala otevřenou otázku formy závěrečného výsledku meziinstitucionálního dialogu, aby nepředjímala diskuse. Záleží na meziinstitucionální pracovní skupině, pro jakou formu svých závěrů se rozhodne. Na druhou stranu závěry je možno uplatňovat různými způsoby - někdy stačí rozšířit osvědčené postupy, a někdy je nutné provést změny základních aktů agentur.
<P>
Spolupráce mezi Parlamentem a Komisí v této oblasti je příkladná a jsem přesvědčen, že tímto způsobem budeme pracovat i nadále.
<SPEAKER ID="260" NAME="Předsedající">
Tímto je bod uzavřen.
<P>
Hlasování se bude konat v úterý.
