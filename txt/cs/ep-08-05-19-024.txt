<CHAPTER ID="024">
Tabákový fond Společenství (rozprava) 
<SPEAKER ID="123" NAME="Předsedající">
Dalším bodem je zpráva o návrhu nařízení Rady, kterým se mění nařízení (ES) č. 1782/2003, pokud se jedná o převod podpory pro tabák na léta 2008 a 2009 do Tabákového fondu Společenství, a nařízení (ES) č. 1234/2007 v souvislosti s financováním Tabákového fondu Společenství - C6-0062/2008 -, kterou předkládá pan Berlato jménem Výboru pro zemědělství a rozvoj venkova.
<SPEAKER ID="124" NAME="Sergio Berlato">
zpravodaj. - (IT) Vážená paní předsedající, paní komisařko, dámy a pánové, návrh Evropské komise v podstatě předpokládá, že se prodlouží platnost srážky 5 % z poskytované tabákové podpory na kalendářní roky 2008 a 2009 a převodu těchto prostředků do Tabákového fondu Společenství, jehož jediným cílem je financovat informační iniciativy na zvyšování povědomí evropských občanů o škodlivých účincích konzumace tabáku.
<P>
Nejprve by, myslím, bylo vhodné zdůraznit několik objektivních údajů. Převod podpory společné zemědělské politiky do fondu je vzácným a pozitivním příkladem propojení zemědělské a zdravotní politiky Evropské unie a spolupráce mezi nimi. Protože činnosti fondu jsou, jak Komise zdůraznila, důležité pro občany Unie a budou pro ně důležité i nadále, považujeme za nutné pokračovat v jeho podpoře v letech 2008 a 2009.
<P>
Srážky z vázané podpory poskytované zemědělcům byly vždy jediným zdrojem financování Tabákového fondu Společenství. Finanční základna těchto srážek se značně zmenšila reformou společné organizace trhu s tabákem a rozhodnutím některých členských států úplně oddělit podporu od pěstování tabáku, čímž byl fond připraven o veškerý příjem z těchto srážek. Aby se fondu poskytly dostatečné prostředky k financování programů bez dalších požadavků na rozpočet EU, je nezbytné dále prodloužit dobu platnosti srážek a zvýšit jejich procento, přinejmenším do konce období současných výhledů, a zároveň hledat nové cesty financování fondu.
<P>
Jedním z pozitivních aspektů mechanismu financování fondu je, že nejméně 25 % celkové částky schválených projektů musí být spolufinancováno osvědčenými účastníky trhu, což zabezpečuje další finanční prostředky. Výbor pro zemědělství tyto otázky často posuzuje a udržuje si vlastní kurz, kterým je zpřísňování omezení kouření a zvyšování povědomí obyvatel o jeho škodlivých účincích na lidské zdraví.
<P>
Na druhou stranu si plně uvědomujeme, že jak uvádí legislativní usnesení Parlamentu z 10. března 2004, evropská produkce surového tabáku, v současné době soustředěná do několika zvláštních oblastí Unie, činí méně než 4 % produkce světové a nemá žádný vliv na místní spotřebu tabákových výrobků.
<P>
Ačkoliv toto téma nemá pro dnešní debatu ústřední význam, stojí za to připomenout, že Evropská unie je vedoucím světovým dovozcem surového tabáku a svoji potřebu z více než 70 % uspokojuje dovozem ze třetích zemí, především z Brazílie, Malawi, Argentiny, Indonésie, Zimbabwe, Indie a Číny, což zvýhodňuje tabák často pěstovaný za méně přísných podmínek než tabák evropský. Zároveň to vede k obchodnímu schodku o objemu více než 1,2 miliardy EUR ročně.
<P>
Na druhé straně zaznamenaly členské státy, ve kterých došlo k úplnému oddělení tabákové podpory od produkce, vedle zrušení převodů do fondu také úplné opuštění produkce, aniž by z hlediska hospodářství nebo zaměstnanosti existovala udržitelná alternativa. To mělo velmi vážné nepříznivé dopady na dotčené zemědělské oblasti jako celek, a přitom to nevedlo k žádné změně v místní spotřebě hotových tabákových výrobků.
<P>
Co se týče návrhu provést srážky z podpory na kalendářní rok 2008, Výbor pro zemědělství se s ohledem na to, že již před časem byly uzavřeny smlouvy na pěstování tabáku v hospodářském roce 2008, domnívá, že schválení návrhu by mohlo vést celé řadě žalob nebo v každém případě ke sporu, který by ve svém důsledku způsobil závažné škody samotným zemědělcům.
<P>
Závěrem konstatuji, že Výbor pro zemědělství za to, že prodloužením platnosti srážek do roku sklizně 2012 a zvýšením jejich sazby na 6 % by se vyčlenil dostatek prostředků na financování činností v rámci Tabákového fondu Společenství do roku 2013, a vyzývá Komisi, aby připravila víceletý program, který by - v podobě patřičně upravené v souladu se zde navrženými pozměňovacími návrhy - mohl čerpat 81 milionů EUR bez dalšího dopadu na rozpočet Unie.
<SPEAKER ID="125" NAME="Mariann Fischer Boel">
členka Komise. - Vážená paní předsedající, úvodem chci poděkovat panu zpravodaji Berlatovi. Energie, se kterou jste dnes pronesl Váš projev, mě velmi povzbudila. Dále bych chtěla za zprávu o Tabákovém fondu Společenství poděkovat Výboru pro zemědělství a rozvoj venkova.
<P>
V roce 2004 schválila Rada tabákovou reformu, která omezuje zčásti vázané a zčásti oddělené platby producentům tabáku v období let 2006 až 2009. Tato reforma předpokládá poměrně dlouhé přechodné období, protože tato částečně vázaná podpora může být poskytována až do roku 2009. Ale měli jsme, jak jste správně podotkl, členské státy, které již od roku 2006, kdy reforma vstoupila v platnost, podporu úplně oddělily.
<P>
Reforma z roku 2004 rovněž zahrnovala převod srážky z tabákové podpory na léta 2006 a 2007 od producentů tabáku do Tabákového fondu. Návrh Komise prodlužuje převádění této srážky z tabákové podpory do Tabákového fondu až do roku 2009.
<P>
Podporu převádění části tabákové podpory do Tabákového fondu společenství velmi vítám. Vaše zpráva správně zdůrazňuje, jaký zásadní význam mají pro evropskou veřejnost opatření tohoto fondu, zaměřených na podporu iniciativ osvěty o škodách, které tabák může způsobovat.
<P>
Avšak Vaše žádost o prodloužení přechodného období až do roku 2012 představuje závažný problém. Takové prodloužení přechodného režimu částečné vázanosti jde zcela proti filosofii, kterou Komise zítra bude navrhovat ve svém sdělení o "kontrole stavu", jež se posouvá k více odděleným platbám, neboť ty zemědělcům skýtají svobodu produkovat, co si trh žádá.
<P>
Pokud jsem dobře informována, členské státy, které se od samého počátku rozhodly platby producentům tabáku zcela oddělit, tak učinily, protože bylo pro zemědělce výhodnější opustit toto odvětví - možná kvůli nízké kvalitu tabáku bylo těžší utržit za něj slušnou cenu.
<P>
V roce 2004 bylo rovněž dohodnuto, že 50 % podpory Společenství směřující do odvětví tabáku bude věnováno na opatření rozvoje venkova. Toto začneme realizovat v rozpočtovém roce 2011, a vznikne tak doplňková podpora Společenství pro regiony pěstování tabáku. Je důležité poznamenat, že tato podpora je vyčleněna pro regiony, kde se tabák pěstuje. Na tomto základě byla již do programů rozvoje venkova na období 2007-2013 včleněna částka 484 milionů EUR ročně pro členské státy, na které se tabáková reforma vztahuje.
<P>
Proto jsem si jista, že Vás nijak nepřekvapím, nebudu-li moci podpořit prodloužení přechodného režimu částečné vázanosti, a to kvůli dohodě podpořené všemi členskými státy s produkcí tabáku při schvalování tohoto balíčku o středomořských produktech v roce 2004. Těším se však na velmi živou a zajímavou diskusi dnes večer.
<SPEAKER ID="126" NAME="Wiesław Stefan Kuc">
navrhovatel stanoviska Rozpočtového výboru. - (PL) Vážená paní předsedající, paní komisařko, subvencování produkce tabáku je spolu s bojem proti kouření tabákových výrobků již řadu let předmětem sporů. Tabákový fond Společenství, který v současné době spotřebovává 5 % tabákové podpory, však slouží k financování výzkumu odstraňování nepříznivých účinků kouření, osvětových kampaní a odborné přípravy producentů tabáku s cílem, aby přešli na produkci jiných plodin.
<P>
Jsem autorem stanoviska Rozpočtového výboru ke zprávě pana Berlata. Pokračování financování Tabákového fondu Společenství v příštích dvou letech je nanejvýš vhodné, ale je otázkou, zda důvody pro jeho existenci po skončení tohoto období pominou, neboť jak víme, lidé kouří a kouřit nepřestanou. Kouřit budou i bez ohledu na to, zda v Evropě pěstujeme tabák, nebo ne. Tento problém nezmizí ani se skončením subvencí pro pěstitele tabáku. Existence fondu proto musí pokračovat. Můžeme změnit jedině způsob jeho financování.
<SPEAKER ID="127" NAME="Ioannis Gklavakis">
jménem skupiny PPE-DE. - (EL) Vážená paní předsedající, s radostí konstatuji přítomnost paní komisařky, neboť věřím, že je to velmi spravedlivá žena. Dovolte mi vysvětlit.
<P>
Za prvé, zdůrazňuji kolegovi z Rozpočtového výboru, že se stavíme proti kouření a podporujeme rozsáhlou protitabákovou kampaň. Pokud však lidé nadále kouří a vytvářejí odpovídající poptávku po tabáku, nepotřebujeme tuto plodinu dovážet ze třetích zemí. Pěstujme ji v Evropě.
<P>
K této zprávě panu Berlatovi blahopřeji a plně ji schvaluji. Žádám, aby financování Tabákového fondu Společenství pokračovalo. Paní komisařko, my zemědělci jsme rádi přijali jednoprocentní zvýšení sazby srážky do osvětového fondu proti kouření, i když jsou to peníze, které nám berete. Toto zvýšení rádi akceptujeme. Žádáme Vás však, aby status quo v oblasti tabáku zůstal zachován až do roku 2013.
<P>
Paní komisařko, považuji Vás za velmi spravedlivou ženu. Proč by měli být pěstitelé tabáku diskriminováni? Žádáme proto stažení tohoto opatření a zachování statusu quo do roku 2013. Navíc jak víte, pěstitelé tabáku ve všech zemích, a zejména v mé vlastní zemi, se řadí mezi naše nejchudší zemědělce a často pocházejí z nejchudších, nejzanedbanějších regionů, kde v mnoha případech nelze pěstovat jiné plodiny. Pokud ukončíme tento režim a zrušíme podporu, pak těmto regionům hrozí úpadek a zhoršování životního prostředí.
<P>
Proto žádám zachování statusu quo v souladu se zprávou pana Berlata a jeho a mými pozměňovacími návrhy. Paní komisařko, protože vím, že jste velmi spravedlivá, věřím, že mohu počítat s Vaší podporou našeho návrhu.
<SPEAKER ID="128" NAME="Alejandro Cercas">
jménem skupiny PSE. - (ES) Vážená paní předsedající, paní komisařko, velmi Vám děkuji za Vaši dnešní přítomnost. Hovořil jsem s hejtmanem svého regionu, který má o Vás vysoké mínění, a já jeho mínění dnes mohu potvrdit.
<P>
Hovořím sám za sebe a jménem stínové zpravodajky mojí skupiny paní Rosy Miguélezové, na podporu pana Berlata, neboť jeho postoj se mi zdá být nejrozumnějším.
<P>
Berlatova zpráva se zabývá výlučně Tabákovým fondem Společenství, fondem Společenství určeným na boj proti kouření. Požaduje na tuto kampaň více času a více finančních prostředků. Z toho důvodu by pro tuto zprávu měli hlasovat i poslanci, kteří jsou proti prémiím za tabák, neboť jejím cílem je zvětšení časového fondu a působnosti pro boj proti tabáku.
<P>
Slovo tabák však vzbuzuje u mnoha poslanců velmi silné pocity, které vedou ke zmatení. Zaměňují pak Tabákový fond Společenství s prémiemi Společenství a říkají, že žádáme o pokračování prémií. To není pravda. Hovoříme zde o situaci fondu do roku 2013.
<P>
Zaměňují produkci za spotřebu. Problémem Evropy není produkce. Evropa produkuje jen velmi málo tabáku. Problémem Evropy je spotřeba tabáku dováženého z mimoevropských zemí.
<P>
Zaměňují také tabák s kouřením. To je jako zaměňovat alkohol s alkoholismem. Tato rostlina, která je zemědělskou plodinou, má celou řadu využití, včetně lékařského, zatímco kouření představuje nemoc.
<P>
Pokud chtějí vymýtit spotřebu, měli by svoje útoky mnohem více zaměřit na dovoz, výrobu, propagaci a obrovský tabákový průmysl jako celek, a nikoli na chudé zemědělce v mojí zemi, kteří jsou zodpovědní za pouhých 5 % tabáku, který se v Evropě vykouří.
<P>
Závěrem, bych, paní komisařko, řekl, že nefinancujeme tabák pro tabák, nýbrž protože vytváří řadu pracovních míst, a to nejen mezi bezprostředními producenty tabáku, ale v pěstitelských oblastech jako celku. Řada producentů tabáku dokonce chce přestat s jeho pěstováním, protože si vydělají více bez práce. Dotyčné oblasti se však zhroutí, pokud ztratí tisíce pracovních míst pro ženy a přistěhovalce, jak se tomu stalo v jiných oblastech Evropy.
<P>
Žádají pouze o čas, o čas na reorganizaci jejich hospodářství.
<P>
Paní komisařko, velmi Vám děkuji za Vaši trpělivost a doufám, že podáte ruku nikoli panu Berlatovi, nýbrž pracovníkům, kteří tento Parlament sledují v naději, že nebude používat dvojí metr. Doufám, že zde nikdo nebude zaměňovat to, co by rád viděl, s realitou, a také doufám, že zde nikdo nebude upřednostňovat své vlastní zájmy před zájmy těchto skromných lidí.
<SPEAKER ID="129" NAME="Friedrich-Wilhelm Graefe zu Baringdorf">
jménem skupiny Verts/ALE. Vážená paní předsedající, paní komisařko, mám dojem, že cílem tohoto návrhu je, jak říkají ve Vestfálsku, hodit klobásu ke slanině, jinými slovy, malým dárkem si zajistit získání něčeho většího. Jinými slovy, Tabákový fond se používá ve snaze zajistit vázanost tabákové prémie do roku 2013. Kvůli silné opozici většiny poslanců ke kouření a otázkám řady poslanců, jak můžeme vzhledem k nebezpečí kouření podporovat pěstování tabáku, byl fond, který, jak všichni víme, se také používá k financování osvěty o škodlivých účincích kouření, zde v Parlamentu použit k prosazení tabákových prémií.
<P>
Vždy jsem byl příznivcem tabákových prémií, protože věřím, že tyto dvě věci spolu nesouvisejí, ale pak bychom neměli pokrytecky předstírat, že děláme něco na boj proti kouření, když ve skutečnosti sledujeme jiný záměr, totiž zachování prémií. V sázce zde není zachování prémií. Jde v podstatě o otázku vázanosti prémií a cílem je zabránit jejich oddělení. Pořád děláme, jako by oddělení mělo pěstitele tabáku o prémii připravit. Víme ale, že to není pravda, a tuto celou otázku jsme vskutku již diskutovali v souvislosti s bavlnou. Podniky finanční podporu uvítají, jediný rozdíl je, že již nebudou nuceny pěstovat tabák, a já věřím, že to dává smysl.
<P>
Pamatuji si na cestu Výboru pro zemědělství a rozvoj venkova do severního Řecka, kde jsme navštívili ty nejchudší z chudých. Viděli jsme chudé regiony, ty ale nebyly chudé kvůli oddělení podpory, které v té době nebylo ještě ani zavedeno, nýbrž protože tabákový průmysl neplatil pěstitelům v těchto regionech za tabák poctivou cenu a zneužil v té době vyplácené prémie ke sražení cen tak nízko, že pěstitelům z jejich prémií vůbec nic nezbývalo. Tehdy jsme to považovali za neuvěřitelné a divili jsme se, proč pěstitelé v tomto regionu, kteří pěstovali aromatický tabák, používaný po celém světě jako speciální tabák do směsí, nepobírali platby dostatečné k tomu, aby si pěstováním tabáku vydělali živobytí, a to bez ohledu na prémie.
<P>
Pokud se již tabák v důsledku oddělení v některých regionech nebo zemích s úplným oddělením tabákové podpory nepěstuje, neznamená to, že v těchto regionech existují alternativy, nýbrž že pěstitelé nejsou schopni krýt náklady na pěstování tabáku. Proto se potřebujeme s tabákovým průmyslem vypořádat tak, aby konečně začal pěstitelům vyplácet slušnou cenu.
<P>
Paní komisařko, věřím, že by bylo lepší přenechat osvětu o kouření jiným, neboť v Evropské unii už děláme osvěty dost, a namísto toho převést tyto prostředky na rozvoj venkova a na diverzifikační opatření pro tyto nejchudší regiony. Kromě toho tyto prostředky mohou být doplněny dalšími prostředky na to, aby v těchto regionech byla vedle zaměstnání při produkci tabáku vytvořena ještě jiná pracovní místa.
<SPEAKER ID="130" NAME="Janusz Wojciechowski">
jménem skupiny UEN. - (PL) Vážená paní předsedající, rozhodnutí projednávaná v této sněmovně mají zřídkakdy tak závažné důsledky pro tak velký počet lidí. Rozhodnutí, před kterým dnes stojíme, se týká existence či neexistence producentů tabáku v Evropě. Pěstování tabáku zajišťuje živobytí asi 120 000 zemědělců, a zahrneme-li do tohoto počtu i sezonní pracovníky, zaměstnává ve starých i nových členských státech celkem 400 000 lidí. Případ Řecka již ukázal, že takzvaná reforma odvětví tabáku ve skutečnosti znamená jeho likvidaci. Jedná se o rozsudek smrti pro 120 000 zemědělských podniků, většinou malých rodinných hospodářství. Znám takováto tabáková hospodářství v Polsku, ale nacházejí se i zde v okolí Štrasburku. Hovoříme zde o velkém dramatu pro lidi, kteří produkci tabáku věnovali celý svůj život. Ve jménu čeho mají být připraveni o živobytí? Likvidace pěstování tabáku nezabrání lidem v kouření. Budou kouřit cigarety vyráběné z dováženého tabáku. Tato reforma nepomůže nikomu, a uškodí mnohým.
<P>
Proto plně podporuji Berlatovu zprávu, která se oprávněně staví na obranu producentů tabáku, a připojuji svůj hlas k hlasům pana Glavakise a pana Cercase.
<SPEAKER ID="131" NAME="Diamanto Manolakou" LANGUAGE="EL">
Vážená paní předsedající, pěstitelé tabáku jsou krutě postihováni, neboť kampaň proti kouření se v podstatě rovná politice proti tabáku. V důsledku toho je tabák pěstovaný v EU považovaný za nezdravý, zatímco dovážený tabák nikoli. To je nelogické, nevědecké a nespravedlivé. Výsledky této politiky jsou dobře známy: Přes všechny kampaně je kouření na vzestupu, zatímco produkce v EU prudce klesá. Dochází ke ztrátám pracovních míst, desítky tisíc malých a středních pěstitelů tabáku jsou ruinovány, a přitom dovozy tabáku vzrostly na více než než 1,2 miliardy EUR ročně.
<P>
Objem pěstování tabáku v Řecku poklesl o 73 %. Neustále roste počet nezaměstnaných pěstitelů tabáku. Celé oblasti jsou opouštěny, neboť se tam nepěstují žádné alternativní plodiny.
<P>
Považujeme za nezbytné zrušit nařízení, které počínaje rokem 2010 převádí 50 % přímé podpory do druhého pilíře. Všechny srážky ze subvencí by měly být okamžitě zrušeny, aby mohlo pokračovat pěstování tabáku, neboť 70 % poptávky uspokojuje dovoz. Subvence by měly být vázány na produkci a měly by být nedílnou součástí zaručených minimálních cen, odpovídajících produkčním nákladům jednotlivých odrůd.
<P>
Jelikož má Berlatova zpráva pozitivní prvky, které toto všechno podporují, budeme pro ni my, poslanci Evropského parlamentu za Komunistickou stranu Řecka (KKE), hlasovat.
<SPEAKER ID="132" NAME="Hélène Goudin" LANGUAGE="SV">
Vážená paní předsedající, subvence pro pěstování tabáku jsou jasným příkladem dvojích standardů, kterými se EU a Evropský parlament vyznačují. EU hrdě vyhlásila prioritu boje proti nemocem a každoročně vynakládá několik milionů švédských korun na informační kampaně, zatímco mimo jeviště subvencuje ztrátové pěstitele tabáku částkami v řádu několika miliard korun ročně.
<P>
Podle zprávy bude platnost systému postupného snižování této podpory prodloužena až do roku 2013. Zpravodaj si chce umýt ruce nad negativními účinky spotřeby tabáku. Podle zjednodušujícího argumentu je dopad na konečnou spotřebu zanedbatelný, protože produkce tabáku v EU je tak malá, činí pouhá 4 %. Co to je za zdůvodnění? To má snad ospravedlnit pokračování subvencí? Domnívám se, že produkce tabáku v EU je o 4 % vyšší, než by měla být. Kromě toho je evropský tabák tak špatný, že se ho na evropském trhu prodá jen zlomek. Třetina se spálí. Zvláštní zájmy tabákového průmyslu nám již diktují příliš dlouho. Naši lidé potřebují, abychom dostáli své politické odpovědnosti.
<P>
Dámy a pánové, poslední potáhnutí mívá špatnou chuť. Je načase vymýtit dvojí standardy. Proto Vás naléhavě vyzývám, abyste zítra hlasovali proti zprávě.
<SPEAKER ID="133" NAME="Esther Herranz García" AFFILIATION="PPE-DE">
(ES) Vážená paní předsedající, v důsledku nejnovější reformy bude podpora odvětví tabáku v roce 2010 snížena o 50 %. Domnívám se, že se jedná o bezprecedentní opatření, které producenty tabáku ve srovnání se zbytkem zemědělců Unie jasně znevýhodňuje. Žádné jiné zemědělské odvětví neutrpělo tak drastický škrt a ten navíc přijde navíc ke škrtům v důsledku změn přímé podpory, o které bude Rada ministrů rozhodovat zítra.
<P>
Myslím, že je namístě citovat některá čísla o tomto odvětví. Nejméně 80 % evropského tabáku se pěstuje ve znevýhodněných regionech. Ve španělské oblasti Extremadura, do níž se soustředí většina národní produkce, se reforma týká 20 000 rodin s ročním obratem rovnajícím se 26 % celkové hodnoty zemědělské produkce regionu.
<P>
Tabák se navíc ve Španělsku soustřeďuje do malých jednotek s vysokým podílem žen na pracovní síle, a to jak na farmách, tak i v odvětví jako celku. Dále bychom neměli zapomínat, že Evropská unie produkuje pouhých 5 % světového tabáku a 70 % tabáku, který spotřebovává, dováží. Zmizení produkce tabáku ve Společenství proto nikterak nezajistí snížení jeho spotřeby.
<P>
Takzvaná kontrola stavu Společné zemědělské politiky představuje ideální okamžik k reflexi důsledků, které by toto rozhodnutí mohlo mít pro regiony jako Extremadura, kde se okolo této plodiny vytvořila významná sociální a hospodářská komunita a kde je jako jediné řešení dosud nabízena změna plodiny.
<P>
Reforma tohoto odvětví je navíc v rozporu s očekáváními zemědělského sektoru Společenství jako celku, neboť Společenství zaručilo jeho stabilitu až do konce období současného finančního plánování, tj. do roku 2013.
<P>
Zpráva přijatá Výborem pro zemědělství, která podporuje prodloužení platnosti Tabákového fondu Společenství, zohledňuje zájmy spotřebitelů a zároveň zpochybňuje správnost rozhodnutí o škrtech podpory zemědělcům, neboť fond je sám financován srážkami z přímé podpory zemědělcům.
<SPEAKER ID="135" NAME="Lily Jacobs" AFFILIATION="PSE">
Tabák každoročně zabije okolo půl milionu Evropanů. Dokonce i mezi nekuřáky zemře ročně 19 tisíc osob na následky pasivního kouření.
<P>
Jak to všechno vím? Toto poselství totiž vysílá sama Evropská unie v televizních spotech, které běží ve všech 27 členských státech v rámci rozsáhlé kampaně proti kouření. Vyčlenili jsme na ni celkem 18 milionů EUR, ovšem tato částka je jen kapkou v moři v porovnání se subvencemi, které Evropská unie každoročně vyplácí pěstitelům tabáku. Ještě letos na ně Brusel utrácí 320 milionů eur. Před třemi roky to byla takřka 1 miliarda EUR.
<P>
Není velmi zvláštní, že se snažíme bojovat proti kouření a zároveň evropskými daňovými výnosy financujeme produkci tabáku? Kromě toho se pokračování tohoto financování obrací proti celé koncepci našich reforem zemědělské politiky, podle které máme rušit zemědělské subvence. Vážený pane předsedající, návrh Evropské komise na prodloužení podpory Tabákovému fondu do let 2008 a 2009 má moji plnou podporu, ale fond nesmí být používán jako záminka k pokračování tabákových subvencí do roku 2013. I přes obrovskou úctu k argumentům kolegů poslanců věřím, že v tomto případě musí mít veřejné zdraví přednost.
<SPEAKER ID="136" NAME="Roberta Angelilli" AFFILIATION="UEN">
(IT) Vážený pane předsedající, dámy a pánové, nejprve bych chtěla panu zpravodaji pogratulovat ke skvělé práci. Jeho zpráva plní dvojí cíl: prodloužením financování Evropského tabákového fondu posiluje opatření na boj proti kouření a zároveň slaďuje odvětví tabáku s ostatními společnými organizacemi trhu, které automaticky skončí finančním rokem 2012.
<P>
Boj proti kouření však nesmí znamenat konec pěstování tabáku v Evropě, protože Evropa je největším světovým dovozcem surového tabáku a své potřeby ze 75 % uspokojuje dovozem ze třetích zemí, z čehož má často prospěch tabák pěstovaný bez záruky hygienických kontrol. Jakékoli zrušení podpory by vedlo pouze k zániku produkce a zvýšení dovozu, a na kouření by nemělo vliv.
<SPEAKER ID="137" NAME="Kartika Tamara Liotard" AFFILIATION="GUE/NGL">
(NL) Těžko říci, co je absurdnější, jestli subvence Evropské unie pro pěstování tabáku, nebo skutečnost, že pak Evropa část těchto subvencí převádí do fondu, který odrazuje od kouření tabáku. Podobná zcela pokrytecká opatření jsou přesně důvodem, proč má EU u veřejnosti tak malou důvěru. Argument, že EU produkuje poměrně málo tabáku, neobstojí. Pořád ještě je v každé krabičce jedna cigareta subvencovaná EU. Jakost této cigarety je pak v každém případě tak nízká, že ji v Evropě nechceme vykouřit, a raději ji vyvezeme někam jinam.
<P>
V souladu s přáním tohoto Parlamentu musí skončit subvencování tabáku. Část těchto subvencí také nesmí být používána jako kamufláž v kampaních proti kouření, jak si přeje Komise. Těchto subvencí už mám dost. Musí být prostě s okamžitou platností zrušeny.
<SPEAKER ID="138" NAME="Bogdan Golik" AFFILIATION="PSE">
(PL) Vážený pane předsedající, Berlatova zpráva se zabývá spojením zdravotní a zemědělské problematiky. Navýšení finančního příspěvku z 5 % na 6 % spolu s navrhovaným prodloužením platnosti systému do období let 2009-2012 vede ke značnému nárůstu objemu prostředků vyčleněných na fond, a to o celých 81 milionů EUR. Mnoho zemědělců a organizací tento návrh nařízení plně podporuje. Polští i evropští producenti tabáku očekávají, že přijetí zprávy povede k rozšíření činnosti Tabákového fondu Společenství, který má prvořadý význam pro veřejné zdraví, a k zachování odvětví produkujícího tabák pro 100 000 pěstitelů tabáku v Evropě.
<P>
Navrhované nařízení umožňuje bez dodatečných rozpočtových výdajů udržet systém subvencí, který zčásti napomáhá produkci tabáku, čímž zamezuje diskriminaci pěstitelů tabáku ve srovnání s jinými zemědělskými odvětvími.
<P>
Paní komisařko, je nezbytné, abychom hned zítra v souvislosti s představením kontroly stavu obnovili velmi důležitou debatu o budoucnosti produkce tabáku v Evropě.
<SPEAKER ID="139" NAME="Andrzej Tomasz Zapałowski" AFFILIATION="UEN">
(PL) Vážený pane předsedající, v dnešní rozpravě se argumenty zemědělských producentů střetávají s argumenty skupin agitujícími pro zdraví evropského obyvatelstva. Bude ale evropské obyvatelstvo zdravější, když bude kouřit tabák jednoznačně nízké jakosti dovážený ze třetích zemí? Zničíme-li naši vlastní produkci, budeme dovážet nikoli 70 %, ale celých 100 %. Rovněž musíme zvážit, zda diskriminace zemědělců pěstujících tabák namísto pomoci při rozvoji venkovských oblastí nepovede v některých regionech Evropské unie k dalšímu prohloubení hospodářského zhroucení a růstu nezaměstnanosti. Samozřejmě pak do nich můžeme napumpovat finanční pomoc pro nezaměstnané, protože jsme tak bohatí, že si můžeme dovolit zničit naše vlastní zemědělství ve prospěch zemědělství na Dálném východě, které jsme nuceni podporovat, abychom bojovali s jejich vlastní nezaměstnaností.
<P>
Zprávu pana Berlata plně podporuji.
<SPEAKER ID="140" NAME="Thijs Berman" AFFILIATION="PSE">
(NL) Evropští zemědělci pěstující tabák by za něj od EU neměli dostat ani cent. Tabákové subvence jsou zcela zřejmě již po mnoho let obrovským zdrojem příjmů zemědělců, jsou pro ně jakousi politikou sociálního zabezpečení, která nebyla hodna tohoto jména. Daňové výnosy by však zásadně neměly být vynakládány na nezdravé produkty. Ohledně subvencí máme tedy jen jedinou volbu: zrušit je.
<P>
Návrh v Berlatově zprávě je směšným pokusem dosáhnout prodloužení platnosti tabákových subvencí nejméně do roku 2012. To se nesmí stát a existuje pro to ještě další důvod. Rozvojové země považují subvencování evropského tabáku za zcela nespravedlivé. Jedná se o nekalou soutěž s těmito chudými zemědělci, která je v přímém rozporu s rozvojovou politikou Evropské unie, a tak vytváří klasický příklad, jakým způsobem může jedna veřejná politika podkopávat druhou.
<P>
Povzbuďme evropské zemědělce, aby pěstovali plodiny, které jsou nyní finančně rentabilní, například v současné době tolik postrádané obiloviny. Prokažme však také solidaritu a v zájmu veřejného zdraví a v zájmu souladu evropské politiky s rozvojem nejchudších zemí světa nechme, aby se tabákové subvence vykouřily jednou provždy. Tak vypadá solidarita.
<SPEAKER ID="141" NAME="Armando Veneto" AFFILIATION="PPE-DE">
(IT) Pane předsedající, dámy a pánové, některé skutečnosti jsou nesporné. Za prvé, je jisté, že úplné oddělení vede ke snížení produkce. Za druhé, i když v Evropě přestaneme pěstovat tabák, neznamená to, že snížení evropské produkce sníží populaci kuřáků. Za třetí, bez dosažení konkrétního výsledku zde potenciálně odsuzujeme stovky a tisíce lidí k hladovění.
<P>
Proto věřím, že na jedné straně by podpora pro pěstitele tabáku měla být využívána k vysvětlování škodlivých účinků kouření spotřebitelům - a z tohoto hlediska by peníze na osvětu měly samozřejmě pocházet z této podpory - ale zároveň věřím, že bychom měli pěstitelům tabáku s pomocí časového polštáře umožnit pomalé ukončení produkce a odchod z tohoto odvětví. Domnívám se proto, že bychom měli hlasovat pro Berlatovu zprávu.
<SPEAKER ID="142" NAME="Zbigniew Krzysztof Kuźmiuk" AFFILIATION="UEN">
(PL) Rád bych v této diskusi uvedl tři body. Za prvé, Evropská komise často opakuje myšlenku oddělení plateb od produkce. Jde o přístup, který zjevně vede k omezování zemědělské produkce v Evropě. Komisařka Fischerová Boelová dnes tuto myšlenku znovu zopakovala, tentokrát s odkazem na produkci tabáku.
<P>
Za druhé, musíme mít na paměti, že k produkci tabáku dochází ve starých i nových členských státech na malých rodinných farmách v těch nejhůře rozvinutých regionech. Likvidace této produkce omezí příležitosti pro rozvoj těchto regionů a ohrozí existenci malých zemědělských podniků.
<P>
Za třetí a závěrem, je pravda, že pěstování tabáku vzbuzuje spory, ale jeho omezení v Evropě znamená růst vývozu tabáku ze třetích zemí. Pan Berlato nám řekl, že objem dovozu tabáku dosáhl v loňském roce 1,2 miliardy EUR.
<P>
Doufám, že při formulování svého stanoviska vezme Evropská komise tato varování v potaz.
<SPEAKER ID="143" NAME="Ioannis Gklavakis" AFFILIATION="PPE-DE">
(EL) Vážený pane předsedající, tleskám kolegům poslancům, kteří projevili takovou citlivost v otázce kouření. Věřím, že všichni z nás bez výjimky stojíme proti kouření, ale přátelé, rád bych zdůraznil jeden zásadní rozdíl: kouření a pěstování tabáku jsou dvě zcela odlišné věci. Poskytněme tolik prostředků, kolik jen máme k dispozici, hovořme na toto téma, jak jen můžeme, a učiňme veškeré kroky v našich silách, abychom přesvědčili kolegy poslance a naše spoluobčany, aby nekouřili. Vzhledem k tomu, že lidé budou kouřit tak jako tak, nemohu pochopit, proč máme tabák dovážet, místo abychom jej pěstovali sami. Teď bych na Vás rád apeloval jako na ochránce životního prostředí. Tabák je plodina vyžadující málo vody, málo hnojiv a málo pesticidů a pěstují jej chudí zemědělci na neúrodných půdách. Jsem si jist, že i mezi těmi z Vás, kteří vystupujete proti kouření a spojujete kouření s pěstováním tabáku, se projeví touha po ochraně životního prostředí a lidskost, a ty Vás povedou ke změně názoru. Spojovat kouření s pěstováním tabáku je jako zaměňovat naše světoznámé vinařství s alkoholismem. Měli bychom kvůli alkoholismu přestat s pěstováním vinné révy?
<SPEAKER ID="144" NAME="Mariann Fischer Boel">
členka Komise. - Vážený pane předsedající, děkuji Vám všem, kteří jste přispěli do této rozpravy, a děkuji Vám ještě jednou za podporu prodloužení platnosti převodu do Tabákového fondu.
<P>
Jsem si samozřejmě vědoma toho, že diskuse o tabákové politice jsou velmi citlivé téma, a mohu Vám říci, že jsem je zažila nedávno, při své dubnové návštěvě Řecka. Musím také jasně říci, že prodloužení platnosti Tabákového fondu není pozváním ke znovuotevření tabákové reformy z roku 2004, a podle mého názoru si musíte uvědomit, že dohoda na této reformě je uzavřená záležitost. A myslím také, že musíte vzít v úvahu fakt, že tuto reformu podpořily všechny členské státy s produkcí tabáku. Proto by bylo poněkud obtížné celou diskusi znovu otevírat.
<P>
Myslím, že je rovněž důležité mít na paměti, že subvence producentům tabáku nezastavujeme. Naopak, i nadále jim vyplácíme nejvyšší přímou platbu neboli nejvyšší subvence, více než komukoli jinému v odvětví zemědělství. Skutečně, žádná jiná plodina nedostává tak vysokou přímou platbu.
<P>
Budeme se proto držet rozhodnutí oddělit podporu v roce 2009 a přesunout ji od roku 2011 do politiky rozvoje venkova.
<P>
Proto si myslím, že namísto plýtvání nebo využívání velké spousty času a značného úsilí na boj proti tomu, co bylo v Radě dohodnuto v roce 2004, by členské státy a producenti tabáku, celé odvětví tabáku, měli prozkoumat možnosti v rámci politiky rozvoje venkova, protože tam budou k dispozici značné prostředky na restrukturalizaci, na snahy o změnu předmětu podnikání v zemědělství.
<P>
S trochou představivosti - ačkoli vím, že nemůžeme ve všech oblastech pěstovat všechno - jsem si jista, že může být nalezeno řešení, budou-li členské státy, odvětví tabáku a producenti tabáku spolupracovat na hledání životaschopných řešení pro tyto oblasti, a to i v období po roce 2011.
<SPEAKER ID="145" NAME="Sergio Berlato">
zpravodaj. - (IT) Vážený pane předsedající, rád bych poděkoval paní komisařce a poslancům, kteří zde hovořili. Zdůraznil bych, že pokud jde o budoucnost odvětví tabáku v Evropě, byla Komisi nedávno předána formální žádost, podepsaná ministry takřka všech členských států, které tabáku produkují, a to včetně zemí, jež se rozhodly pro úplné oddělení, a nových členských států, aby Komise předložila návrh nařízení o prodloužení stávajícího systému podpory tabákové produkce až do roku 2013. Tato věc musí být řešena v rámci nyní probíhajících jednání o "kontrole stavu" Společné zemědělské politiky.
<P>
Pane předsedající, na závěr bych rád vyzval kolegy poslance - kteří by na první pohled mohli o opatření zahrnující pouhou srážku z podpory pěstitelům v pěti členských státech, jež zachovaly částečnou vázanost podpory, jevit menší zájem - aby si uvědomili skutečnost, že využívání těchto prostředků a informační iniciativy fondu budou i nadále zaměřeny ve prospěch zdraví všech občanů Unie.
<P>
Rád bych také zdůraznil, že se zde možná dopouštíme zásadního nedorozumění: Tato zpráva nepojednává a nerozhoduje o prodloužení podpůrných plateb producentům tabáku. Naopak hlasujeme pouze o zprávě, která hájí prodloužení financování Tabákového fondu Společenství. Pokud jde o prodloužení podpůrných plateb, bude se o něm rozhodovat později, a není předmětem této zprávy, která, jak jsem již řekl, se týká prodloužení financování Tabákového fondu Společenství, a nikoli prodloužení podpůrných plateb producentům tabáku v blízké a dohledné budoucnosti.
<SPEAKER ID="146" NAME="Předsedající">
Rozprava je ukončena.
<P>
Hlasování se bude konat v úterý 20. května 2008.
