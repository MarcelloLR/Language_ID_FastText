<CHAPTER ID="011">
Prohlášení předsedy delegace Evropského parlamentu v dohodovacím výboru - Nové potraviny (pokračování rozpravy) 
<SPEAKER ID="487" NAME="Předsedající">
Nyní budeme pokračovat v rozpravě o prohlášení předsedy delegace Evropského parlamentu v dohodovacím výboru - Nové potraviny.
<SPEAKER ID="488" NAME="John Dalli">
člen Komise. - Paní předsedající, jak jsem již sdělil Výboru pro životní prostředí, veřejné zdraví a bezpečnost potravin i Výboru pro zemědělství a rozvoj venkova, nemohu než vyjádřit své zklamání z neúspěchu dohodovacího řízení, navzdory tomu, že jsme se vší silou snažili dohody dosáhnout.
<P>
Tato situace je nešťastná, protože v posledních měsících jsme dosáhli velkého pokroku v otázce návrhů o nových potravinách. Dovolte mi připomenout některé skutečnosti, u nichž byla jasná dohoda a které, pokud by byly přijaty, by bývaly velmi zlepšily současné právní předpisy: centralizované řízení schvalování nových potravin, které by zjednodušilo schvalovací proces a současně zachovalo bezpečnost potravin; definice "nanomateriálů", povinnost získat povolení před jejich uvedením na trh a požadavek označování všech složek potravin, které obsahují nanomateriály; zjednodušený postup platný pro tradiční potraviny ze třetích zemí, který by usnadnil jejich vstup na evropský trh; a povinnost provozovatelů potravinářských podniků sdílet vědecká data týkající se testů na zvířatech, aby se tam, kde je to možné, testování na zvířatech omezilo.
<P>
Tato zlepšení přispějí k inovačnímu úsilí Evropy, neboť usnadní uvádění nových potravin na trh, aniž bychom v oblasti bezpečnosti potravin přistupovali na kompromisy. Této záležitosti musíme věnovat intenzivní pozornost, aby se tato zlepšení prosadila bez dalších odkladů. Bude to velmi výhodné jak pro ochranu spotřebitelů, tak pro inovace v potravinářském odvětví. Doufám proto, že se nám podaří využít potenciálu jednání a velmi brzy předložíme návrh na toto téma.
<P>
Tuto záležitost se nepodařilo dovést do konce, přestože v průběhu posledních měsíců a hodin bylo v otázce klonování dosaženo mnoha pozitivních kroků. Komise bude nadále vycházet ze zprávy z října 2010, která, jak připomínám, navrhovala následující: dočasný odklad používání technologie klonování v EU na pět let, dále odklad dovozu a používání klonů pro výrobu potravin a potravin z klonů, což by se spojilo se zavedením systému vysledovatelnosti dovozu spermat a embryí klonů. Komise krom toho uznává pokroky, kterých bylo dosaženo v průběhu dohodovacího řízení.
<P>
Je mi rovněž jasné, že v otázce klonování musí být z hlediska všech aspektů dosaženo dohody, kterou bude možné provést a jež bude odůvodněná a přiměřená. Komise je připravena po nezbytném posouzení dopadu přijít s komplexním návrhem.
<P>
Vítám smířlivý tón pana Pitelly a předsednictví. Musíme společně zvážit další kroky a jsem připraven diskutovat s vámi a s Radou o možných scénářích řešení těchto dvou důležitých otázek a dohodnout se na procesu, který zajistí pozitivní výsledek. Toto společné zvážení by mělo najít cestu k úspěchu u obou těchto záležitostí, a to ve prospěch spotřebitelů.
<SPEAKER ID="489" NAME="Pilar Ayuso" LANGUAGE="ES">
Paní předsedající, především bych chtěla poděkovat paní Liotardové, maďarskému předsednictví a panu komisaři Dallimu a jeho týmu za jejich úsilí. Bohužel jsme u tohoto nařízení, které je tak důležité a potřebné, nedosáhli uspokojivého závěru, protože požadavky na označování byly vyšší, než bylo v praxi možné provést. Toto téma vyvolává vášně a přitahuje pozornost médií, což jsou faktory, které jsou v rozporu s logikou a pragmatismem.
<P>
Musím říct, že jsme zmeškali příležitost udělat krok vpřed, odsoudili jsme zemědělsko-potravinářský průmysl k tomu, aby fungoval se zastaralými právními předpisy, a zbrzdili jsme evropský technologický pokrok, který je teoreticky tolik podporovaný.
<P>
Nemůžeme požadovat něco, co s sebou nese náklady a byrokracii, které odvětví výroby potravin nemůže zvládnout, ani nemůžeme požadovat něco, co nejsme schopni vnutit třetím stranám. Nemůžeme přijímat právní předpisy ohledně něčeho, co později nebudeme schopni provést, protože bychom tím klamali spotřebitele.
<P>
Opakuji, že je opravdu škoda, že jsme nedospěli k dohodě, protože toto nařízení se netýká jen klonování a toho, kolik generací a které výrobky se musí označovat, ale také mnoha dalších bodů, u nichž dohody bylo dosaženo, jako jsou nanotechnologie a potraviny dovážené ze třetích zemí, a které jsou velmi důležité pro spotřebitele a pro zemědělsko-potravinářský průmysl, nejen z hlediska vnitřního trhu, ale také z hlediska zdravotního a z hlediska inovací.
<P>
Klonování je příliš složitá záležitost na to, abychom mu věnovali pouhých pár odstavců v jiném návrhu, a proto žádám Komisi, aby připravila novou zprávu a předložila samostatný legislativní návrh, který bude upravovat všechny aspekty klonování a bude se opírat o znalosti v oblasti bezpečnosti potravin a o veškeré vědecké údaje.
<P>
Vzhledem k tomu, že pan komisař Dalli se v tomto Parlamentu několikrát zavázal, že tento návrh předloží, věřím, že nám ho Komise pošle co nejdříve.
<SPEAKER ID="490" NAME="Jo Leinen" LANGUAGE="DE">
Paní předsedající, paní Győriová, pane Dalli, dámy a pánové, zapojil jsem se již do mnoha jednání v tomto Parlamentu, ale dvanáctihodinové dohodovací řízení, které trvalo od 19:00 do 7:00 dalšího dne, mi zůstane dlouho v paměti. Byla to velmi výjimečná zkušenost.
<P>
Bohužel strany přišly ze dvou různých planet. Přístup Parlamentu byl jasný, zaměřený na zájmy spotřebitelů a občanů EU. Druhá strana hájila zájmy masného průmyslu a zemědělství. Kvůli těmto rozdílným přístupům jsme nebyli schopni dosáhnout dohody. Je to škoda, protože nyní máme v právních předpisech EU o potravinách mezeru, kterou musíme velmi rychle zaplnit. Všichni, včetně pana Pitelly, který jednání předsedal, a paní zpravodajky, jsme měli relativně jasno, celý tým tahal za jeden provaz.
<P>
Nyní musíme udělat další krok. Musíme tuto mezeru zaplnit. Pane Dalli, musíte předložit dva návrhy: jeden o nových potravinách, protože jsme téměř dosáhli konsensu ohledně nanomateriálů, centralizovaného postupu schvalování a dovozu ze třetích zemí. Druhý návrh se musí týkat klonování. Vyslechl jste si vše, co jsme k tomu chtěli říci. Nechceme, aby se tyto výrobky dostaly na evropský trh. Přinejmenším chceme, aby byly jasně označeny, protože spotřebitelé by měli mít možnost se svobodně rozhodnout. Je to vaše práce a Parlament je připraven vás podpořit. Doufám, že nám návrh předložíte velmi brzy.
<SPEAKER ID="491" NAME="Corinne Lepage" LANGUAGE="FR">
Paní předsedající, nejprve bych chtěla poblahopřát paní Liotardové, panu Pittellovi, panu Leinenovi a celému vyjednávacímu týmu. Díky nim jsme si během tohoto velmi dlouhého trialogu zachovali velmi soudržné stanovisko a myslím, že jediným pozitivním aspektem této záležitosti je to, že Evropský parlament byl jednotný a hájil veřejné zdraví a zájmy spotřebitelů. Proto jsme byli zvoleni, ne kvůli čemukoliv jinému.
<P>
Uznávám, že je nutné pohnout se kupředu a nehledat viníky, nicméně věci jsou složité a když jsme v jednání dospěli do bodu, kdy Parlament už hodně ustoupil, bylo to již příliš. Jako bychom si museli odpovídat na otázku, zda se mají označovat výrobky prodávané na evropském trhu, přestože svoboda rozhodování je základním právem v evropském právu!
<P>
To, co se stalo, je naprosto nepřijatelné a snažili se nás odbýt falešnými výmluvami. Šlo o falešné právní záminky. Nevstoupili jsme do obchodní války, nedošlo k porušení pravidel WTO. Z právního hlediska to bylo nepravdivé. To, že není možné provádět označování, je výmluva. Není to technicky pravda. Označování a sledování je určitě možné. Jednoduše řečeno jsme to nebyli ochotni udělat, protože, jak právě uvedl pan Lienen, dali jsme přednost jiným zájmům než zájmům spotřebitelů.
<P>
Takže teď se musíme pohnout dopředu a musíme se pohnout rychle. Otázku klonování stále více využívají ti, kdo chtějí zpochybnit evropské instituce. Je to argument těch, kdo nedůvěřují našim institucím. Proboha, v otázce klonování nutně potřebujeme přijmout jasné stanovisko, aby se na trh nedostalo klonované maso a maso potomků klonovaných zvířat, což chtějí evropští spotřebitelé a evropští občané!
<SPEAKER ID="492" NAME="Struan Stevenson">
jménem skupiny ECR. - Paní předsedající, po dvou dlouhých letech usilovné práce na nařízení o nových potravinách jednání ztroskotala, protože nebyla nalezena náležitá shoda v otázce klonování. V průběhu dohodovacího řízení jsem upozorňoval, že zarputilé odmítání kompromisu povede ke katastrofě, a to se nakonec stalo.
<P>
Nyní jsme zpět na začátku a přišli jsme o značné množství důležitých a prospěšných právních předpisů o nových potravinách. Dohodovací řízení je jistě v rámci legislativního procesu užitečný mechanismus, ale je zbytečné a bezúčelné, pokud nejsou účastníci připraveni vyjednávat a dělat kompromisy. Kdyby nebyl Parlament tak nepružný, měli bychom tolik potřebnou aktualizaci pravidel. Nyní se musíme vrátit k nařízení o nových potravinách z roku 1997, které je zcela zastaralé.
<P>
Evropský parlament se sice snaží ukázat, že je vlivnou a odpovědnou legislativní institucí, která je hrdá na to, že dosáhla přijetí Lisabonské smlouvy, ale myslím, že už první zkouškou neprošel. Komise nyní musí udělat krok vpřed a připravit samostatný právní předpis týkající se klonování. Doufám jen, že se poslanci Evropského parlamentu poučí ze svých chyb a uvědomí si, že pokud se nedohodnou na těchto zásadních otázkách, bude to v neprospěch obyvatel Evropy.
<SPEAKER ID="493" NAME="Bart Staes" LANGUAGE="NL">
Paní předsedající, myslím, že pan Leinen to řekl velmi správně. Toto téma balancuje na hraně zájmů masného a zemědělského průmyslu a zájmů spotřebitele. Myslím, že to je podstata problému. Dle mého názoru jsme tu jako Parlament společně s paní zpravodajkou odvedli kus práce a chtěl bych jí poblahopřát k jejímu úsilí. Pracovali jsme tvrdě a také jsme ukázali, že jsme flexibilní. Byli jsme připraveni kdykoliv udělat řadu ústupků, ale nikdy to nestačilo.
<P>
Mám výhrady k nedostatečně pružnému přístupu Komise vůči těmto ústupkům, ale nejsem taky nijak spokojený s postojem Komise - ne přímo s vaším postojem, pane Dalli, ale v jednom okamžiku jeden člen Komise, belgický komisař pan De Gucht, za zády dohodovacího výboru předstoupil před Výbor pro mezinárodní obchod tohoto Parlamentu, kde začal prezentovat celou řadu sofismat. Důvody, které citoval, se týkaly WTO a všichni víme - jak paní Lepageová správně podotkla - že to v této věci nehraje žádnou roli. Myslím, že paní zpravodajka se o této otázce ještě zmíní.
<P>
Co se teď bude dít? Určitě jsme ztratili čas. Domnívám se, že nyní musíme vyzvat Komisi, aby rychle předložila nový návrh týkající se nových potravin - víme, že to možné je, protože jsme k dohodě téměř dospěli. Měla by předložit i návrh, který se bude týkat klonovaných potravin, masa z klonovaných zvířat a jejich potomků, atd.
<P>
Musím vás varovat, pane komisaři. Chci, aby se to stalo ve stanoveném termínu. Nechci, aby se tato záležitost odložila, abychom ji museli řešit na konci našeho volebního období nebo aby se přesunula do dalšího volebního období. Tuto záležitost projednal tento Parlament v prvním a druhém čtení a v dohodovacím řízení. Proto ji musí také tento Parlament uzavřít.
<SPEAKER ID="494" NAME="Kartika Tamara Liotard" LANGUAGE="NL">
Paní předsedající, chtěla bych nejprve vyjádřit své upřímné poděkování poslancům této sněmovny a členům delegace za jejich všestrannou podporu, které se mi dostalo až do konce. Velmi také obdivuji paní maďarskou velvyslankyni, která skutečně dělala, co mohla, stejně jako pan Dalli.
<P>
Je opravdu škoda, že jsme se v otázce klonování nedokázali shodnout. Spotřebitelé se mohou stále na jídelním stole setkat s nevyžádanými a neoznačenými klonovanými výrobky, i když 77 % evropských občanů si to nepřeje. Chtěla bych říct Radě, že zakázat samotné klony je symbolická politika. Zásadní je zákaz dalších generací potomků. Klony samy o sobě jsou tak drahé, že se z nich hamburgery dělat nebudou. Tam bychom mohli dosáhnout shody bez kompromisů. Rada a Komise stále opakují, že zákaz potomků by byl v rozporu s pravidly Světové obchodní organizace WTO. Pan De Gucht šel ještě dále, když se dostavil do Parlamentu a řekl, že by to vedlo k obchodní válce. Můžete si pak představit, jak jsem byla překvapená, když jsem si v tajném interním dokumentu Rady - jde o dokument právního oddělení Rady ministrů - přečetla, že zákaz klonovaných potomků by ve skutečnosti byl zcela v souladu s pravidly WTO. V dokumentu se to tak jasně uvádí:
<P>
"Zákazy potravin vyrobených z klonovaných zvířat a [...] potravin z potomků klonů by se mohl odůvodnit na základě etických úvah spotřebitelů”.
<P>
, jménem skupiny GUE/NGL. -(NL) Chtěla bych, aby mi Rada řekla, zda všechny členské státy o tomto dokumentu vědí. Pokud ano, proč jste neustále argumentovali o celosvětových obchodních válkách, takže nebylo možné dosáhnout s Parlamentem kompromisu? Jsem teď opravdu zvědavá, jaké byly skutečné důvody. Pokud vyjednavači členských států tento dokument neznali, je to podle mě skandální. A pokud ho znali, tak pak používali lživé argumenty.
<P>
Pane Dalli, občané čekají na váš další krok. Podle mého názoru se musí nyní velmi rychle předložit nové nařízení. Víte, že jsem stále připravena spolupracovat a jsem si jistá, že se dokážeme dohodnout. Dokument předám Radě.
<SPEAKER ID="497" NAME="Corinne Lepage" AFFILIATION="ALDE">
(FR) Paní předsedající, to, co paní Liotardová řekla, je naprosto neuvěřitelné. Chtěla bych se proto připojit a také se dožadovat odpovědi na otázku, kterou položila. Jsem zcela zaskočena a chtěla bych se Komise zeptat, zda tento dokument zná. Je opravdu zcela nepřijatelné, aby nám týdny a týdny bylo omíláno, jak se dostaneme do otevřené války s WTO, aby nám pan De Gucht tvrdil, že už nebudeme moci prodávat letadla, že už nebudeme moci prodávat nic, pokud přijmeme toto rozhodnutí, a přitom tu byla právní sdělení, která říkala přesný opak. Myslím, že to je politická otázka zásadního významu.
<SPEAKER ID="498" NAME="Oreste Rossi" LANGUAGE="IT">
Paní předsedající, dámy a pánové, myslím, že Rada skutečně překonala sama sebe. Je třeba připomenout, že osoby, které zastupují evropské občany, jsou jimi demokraticky zvoleni. Proto, pokud Parlament neustále ve výboru a na plenárním zasedání opakoval, že klonované maso není pro naše občany dobré, měla to Rada vzít na vědomí. Odpovědnost za toto rozhodnutí, které je pro obchod velice špatné, je na Radě.
<P>
S výjimkou části týkající se klonovaného masa a několika dalších potravin by dokument byl velkou většinou přijat. Rada si to nepřála. Je to ta samá Rada, která na jedné straně prohlašuje, že podporuje veškerou liberalizaci a na straně druhé vyžaduje odstranění označení "Made in" z textilních výrobků, protože nechce, aby spotřebitelé dostávali správnou informaci, a spílá nám kvůli označování, protože nechce, aby bylo na štítcích uváděno místo původu nebo provenience jídla na stolech občanů. To je postoj Rady.
<P>
Děkuji panu Pitellovi, že hájil čest a stanovisko téměř všech poslanců tohoto Parlamentu a odmítnul vyděračský návrh, který nám Rada chtěla vnutit. Děkuji proto panu Pittelovi, paní zpravodajce a všem poslancům, kteří měli odvahu neustoupit ve věcech, které jsme považovali za skutečně užitečné pro naše občany.
<SPEAKER ID="499" NAME="Peter Liese" AFFILIATION="PPE">
(DE) Paní předsedající, paní Győriová, pane Dalli, dámy a pánové, všichni jsme zklamaní, to je jasné, ale nemyslím si, že by odpovědnost byla na straně vyjednávací delegace Evropského parlamentu. Domnívám se, že ani přítomný pan komisař či paní ministryně nejsou za tuto situaci odpovědní. Naopak, to jiní zástupci Rady a Komise spěchali, aby rychle pojmenovali problémy ve třetích zemích, které nebyly plně projednány.
<P>
Pan De Gucht a zástupci ministerstev financí, například z Německa, tedy mé rodné země, malovali hrůzné obrazy obrovských obchodních válek, větších, než je banánová válka, a mnoha dalších problémů. Nemyslím, že by se cokoliv z toho opíralo o skutečnost.
<P>
Včera jsem měl to potěšení, že jsem se setkal se zástupci amerického velvyslanectví své země, kteří přijeli speciálně do Štrasburku a dokonce se mnou mluvili německy, aby projednali otázky týkající se potravinové politiky. Argumenty amerických diplomatů nebyly dostatečně přesvědčivé, aby nás odradily od hledání řešení. Ptal jsem se jich na názor k tomuto problému a nezískal jsem dojem, že bychom s Američany nemohli dojít ke shodě, kdybychom to chtěli. Zvláště mě překvapil dokument, jejž mi předali a který popisuje označování původu v USA. Například musí být označeno mleté maso, na balíčku s hamburgery musí být jasně uvedeno, odkud maso pochází.
<P>
Jak můžeme mluvit o obchodní válce a současně chtít označovat klonované maso a maso potomků klonovaných zvířat? V této oblasti jsme se měli více snažit, a neříct okamžitě, jakmile Američané vyjádří své pochyby, že to dělat nebudeme. Vyzývám Komisi, aby to při přípravě nového návrhu brala jako argument. Chceme-li to prosadit tváří v tvář odporu ze třetích zemí, musíme být sebevědomější.
<SPEAKER ID="500" NAME="Linda McAvan" AFFILIATION="S&amp;D">
Paní předsedající, paní úřadující předsedkyně Rady hovořila o tom, že nemáme na nikoho ukazovat prstem, ale myslím, že přišel čas na intelektuální poctivost.
<P>
Všichni se shodneme na tom, že bychom neměli jíst klony, ale všichni víme, že je nikdo jíst nehodlá. Dalším velkým problematickým bodem jednání byla neschopnost Rady jednat o zákazu vývozu embryí a spermatu do EU, což zemědělcům umožňuje chovat potomky klonů. Tito potomci se množí z klonů, kteří při svém zrození trpěli.
<P>
Pane komisaři, není pravda, že máme nebo brzy budeme mít právní předpisy EU, které zakazují uvádět na trh výrobky z tuleňů, psů a koček a kosmetiku testovanou na zvířatech? Máme tyto zákony, tak proč nemůžeme mít zákon, zakazující uvádět na trh EU výrobky krutého postupu klonování?
<P>
Souhlasím s paní Liotardovou. Není to záležitost Světové obchodní organizace: je to otázka politické vůle a my ji můžeme ukázat, což Parlament uspokojí a může být základem pro dohodu.
<SPEAKER ID="501" NAME="Anna Rosbach" AFFILIATION="ECR">
(DA) Paní předsedající, paní Liotardová a stínoví zpravodajové odvedli na tomto nařízení velké množství práce. Za to jim patří velký dík. Bohužel to vše skončilo, jak všichni víme, neshodami ohledně potravin vyrobených z klonovaných zvířat. Pocházím ze země, kde jsou potraviny vyrobené z klonovaných zvířat zakázané. Klonování však nicméně přichází zadními dveřmi. Téma se často probírá v tajnosti mimo rozpravu. Připadá mi zvláštní, že chceme úplnou transparentnost ve všem od ponožek po léky a banky, ale pokud jde o jídlo, situace je zcela jiná.
<P>
Barviva, plyny zvyšující trvanlivost, růstové hormony, antibiotika, geneticky modifikované organismy a mnoho dalších věcí se používá, pokud možno bez toho, že by si to spotřebitel mohl přečíst na obalu. Proč nikoho nezajímá, zda je možné zajistit, aby byly tyto potraviny co nejpřirozenější? Proč nevěnujeme větší pozornost svému zdraví, životním podmínkám a podmínkám, v nichž žijí naše hospodářská zvířata? Nechápu, proč jsme v některých evropských kruzích tak málo odpovědní vůči dětem i dospělým.
<SPEAKER ID="502" NAME="Satu Hassi" AFFILIATION="Verts/ALE">
(FI) Paní předsedající, dámy a pánové, je velmi politováníhodné, že tento návrh nařízení neprošel a souhlasím s kolegy, kteří říkají, že to bylo kvůli tomu, že se Komise a Rada rozhodly dát přednost zájmům zahraničního masného průmyslu. Jejich zájmem je obchod s klonováním zvířat za cenu utrpení zvířat. Parlament naopak vyslechl evropské spotřebitele, jejichž drtivá většina si nepřeje používat maso či mléko z klonovaných zvířat, jejichž drtivá většina chce utrpení zvířat omezovat, a ne zvyšovat.
<P>
Parlament skutečně nebyl neflexibilní. Udělal mnoho ústupků a byl připraven zrušit zákaz označování. Rada ani s tímto nesouhlasila a, jak jsme vyslechli například od paní Liotardové a pana Lieseho, argumenty Rady a Komise byly zcela lživé a s největší pravděpodobností dokonce záměrně nepravdivé.
<P>
Je zcela jasné, že trvalé řešení problému nebude možné nalézt, pokud nevezmeme jako fakt, že musíme respektovat vůli evropských spotřebitelů, kteří chtějí utrpení zvířat omezovat, a nikoliv zvyšovat.
<SPEAKER ID="503" NAME="Françoise Grossetête" AFFILIATION="PPE">
(FR) Paní předsedající, nejprve bych měla jednu obecnou poznámku.
<P>
Když mluvíme o nedůvěře spotřebitelů vůči institucím, domnívám se, že o to tolik nejde. Tu nedůvěru často vyvolávají jednotlivci, kteří z toho mají osobní prospěch.
<P>
Nyní se vrátím k podstatně problému. Je pravda, že po té dlouhé noci jednání, která trvala od 19:00 do 7:00 do rána, nastalo velké zklamání. Je pravda, že před Evropskou komisí nyní stojí obrovský úkol, protože musí předložit nové návrhy a protože nás technologický vývoj nutí, abychom tyto právní předpisy co nejdříve přezkoumali. Pomyslíme-li například na nanomateriály, vidíme, že je to dokonce velmi naléhavé.
<P>
Je zcela nepřijatelné, že nemáme kontrolu nad technikami klonování nebo nad potravinami, které jsou výsledkem těchto technik a jež by mohly být určeny ke spotřebě pro občany. Existují jasné zásady a myslím, že na tom se všichni zde v Parlamentu zcela shodneme. Spotřebitelé musí být informováni o původu potravin vyrobených z klonovaných zvířat nebo jejich potomků.
<P>
Musíme vyžadovat dvě věci: vysledovatelnost a označování. Nemám pochyb o tom, že pan komisař Dalli má vůli tuto otázku vysvětlit a najít správná řešení nesčetných otázek, které dosud vyřešeny nebyly. Vysledovatelnost je zcela zásadní. Evropští spotřebitelé musí mít možnost učinit informované rozhodnutí.
<P>
Jako evropští zákonodárci si nemůžeme dovolit říkat veřejnosti: "Evropa nic nedělá, protože se nám nepodařilo dosáhnout dohody".
<P>
Pane komisaři, vím, že se snažíte překonat institucionální slepé uličky, do kterých jsme se dostali, abychom mohli dát spotřebitelům, ale i zemědělsko-potravinovému průmyslu větší záruky. Nemáme čas nazbyt a musíme jednat rychle a najít cestu vpřed.
<SPEAKER ID="504" NAME="Kriton Arsenis" AFFILIATION="S&amp;D">
Paní předsedající, obávám se, že budu méně diplomatický. Musím panu komisaři a paní zástupkyni Rady říci: navrhujete zákaz potravin vyrobených z klonovaných zvířat, ale potraviny vyrobené z klonovaných zvířat si nikdo nemůže koupit.
<P>
Klonovaná zvířata jsou velmi drahá na to, aby se používala k výrobě potravin. K tomu budou využíváni jejich potomci. Proto je chceme zakázat a proto je chceme jasně označovat. Obávám se, že vaše role při vyjednávání nebyla produktivní. Bojovali jste proti tomuto označování potomků, což byl minimální společný jmenovatel s Radou. Měli jsme šanci dosáhnout dohody. Prosím, poučte se a vyslechněte si v této otázce naši instituci a vraťte se s řádným návrhem.
<SPEAKER ID="505" NAME="Horst Schnellhardt" AFFILIATION="PPE">
(DE) Paní předsedající, pane Dalli, dámy a pánové, i já velmi lituji, že jednání ztroskotala, především proto, že nyní budeme muset léta čekat, než budeme mít pravidla například pro nanotechnologie v potravinách a pro výrobky ze třetích zemí, které v Evropě momentálně neznáme. Zdá se, že kvůli začlenění klonovaných zvířat do této právní úpravy jsme se dostali do pasti. Musím říct, že způsob, jímž jsme o této otázce diskutovali, nebyl důstojný. Diskuse trvaly celou noc, každá strana chodila tam a zpátky a nikdo se nechtěl vzdát. A jednání nakonec ztroskotala, což je velmi nešťastné.
<P>
Chci poukázat na jednu věc. Hovoříme zde o řadě otázek a o právních předpisech. Stejnou strategii jsme používali u genetického inženýrství. Nechtěli jsme genetické inženýrství a výrazně jsme zvyšovali limity a požadavky. A jaký byl výsledek? Technologie se vyvinula tak, že je schopná splnit i ty nejvyšší standardy. V současné době diskutujeme o tom, že nechceme klonovaná zvířata, protože nejsou splněny požadavky na dobré životní podmínky zvířat, což vyvolává rizika. Hovořil jsem s vědci a předpovídám, že technologie se budou rozvíjet do takové míry, že již nebude možné uplatnit všeobecný zákaz klonovaných zvířat. Domnívám se však, že tento vědecký výzkum je velmi diskutabilní.
<P>
Musíme podrobněji prozkoumat základní principy, které je třeba stanovit, abychom mohli zavést příslušné předpisy. Neměli bychom se pokoušet právními předpisy zpomalovat určitý vývoj nebo mu dokonce bránit.
<SPEAKER ID="506" NAME="Daciana Octavia Sârbu" AFFILIATION="S&amp;D">
(RO) Paní předsedající, v prvé řadě bych ráda vyjádřila zklamání z neúspěchu jednání. Ačkoli byly vynaloženy měsíce nebo dokonce roky práce, výsledek je zklamáním, zejména s vědomím toho, že u celé řady otázek byla dohoda možná. Paní zpravodajka si ale za své úsilí zaslouží naše uznání.
<P>
Pokud jde o potraviny z klonovaných zvířat a jejich potomků, Parlament měl pravdu, když trval na svém stanovisku založeném na zásadách. Jsme si vědomi toho, že zastupujeme vůli evropských občanů, když odmítáme přítomnost klonovaných zvířat a jejich potomků v potravinovém řetězci. Rada během jednání tyto důvodné obavy ignorovala, což je nám velmi líto. Pokud bychom přijali konečný návrh Rady, nemohli bychom tvrdit, že hájíme přání občanů, aby se na jejich stole neobjevovalo maso z klonovaných zvířat. Nebyli jsme ochotní schválit zákony, které by umožnily, aby se na trh dostaly potraviny vyrobené z potomků klonovaných zvířat, aniž by byly jako takové označeny.
<P>
Pokud jde o budoucnost, chtěla bych Komisi připomenout, že se v říjnu 2010 zavázala především k tomu, že v Evropské unii zakáže klonování při výrobě potravin. Další závazek se týkal systému vysledovatelnosti reprodukčního materiálu z klonovaných zvířat pocházejících mimo Evropskou unii. Tyto závazky zazněly opakovaně a musí se objevit v nových návrzích. Jsem přesvědčena, že členské státy budou oprávněným obavám občanů Evropské unie věnovat větší pozornost.
<SPEAKER ID="507" NAME="Elisabetta Gardini" AFFILIATION="PPE">
(IT) Paní předsedající, souhlasím se vším, co moji kolegové, kteří hovořili přede mnou, řekli. I já jsem byla členkou delegace v dohodovacím výboru. Jak jednání pokračovala, objevily se pocity naděje, zklamání a dokonce vzteku, mohu-li to tak říct, protože jsme zastupovali více než 500 milionů občanů, přičemž převážná většina z nich podle průzkumů a výzkumu stále hlasitě opakuje, že si nepřeje na svých stolech potraviny vyrobené z klonovaných zvířat a jejich potomků.
<P>
Označování a sledovatelnost byly skutečně jen minimum, za kterým jsme si stáli. Pokud bychom přijali kompromis, byl by úplně prázdný. Pan Pitella má pravdu: trochu pudru, dotek rtěnky a možná trochu kouřových stínů na víčka, ale nic víc než prázdná skořápka. Nenechme se oklamat: nikdo nezaplatí 100 000 EUR za býka jen proto, aby ho prohnal mlýnkem na maso a prodal ho do hamburgerů. Pro všechno ostatní tam nebyl žádný předpis; museli bychom přijmout deregulaci a to nemůžeme udělat.
<P>
Dnes však stále bráníme některá rozhodnutí a tvrdíme, že to bylo kolektivní selhání. Nebylo to kolektivní selhání, protože jsme se dohodli prakticky na všem, i když to skončilo špatně a dali jsme lidem pocit, že velké podniky a pravidla trhu převážila nad evropskými občany, které tu máme zastupovat a hájit.
<P>
Vyzývám proto úplně všechny, abychom začali s novými pocity a s novým postojem, protože doufám a modlím se, že příště budeme respektovat očekávání a vůli lidí.
<SPEAKER ID="508" NAME="RadvilMorkūnaitė-Mikulėnien" AFFILIATION="PPE">
(LT) Paní předsedající, pravděpodobně všichni by souhlasili s tím, že informace jsou v moderním světě jedním z hlavních rozhodujících faktorů. To platí i v oblasti bezpečnosti potravin. Stále se uvažuje o přijetí nových pravidel pro poskytování obecných informací o potravinách spotřebitelům a o různých dalších otázkách, jako jsou ovocné šťávy a odvozené produkty, a doufejme, že k tomu nakonec dojde.
<P>
Bohužel se nám nepodařilo s Radou dosáhnout kompromisu v oblasti nových potravin a učinili jsme krok zpět. Většina spotřebitelů si nepřeje potraviny vyrobené z klonovaných zvířat, ale faktem je, že existují. Je proto nezbytné zajistit, aby o tom veřejnost věděla. Zástupci členských států však pod záminkou, že by to mohlo způsobit problémy podnikům a výrobcům, nepodpořili požadavek označování a vysledovatelnosti, jinými slovy, minimální požadavky zajišťující informovanost spotřebitelů. Spotřebitelé tak stále nemají možnost zjistit, zda například nepijí mléko z klonovaných zvířat.
<P>
To je však jen jedna strana mince. Nepodařilo se nám ani otevřít dveře k využití nových technologií, výzkumu a jeho výsledků v potravinovém průmyslu. Kvůli našim neshodám jsme odsunuli řešení těchto problémů na neurčito. Všichni očekáváme, že Evropská komise urychleně předloží návrhy, které nám pomohou tuto právní propast překonat.
<SPEAKER ID="509" NAME="Mairead McGuinness" AFFILIATION="PPE">
Paní předsedající, opravdu jsme překvapeni, že se nám nepodařilo dosáhnout dohody? Z pohledu zvenčí jsem viděla, že kolem stolu existuje mnoho rozdílných názorů a nejsem si jistá, zda začínat jednání, které je určeno k nezdaru o dvanáct hodin později, v 19 hodin večer, byl tak skvělý nápad, ale stále musíme tento konkrétní problém vyřešit a možná by k tomu mohlo pomoci rozdělení právních předpisů na dvě části.
<P>
Otázka klonování je velmi citlivá a existují obavy ohledně životních podmínek zvířat, o nichž tu hovořili mí kolegové, ale také se musíme věnovat otázce reprodukčního materiálu. Je třeba vyjasnit, jak je to možné řešit v rámci pravidel WTO, protože zemědělci v Evropě chtějí mít přístup k nejmodernějším technologiím, aby byli produktivnější. Takže v tomto rámci musíme otázky v Parlamentu řešit a doufám, že se nám to podaří uspokojivým způsobem.
<P>
A konečně, pokud jde o otázku evropských norem oproti normám ve zbytku světa, my masné produkty do Evropské unie dovážíme. Víme skutečně, co dovážíme, a klademe na toto zboží stejné nároky jako na to, co vyrábíme v rámci Unie? I to je otázka, kterou se musíme zabývat.
<SPEAKER ID="510" NAME="Karin Kadenbach" AFFILIATION="S&amp;D">
(DE) Paní předsedající, pane Dalli, především bych chtěla poděkovat panu Dallimu za jeho úsilí v oblasti prevence. V otázce klonovaných materiálů jsem takovou úroveň zapojení očekávala a doufala v ni. Máme za sebou hodiny intenzivních diskusí a sama sebe chápu jako zástupkyni občanů Evropy, kteří jasně podporují postoj Parlamentu a chtějí, aby v této oblasti bylo dosaženo pokroku. Společně s 500 miliony Evropanů chceme jako minimální řešení jasné označování. Ve skutečnosti bychom si přáli zákaz klonovaných zvířat, bez ohledu na to, o jakou generaci jde.
<P>
Doufali jsme ve vaši podporu, pane Dalli. Nepochopili jsme, proč Rada nestála na naší straně, protože Radu tvoří volení zástupci členských států. Ti však zjevně sloužili potřebám trhu, a ne lidí. Doufáme, že v budoucnu se budete při rozhodování řídit zájmy lidí, a ne trhu.
<SPEAKER ID="511" NAME="Martin Häusling" AFFILIATION="Verts/ALE">
(DE) Paní předsedající, politika ochrany spotřebitele je ústředním prvkem veškeré evropské politiky. Pokud se nám nepodaří zajistit důslednou ochranu spotřebitele, pak v této oblasti naprosto selžeme. Je důležité vysvětlit, že nejen že většina spotřebitelů nechce klonování, ale nechce je ani většina zemědělců.
<P>
Domnívám se, že některé členské státy jednání úmyslně sabotovaly. Rozhodly se chránit zemědělský průmysl a hájit jeho zájmy. Všechny ty řeči o obchodní válce, která tu již byla dnes několikrát zmíněna, jsou jen záminkou. Jen kvůli evropské politice ochrany životních podmínek zvířat bychom měli přijmout opatření proti klonování, pane Dalli, a doufáme, že co nejrychleji předložíte nový návrh. Musíme jednat. Vyzýváme vás, abyste nečekal měsíce, ale abyste se této otázce věnoval okamžitě. Zákaz klonování je jen jedním krokem v tomto procesu. Musíme trvat na zavedení nařízení, které se bude týkat i potomků klonovaných zvířat, protože jinak bude celá věc v podstatě k ničemu.
<SPEAKER ID="512" NAME="Anna Záborská" AFFILIATION="PPE">
(SK) Paní předsedající, nechci hledat viníka, ale myslím si, že selhání dohodovacího řízení je neúspěchem a vylili jsme s vaničkou i dítě.
<P>
Klonování je složité a zároveň citlivé téma Ovce Dolly nebyla ani prvním, ani posledním klonovaným zvířetem. Desetitisíce dalších pokusů skončilo neúspěchem. Deformované plody s nadměrně velkými orgány umírají v dělohách pokusných zvířat, jiné se rodí mrtvé, další zahynou jen pár dní po narození. Klonování je pro zvířata horším týráním než malé klece či transport v kamionu bez vody.
<P>
Proto zákaz prodeje klonovaných zvířat a jejich potomků patří do nařízení o nových potravinách. Nemyslím si, že zpracování otázky klonování je nyní příliš složité. Právě nyní bychom měli dát jasný signál výrobcům potravin, že produkty z trpících zvířat na evropský trh nepatří.
<SPEAKER ID="513" NAME="Giancarlo Scottà" AFFILIATION="EFD">
(IT) Paní předsedající, dámy a pánové, nové potraviny jsou potraviny nebo složky, které procházejí výrobními procesy, během nichž dochází ke změně jejich nutriční hodnoty.
<P>
Ohledně nového nařízení o nových potravinách mám řadu pochybností. V jakém vztahu bude k nařízení o geneticky modifikovaných organismech, vzhledem k tomu, že klonování je součástí genetického inženýrství, a stejně jako u GMO zahrnuje i skutečné genetické manipulace? Jak bude regulován pohyb těchto potravin mezi jednotlivými členskými státy? Jak se budou provádět vědecké testy, které potřebujeme k ověření bezpečnosti těchto nových potravin? Jaká budou kritéria pro definování těchto výrobků a především jak budou spotřebitelé informováni o vlastnostech a nutričních hodnotách nových potravin, které si budou kupovat?
<P>
Mým hlavním zájmem je ochrana spotřebitelů, bezpečnost potravin při používání těchto nových produktů a správné informace. Proto se domnívám, že je nutné spotřebitelům zajistit naprostou vysledovatelnost, především u přírodních produktů, u kterých již je obtížné vysledovatelnost zajistit.
<SPEAKER ID="514" NAME="Niki Tzavela" AFFILIATION="EFD">
(EL) Paní předsedající, domnívám se, že celý tento problém vznikl kvůli nedostatečné informovanosti spotřebitelů a veřejnosti. Pokud neexistuje transparentnost v informování občanů Evropy a celého světa, vytváří se pak slepé uličky a nikam se nedostaneme. Chci zdůraznit, že reaguje-li veřejnost na tyto výrobky tak silným způsobem, musíme my i ti, kdo rozhodují a vytvářejí právní předpisy, vystupovat v souladu s veřejným míněním. Pokud chceme dokončit to, co jsme začali, potřebujeme informovanost a transparentnost ve všem, co děláme.
<SPEAKER ID="515" NAME="John Dalli">
člen Komise. - Paní předsedající, s velkým zájmem jsem sledoval názory, které během této rozpravy zazněly. Chtěl bych poděkovat členům Parlamentu za jejich názory a ještě jednou je ujistit, že Komise bude nadále spolupracovat s Parlamentem, členskými státy a všemi zainteresovanými subjekty ze všech odvětví se společným cílem co nejrychleji se v otázce návrhů o nových potravinách i o klonování posunout kupředu.
<P>
Musím zdůraznit postoj Komise během dohodovacího řízení - a v tomto ohledu jsme předložili řadu návrhů - kdy, jak jsem již řekl, každé řešení nebo kompromis musí být realizovatelný. Aby ho bylo možné provést, musí být oprávněný a přiměřený. Čehokoliv bychom chtěli dosáhnout - a jako komisař odpovědný za spotřebitele jsem pro informovanost spotřebitelů -, všechno musí být doloženo důkazy a hodnocením dopadů. To bylo naše stanovisko.
<P>
Komise nikdy nebyla proti jakémukoliv označování, ale říkali jsme, že u každého rozhodnutí, které učiníme, musí být provedeno hodnocení dopadu na naše občany jako celek, ať jsou to výrobci, či spotřebitelé, a na tomto stanovisku stále trvám. Mohu vás ubezpečit, že společně s útvary Komise se budeme této věci věnovat s veškerým odhodláním a energií a také vás ubezpečují, především pana Staese, že nikdy neodkládám rozhodnutí, které je nutné učinit.
<SPEAKER ID="516" NAME="Enikő Győri" LANGUAGE="HU">
Paní předsedající, pane komisaři, paní poslankyně a páni poslanci, jménem předsednictví a Rady vám děkuji za tuto debatu. Zvlášť bych chtěla poděkovat za projevy, v nichž jste ocenili úsilí maďarského předsednictví a toto úsilí uznali.
<P>
Vítáme také skutečnost, že zde byly prezentovány argumenty, které zazněly v průběhu dohodovacího řízení. Současně chceme odmítnout stanoviska nebo dohady obviňující Radu nebo maďarské předsednictví z toho, že jednaly nečestně nebo ve zlém úmyslu či pod vlivem určitých zájmových skupin.
<P>
Největším přínosem Lisabonské smlouvy je, že zvýšila naši společnou odpovědnost. V tomto duchu jsme se snažili a snažíme jednat. Nepodařilo se nám dosáhnout shody, takže nyní může být v tomto ohledu každý výrobek servírován na naše stoly zcela bez omezení. Je to ještě horší, než jaký byl poslední návrh Rady. Jaký návrh to přesně byl? Jednalo se o zákaz klonovaných zvířat a produktů z nich vyrobených a o sledování a označování první generace potomků, samozřejmě v rozumných mezích. Stačí se například zamyslet nad tím, kolik různých ingrediencí obsahuje salám. Limity stanoví racionálnost a přiměřenost ceny.
<P>
Chceme říct konkrétně paní Liotardové, že pokud jde o interní dokument Rady, který jste citovala, členské státy ho znaly a přirozeně i Rada ho znala a dokonce se o něm diskutovalo. Pomohlo nám to utvořit náš vlastní postoj. Citovala jste větu vytrženou z kontextu a zapomněla jste se zmínit o závěru tohoto dokumentu, v němž se jasně uvádí, že existují rizika týkající se slučitelnosti s pravidly WTO a rovněž že nejpřijatelnějším řešením je označování, což, opakuji, bylo začleněno v poslední nabídce Rady
<P>
Souhlasím však s tím, že bychom měli pokročit co nejdříve. Doufáme, že zanedlouho budeme díky vědeckým výzkumům a vývoji vědět víc o aspektech bezpečnosti potravin. Jsem ráda, že pan komisař Dalli přislíbil, že brzy připraví nový samostatný návrh týkající se klonování a produktů z klonovaných zvířat.
<SPEAKER ID="517" NAME="Gianni Pittella" LANGUAGE="IT">
Paní předsedající, ze všech projevů poslanců a poslankyň, kteří hovořili přede mnou - kterým děkuji, počínaje paní zpravodajkou - a z dokumentů, které předložila samotná paní zpravodajka, v nichž se zdůrazňuje, že naše návrhy, pokud by byly přijaty, by nerozpoutaly obchodní válku, je jasné, že ke kolektivnímu selhání nedošlo a opakuji to maďarskému předsednictví, aniž bych chtěl vyvolávat polemiku. Bezpochyby šlo o selhání, ale bylo to v oblasti, za níž nesou jasnou odpovědnost vlády.
<P>
Nechť mi nikdo neříká, že pouhé označování masa z klonovaných zvířat nebo jejich potomků by mohl Parlament považovat za úctyhodnou a uspokojivou dohodu, protože je to jen o něco víc než žádná dohoda. Smažme tedy už tu záležitost a podívejme se dopředu. Rada musí nyní v prvé řadě přivést vlády k dohodě, teď, když znají postoj Parlamentu a tudíž obyvatel Evropy. Označování výrobků z klonovaných zvířat a jejich potomků je minimum, se kterým se spokojíme. Vlády nyní musí pracovat samy i jednotlivě mezi sebou na tom, aby na toto minimum přistoupily.
<P>
Vyzývám proto pana komisaře Dalliho - vím, že vy máte dobrou vůli -, aby co nejdříve předložil návrh Komise, který bude obsahovat naše postoje, a tím Parlamentu umožnil schválení nařízení o klonování. Musíme také postoupit kupředu s nanomateriály, a nyní, když jsme část věnovanou klonování vyjmuli, v tom můžeme pokračovat rychle.
<P>
Mám ještě jednu poznámku: všichni jste si všimli, jaká jednota vládne v Parlamentu. Je to podstatná, všeobecná jednota. Možná jste se v průběhu jednání dopustili chyby, když jste si mysleli, že v Evropském parlamentu nevládne soudržnost. Prosím, nedopusťte se stejné chyby znovu, protože v citlivých otázkách týkajících se lidského zdraví jsme a budeme jednotní.
<SPEAKER ID="518" NAME="Bart Staes" AFFILIATION="Verts/ALE">
(NL) Paní předsedající, mám faktickou poznámku. V diskusi byl několikrát zmíněn postoj pana komisaře De Guchta. Paní Lepageová se ptala pana komisaře Dalliho, zda zná názor právní služby Rady. Pan Dalli odpovídal na mnoho našich otázek, ale odpověď na tuto otázku jsem neslyšel, i když je klíčová. Možná v rámci Komise neexistuje shoda, neboť pan Dalli má v Komisi na starost zdraví a spotřebitelskou politiku, zatímco pan De Gucht přišel podle všeho s nesprávnými argumenty, které dokument Rady vyvrátil. Rád bych znal názor pana komisaře na tuto otázku.
<SPEAKER ID="519" NAME="Předsedající">
Rozprava je skončena.
