<CHAPTER ID="012">
Rozvoj a využívání evropského programu radionavigace přes satelit (EGNOS a Galileo) (rozprava) 
<SPEAKER ID="299" NAME="Předsedající">
Dalším bodem je zpráva od paní Barsi-Patakyové předložená jménem Výboru pro průmysl, výzkum a energetiku k pozměněnému návrhu nařízení Evropského parlamentu a Rady o dalším provádění evropských družicových navigačních programů (EGNOS a Galileo) - C6-0345/2007 -.
<SPEAKER ID="300" NAME="Radovan Žerjav">
úřadující předseda Rady. - - (SL) Jsem potěšen, že jsem zde s vámi na dnešním plenárním zasedání věnovaném rozpravě o nařízení o provádění programu Galileo.
<P>
Všichni jsme si velmi dobře vědomi geostrategického a hospodářského významu programu Galileo a EGNOS pro Evropskou unii. Avšak předtím, než se začnu zabývat textem, který byl předložen, dovolte mi stručně zmínit rozhodující události, s nimiž byly tyto dva programy v posledním roce konfrontovány.
<P>
Za německého předsednictví v červnu 2007 Rada schválila odvážné rozhodnutí ukončit neúspěšná jednání o koncesích. Po této iniciativě následovalo usnesení Evropského parlamentu, v němž byla vyjádřena silná podpora tomu, aby tyto dva programy pokračovaly pod záštitou Evropské unie, a jednoznačný požadavek, aby bylo celé financování zajišťováno z rozpočtu Evropské unie.
<P>
Když Komise později v září 2007 předložila balík návrhů, které by zajistily těmto projektům 100% financování z veřejného sektoru, bylo mezi těmito návrhy prováděcí nařízení. Díky dohodě dosažené v listopadu loňského roku mezi Radou ECOFIN a Evropským parlamentem ohledně usnesení a díky obecnému rozhodnutí, které Rada pro dopravu, telekomunikace a energetiku schválila o týden později, a na základě závěrů o budoucím rozvoji programu Galileo se nám podařilo vyvést tyto dva programy ze slepé uličky a vrátit je na veřejnost.
<P>
Jsem potěšen tím, že když tyto tři instituce hledaly kompromis na zákonném základě tak, aby mohl být projekt Galileo oživen v celém rozsahu, zapojily se do konstruktivní spolupráce. Zejména bych rád vyjádřil svoji vděčnost zpravodajce paní Barsi-Patakyové a také paní Angelice Nieblerové, předsedkyni Výboru pro průmysl, výzkum a energetiku. Slovinské předsednictví je hrdé na to, že vynaložilo veškeré úsilí potřebné k dosažení dohody během prvního čtení.
<P>
Jsem přesvědčen, že výsledkem našich jednání je vyvážený text. Text, který máme před sebou, stanoví rozpočtovou částku potřebnou pro tyto programy na období 2007-2013 a rovněž na řízení a provádění programů GNSS, včetně zásad a struktury pro zadávání veřejných zakázek. Všichni jsme přijali odpovědnost, kterou má Evropský parlament vůči občanům, a současně i rozpočtové pravomoci.
<P>
Abychom usnadnili plnění jednotlivých úkolů týkajících se těchto programů, vytvořili jsme pro projekt Galileo interinstitucionální výbor. Tento výbor bude sledovat pokrok dosahovaný v provádění těchto programů, mezinárodní dohody spojené s těmito dvěma programy, přípravu trhů, efektivnost řídicí struktury a každoroční přezkoumání programů.
<P>
Pane předsedající, dámy a pánové, domnívám se, že není zapotřebí zvlášť zdůrazňovat význam evropských družicových navigačních programů pro vytvoření nových pracovních míst a pro evropskou konkurenceschopnost. Tyto dva programy jsou zcela v souladu s lisabonskou strategií a dalšími politikami Společenství a umožní nám vytvořit a chránit evropské know-how, zejména v oblasti takových způsobů využití, z nichž budou mít naši občané přímý prospěch.
<P>
Rád bych vám poděkoval za vaši pozornost a zejména za vaši konstruktivní spolupráci na tomto důležitém evropském projektu.
<SPEAKER ID="302" NAME="Jacques Barrot" LANGUAGE="FR">
Pane předsedající, pane ministře, dámy a pánové, je jasné, že toto zasedání je velmi významné. Domnívám se, že si můžeme navzájem pogratulovat k tomu, že se konečně podařilo vytvořit z projektu Galileo významný evropský projekt, který je možné realizovat.
<P>
Na sklonku listopadu 2007 byla přijata dvě významná politická rozhodnutí ve prospěch tohoto velkého evropského projektu. Od té doby Evropský parlament a Rada, které věděly o potřebě rychle přijmout nařízení týkající se pokračování programů EGNOS a Galileo, prozkoumaly text návrhu Komise s cílem dosáhnout schválení při prvním čtení.
<P>
Rád bych vzdal hold konstruktivní práci těchto tří institucí, zejména parlamentu. Díky snaze každé z nich jsme dosáhli nesmírného pokroku v různých tripartitních dialozích a dnes se díváme na návrh nařízení, se kterým je spokojen Parlament, Rada i Komise. Rada se na svém zasedání, které se konalo dne 7. dubna 2008 pod vaším předsednictvím, pane ministře, vyjádřila z velké většiny ve prospěch tohoto návrhu. Je proto velice důležité, dámy a pánové, aby se dnes Parlament také vyjádřil v jeho prospěch.
<P>
Mohu potvrdit, že tento návrh zahrnuje financování programů v plném souladu s rozpočtovou dohodou, které v listopadu 2007 dosáhl Evropský parlament a Rada. Rád bych opět vyjádřil své srdečné poděkování Evropskému parlamentu za významnou roli, kterou sehrál při dosažení tohoto výsledku. Tento text také stanoví uspokojivé řízení těchto programů. Navrhuje striktní rozdělení úkolů mezi Komisi, Úřad pro dohled a Evropskou kosmickou agenturu, přičemž Komisi je přidělena úloha majitele a Evropské kosmické agentuře role manažera.
<P>
Budoucí nařízení rovněž řeší otázku bezpečnosti a zabezpečení systémů. Tento aspekt programů, přestože je podstatný, nebyl dříve řešen takto jednoznačně a uspokojivě. Komise od nynějška bude zajišťovat správu programu s trvalou a hodnotnou podporou členských států, které mají v této záležitosti potřebné odborné znalosti.
<P>
V tomto ohledu mohu potvrdit, že infrastruktura projektu Galileo je navržena tak, aby plnila pět funkcí popsaných v příloze k budoucímu nařízení. Ustanovení tohoto textu týkající se zabezpečení žádným způsobem neovlivňují působnost této přílohy. Jakýkoli pozměňovací návrh, který by mohl narušit civilní charakter programu Galileo, by měl vyžadovat revizi tohoto nařízení. Jsme si vědomi problematiky zásad pro zadávání zakázek. Musíme vyhodnotit schopnosti průmyslových zúčastněných stran v každém členském státě a současně omezit, samozřejmě prostřednictvím spravedlivé soutěže, doprovodná rizika nadměrnosti a prodlevy.
<P>
Pokud jde o otázku základního vlastnictví, tak pro tři zmíněné instituce Společenství toto nařízení stanoví, že výhradním vlastníkem veškerého hmotného a nehmotného majetku vytvořeného v rámci programů EGNOS a Galileo musí být Evropské společenství.
<P>
Závěrem lze říci, že ustanovení týkající se postupu projednávání ve výboru a konkrétního rámce vytvořeného společně s tímto nařízením plní přání Parlamentu, aby byl neustále informován o pokroku v realizaci těchto programů. Samozřejmě vzhledem k úloze, kterou Parlament dosud sehrál, je zjevně výhodnější a dokonce nezbytné, aby byl Parlament jako rozpočtový orgán úzce zapojen do budoucnosti tohoto programu. Rychlé přijetí navrhovaného textu by představovalo první fázi v reformě řízení těchto programů. Komise by měla předložit návrh pozměňující nařízení z hlediska řídících struktur evropských programů GNSS. Uzpůsobíme toto nařízení novým pravomocím a rolím dohledu na základě textu, který jste vyjednali s Radou. Osobně dohlédnu na to, aby byl Parlament do této druhé fáze reformy veřejné správy úzce zapojen.
<P>
Pane ministře, dámy a pánové, počítáme s vámi, že podpoříte projekt Galileo a otevřete cestu pro účinné a rychlé provádění tohoto obrovského projektu Společenství. V příštích několika měsících budeme mít možnost zabývat se všemi četnými způsoby využití, které Galileo bude nabízet, a v tomto ohledu Komise uveřejní akční plán. Avšak aby se tyto způsoby využití staly skutečností, je jasné, že projekt Galileo musí být uskutečněn. Pane předsedající, děkuji Evropskému parlamentu a děkuji portugalskému a slovinskému předsednictví, domnívám se, že Galileo má nyní všechny předpoklady k úspěchu.
<SPEAKER ID="303" NAME="Etelka Barsi-Pataky">
zpravodajka. - - (HU) Pane předsedající, úřadující předsedo Rady, pane ministře Žerjave, pane místopředsedo Barrote, dámy a pánové. Evropský parlament poskytoval průběžnou a pozitivní podporu programu Galileo již od jeho vzniku. V listopadu minulého roku, tedy v roce 2007, podnikl Evropský parlament smělý krok a pohnul programem z mrtvého bodu a v prosinci schválil financování rozvoje programů GNSS z pozměněného rozpočtu Společenství.
<P>
Nyní po úspěšném neoficiálním trialogu projednáváme v prvním čtení nařízení o provádění programů Galileo a EGNOS GNSS. Financování, které bude prováděno výhradně z rozpočtu Společenství, vyžaduje zvláštní odpovědnost vůči evropským plátcům daní a pečlivou regulaci, která je s ní spojená. To platí obzvláště pro financování, správu programu, řízení pro zadávání veřejných zakázek a zabezpečení. V posledních několika letech jsme se toho tolik naučili, neboť jsme byli konfrontováni s velkými množstvím problémů. S tímto nařízením jdeme také po zcela nové cestě, dalo by se říci, že přímo razíme novou cestu, protože toto je první společná evropská infrastruktura, která je budována společně a je ve společném vlastnictví Společenství.
<P>
Financování - Evropský parlament si je vědom, že náklady na realizaci tohoto programu činí 3,4 miliardy EUR, které zajišťují rozpočtové orgány. Komise bude rovněž požádána, aby do roku 2010 předložila návrh na způsob financování po roce 2013, zejména pro společné závazky spojené s vlastnictvím. Prosím, mějte na paměti, že dodržení harmonogramů a zabránění další prodlevě je nesmírně důležité pro dosažení finančního úspěchu těchto programů.
<P>
Cenová politika bude stanovena po podrobné analýze fáze využívání, s přihlédnutím k tomu, že spotřebitelům bude poskytována kvalitní služba. Řízení tohoto programu bude koncipováno pro jednoznačně sdílené pravomoci. Komise má na starosti provádění programu a řízení programu a v její práci jí bude pomáhat Výbor pro program v souladu s postupem pro projednávání ve výborech. Evropská kosmická agentura je hlavním dodavatelem a je třeba uvést, že smluvní dohoda mezi Komisí a Evropskou kosmickou agenturou bude zárukou úspěchu programu. Po dlouhé debatě bylo stanoveno, že na zabezpečení programu bude dohlížet orgán GSA (Evropský úřad pro dohled nad GNSS).
<P>
Evropský parlament, Rada a dotyčný výbor uznávají, že musí být nalezeny nové formy spolupráce, aby byly tyto programy úspěšné. V budoucnu budeme v souladu s prohlášením v příloze společně čtvrtletně sledovat pokrok v realizaci tohoto programu prostřednictvím interinstitucionální skupiny odborníků a pracovní program bude každoročně přezkoumáván. Předpisy o postupech pro zadávání veřejných zakázek byly důležitou součástí listopadové zprávy paní zpravodajky a klíčové prvky byly začleněny do návrhu Rady. Nyní jsme s tímto návrhem Rady v úplném souladu. Program Galileo spojujeme s nadějemi na novou technologii, rozvoj, nové příležitosti k podnikání a práci a zejména zdůrazňujeme příležitosti pro malé a střední podniky ve všech 27 členských státech. Nařízení obsahuje příslušná ustanovení v tomto smyslu.
<P>
Vyjednávací delegace parlamentu pod vedením Angeliky Nieblerové, předsedkyně Výboru pro průmysl, výzkum a energetiku, a s účastí stínových zpravodajů a zástupců výborů poskytujících stanoviska, předložila text schválený v prvním čtení výboru pro průmysl, výzkum a energetiku jako součást neformálního trialogu. Výbor pro průmysl, výzkum a energetiku jej jednohlasně schválil. Nyní předkládáme tyto předpisy Evropskému parlamentu na plenárním zasedání. Závěrem bych chtěla říci, že jsem vděčná slovinskému předsednictví za jeho angažovanost pro tento program, Komisi za její odbornou práci a svým kolegům za podporu, která přijetí dohody umožnila. Děkuji vám.
<SPEAKER ID="304" NAME="Margaritis Schinas">
navrhovatel stanoviska Rozpočtového výboru. - - (EL) Pane předsedající, jménem Rozpočtového výboru mi prosím dovolte vyjádřit za sebe spokojenost s výsledkem, kterého jsme dosáhli. Toto bude zřejmě anomálie: obvykle je po Rozpočtovém výboru požadováno, aby nalezl peníze pro určitý konkrétní program, zatímco zde se jednalo o opačný případ. Peníze jsme již nalezli a snažili jsme se stanovit strukturu programu. Poté, co jsme s Radou jednali přibližně 40 dní, jsme nakonec uspěli.
<P>
Konečné schválení projektu Galileo podle mého názoru prokazuje tři důležité skutečnosti. Za prvé, právě když je Evropa obviňována z toho, že nemá žádné ambice a že je ve zmatku, dokazuje naše ochota nalézt prostředky pro takovýto technicky ambiciózní plán, že EU dokáže více než odpovědět svým kritikům, pokud jde o prospěch občanů a podniků.
<P>
Za druhé, jak poukázal pan komisař Barrot, bez Evropského parlamentu by zde nebyl žádný projekt Galileo. Evropský parlament sehrál klíčovou roli při jednáních s Radou ohledně hledání prostředků, zejména vzhledem k tomu, že soukromý sektor nedodal finanční prostředky v rozporu se svými předchozími sliby.
<P>
A nakonec, za třetí, nyní máme program financovaný výhradně Společenstvím. Protože toto je program podporovaný výhradně a pouze evropskými daňovými poplatníky, klade zvláštní povinnosti na Evropský parlament a na správce tohoto programu, kterými jsou Evropská komise, Evropská kosmická agentura a Úřad pro dohled nad projektem Galileo.
<P>
Nebudeme se z této odpovědnosti vyvlékat. Až do roku 2013 budeme velmi pečlivě sledovat řízení programu. Jde o velké množství peněz, takže naše povinnosti jsou obzvláště náročné.
<P>
Velice vám děkuji a gratuluji všem těm, kteří svou prací přispěli k dosažení tohoto velmi uspokojivého výsledku.
<SPEAKER ID="305" NAME="Anne E. Jensen">
navrhovatelka stanoviska Výboru pro dopravu a cestovní ruch. - - (DA) Pane předsedající, jako navrhovatelka stanoviska Výboru pro dopravu a cestovní ruch bych také ráda vyjádřila svoji značnou spokojenost s výsledkem, kterého jsme dnes dosáhli. V budoucnu projekt Galileo zajistí efektivnější, bezpečnější a ekologičtější dopravu. Tento systém napomůže k lepšímu řízení a kontrole všech způsobů dopravy - po silnici, po železnici, vzduchem i po moři. To platí pro soukromé podniky, pro státní orgány a pro lepší informování nás jako občanů.
<P>
Mnozí lidé se ptají: proč potřebujeme Galileo, když již máme GPS? Ale my máme GPS jen vypůjčený. EU nemá žádnou kontrolu nad touto technikou a vzhledem k tomu, že družicová navigace se stává pro naši společnost velmi důležitou, měla by mít EU svoji vlastní infrastrukturu i rozsáhlé znalosti a odborné dovednosti. Když nyní posíláme těchto 3,5 miliard EUR z peněz daňových poplatníků EU do vesmíru na projekt Galileo, musíme zajistit, že bude dosaženo žádoucích výsledků. Je proto důležité, aby měl Parlament na budoucí kroky vliv.
<P>
Ráda bych poděkovala paní Barsi-Patakyové za výbornou spolupráci na této zprávě. Také bych ráda poděkovala panu Schinasovi a předsedkyni Výboru pro průmysl, výzkum a energetiku paní Nieblerové za jejich dobrou spolupráci a za skutečnost, že jsme během jednání pracovali jako tým. Děkuji také panu komisaři Barrotovi za jeho příspěvek v podobě zajištění potřebných prostředků. V neposlední řadě bych ráda pogratulovala slovinskému předsednictví k výbornému výsledku, kterého jsme dosáhli.
<SPEAKER ID="306" NAME="Angelika Niebler">
jménem skupiny PPE-DE. - (DE) Pane předsedající, pane úřadující předsedo, pane komisaři, dámy a pánové, dnešek je pro Evropu dobrým dnem. Dáváme zelenou jednomu z nejvýznamnějších projektů EU - satelitnímu družicovému systému Galileo. Stejně jako moje předřečnice bych také já ráda začala tím, že vyslovím upřímné poděkování, poděkování naší zpravodajce paní Barsi-Patakyové a členům rozpočtového výboru a výboru pro dopravu a cestovní ruch za jejich výbornou spolupráci. Myslím, že jsme jako Parlament na této věci spolu velmi dobře spolupracovali a společně s Radou a Komisí jsme dosáhli opravdu dobrého výsledku.
<P>
To, zda potřebujeme evropský satelitní navigační systém, již bylo projednáváno mnohokrát. Hovořila o tom i paní Jensenová. Stále máme americký GPS, Rusové mají GLONASS a Číňané na něčem pracují. To skutečně ukazuje, že také my musíme investovat do svého vlastního evropského družicového navigačního systému. Musíme tuto technologii v Evropě mít.
<P>
Potřebujeme příslušné know-how, abychom vytvořili takovéto systémy v Evropě samostatně a také musíme něco učinit pro majitele našich středních podniků, pro malé a střední podniky, které po vytvoření této infrastruktury budou moci těžit z této infrastruktury vyvíjením způsobů využití v mnoha sektorech, na které jsme dodnes třeba ani příliš nepomýšleli: v logistickém sektoru, v oblasti silniční dopravy, v námořnictví, v železniční a letecké dopravě a v oblasti bezpečnosti. Existuje tolik způsobů využití a já doufám, že jsme dnes odvedli kus dobré přípravné práce ve prospěch majitelů našich středních podniků.
<P>
Projekt Galileo má dlouhou historii. Nechci ji rekapitulovat, ráda bych jen zdůraznila, že Parlament podporuje projekt Galileo po celou dobu. V minulém roce jsme zajistili financování z evropských daňových výnosů a zítřejším hlasováním významně přispějeme k tomu, aby řízení projektu probíhalo hladce, aby byl způsob řízení projektu koncipován transparentně a abychom my jako Parlament, jako lidé podílející se na tvorbě legislativy v Evropě, byli zapojeni do dalšího rozvoje a řízení tohoto projektu.
<SPEAKER ID="307" NAME="Norbert Glante">
jménem skupiny PSE. - (DE) Pane předsedající, pane komisaři, projekt Galileo by také bylo možno nazvat "nekonečným příběhem". Doufám, že tento název již nebude po dnešní diskusi a zítřejším hlasování problémem. Nekonečný příběh se nyní stává skutečností.
<P>
Rád bych poděkoval paní Barsi-Patakyové zejména za její užitečnou spolupráci, a to nejen v trialogu, ale také za celé poslední roky. Byla vždy férovým partnerem a dospěli jsme k rozumným a solidním kompromisům. Děkuji samozřejmě také předsednictví a konkrétně té zástupkyni předsednictví, která se s námi účastnila oněch pěti trialogů. Velmi schopná, angažovaná žena, která jednoduše - jak se domnívám - nenalezla tento kompromis v Radě.
<P>
Moje skupina, socialistická skupina v Evropském parlamentu, vždy projekt Galileo podporovala a nyní rovněž podporujeme výsledek, kterého bylo dosaženo. Mohu vás ujistit, že zítra nevzejdou z naší skupiny žádné nesouhlasné hlasy a že všichni budeme hlasovat v jeho prospěch. Musíme také zaznamenat tu skutečnost - a chtěl bych vás požádat, abyste ji zaznamenali ještě jednou, a nesmí se to objevit v zápisu - že někteří z německých zástupců museli svést bitvu se svojí vlastní vládou, aby to rozjeli. Paní Nieblerová se usmívá, protože ví, o čem mluvím.
<P>
Tímto nařízením se nám podařilo stanovit jasné struktury, nalézt jasnou odpovědnost mezi Komisí, Úřadem pro dohled a Evropskou kosmickou agenturou. Máme interinstitucionální skupinu odborníků, na níž Evropský parlament, Rada a Komise zaznamenaly pokrok tohoto projektu. Budeme se scházet čtyřikrát do roka až do roku 2013 a všichni předpokládáme, že rok 2013 je termínem, který dodržíme, a že také dodržíme rozpočet 3,4 miliard, jinak bude obtížné argumentovat.
<P>
Galileo je - jak má kolegyně poslankyně paní Nieblerová právě uvedla - nikoli pouze družicový navigační systém, který umožňuje některým občanům třeba dojet rychleji do cíle jejich cesty. Galileo pro nás v Evropě představuje důležitý technický rozvoj a musíme si zachovat své know-how v astronautice, v navigační technice a v elektronice. Je proto pro nás důležité realizovat tento projekt zde.
<P>
Nyní je obzvláště důležité, aby Komise dokončila výzvu k účasti na výběrových řízeních do léta. To bude velmi obtížný úkol. Dojde k rozhodujícímu plnění. Musíme dát průmyslu druhou šanci a průmysl se musí této druhé šance chopit. Doufám, že zástupci průmyslu vědí, co je pro ně uchystáno. Nemůžeme si dovolit druhý neúspěch v důsledku potíží ze strany průmyslu. Očekávám tento návrh, akční plán Komise a především finanční výhled od roku 2014 s velkým napětím.
<P>
Závěrem si tedy znovu spolu řekněme: partnerství veřejného a soukromého sektoru není s konečnou platností odepsané. Od období 2013/2014 budeme moci partnerství veřejného a soukromého sektoru znovu uplatnit při používání tohoto modelu. Nechtěl bych nyní partnerství veřejného a soukromého sektoru úplně odepisovat.
<SPEAKER ID="308" NAME="Anne Laperrouze">
jménem skupiny ALDE. - - (FR) Pane ministře, pane komisaři, paní zpravodajko, dámy a pánové, oborníkům z oblasti letectví a kosmonautiky může název Galileo připomínat nejen italského astronoma, ale také vesmírnou sondu USA, kterou zkonstruovala NASA, aby prozkoumala Jupiter a jeho duny, která byla vypuštěna 18. října 1989 z raketoplánu Atlantis. Toto vypuštění mělo výrazné zpoždění kvůli pozastavení letů raketoplánů po nehodě raketoplánu Challenger.
<P>
Nakonec byl úspěch mise sondy Galileo v systému Jupitera obrovský. Jsou zde určité podobnosti s evropským programem Galileo. Tento program zažil nezdary. Doufám však, že náš program se nakonec ukáže být stejně úspěšný. Především doufám, že od nynějška bude název Galileo spojován s úspěchem tohoto evropského programu.
<P>
Když vzpomínám na ty obtížné časy spojené se selháním partnerství mezi veřejným a soukromým sektorem, říkám si, že potřebujeme spojit síly, abychom tento projekt odlepili od země. Evropský parlament se chtěl poučit z chyb minulosti a převzít odpovědnost jako orgán se společnou rozpočtovou pravomocí. Skutečnost, že Evropský parlament nakonec souhlasil s tím, že si ponechá pravomoc dohledu, se zdá být důležitá. Odborný dohled je skutečně nezbytný, zejména proto, že program Galileo je pro Evropskou unii prvním programem tohoto druhu.
<P>
Je to poprvé, co Evropská unie investovala do své vlastní infrastruktury. Evropská komise bude vlastníkem a Evropská kosmická agentura bude správcem. Tyto povinnosti musí být jasně definované a přidělené, avšak také řádně kontrolované. Vzhledem k tomu, že Parlament je do projektu úzce zapojen, zdá se být jen správné, že by se měl podílet na dohledu nad tímto programem. Proto vítám vytvoření této interinstitucionální kontrolní skupiny, která bude složena ze zástupců Parlamentu, Rady a Komise a která umožní každé instituci, zejména naší, vzít tento projekt za vlastní. Tento projekt musí být úspěšný. Závisí na něm věrohodnost Evropské unie na mezinárodní scéně a především věrohodnost v očích jejích občanů.
<P>
Domnívám se, že pro dosažení úspěchu musí Evropská kosmická agentura využívat síť evropských odborníků, obklopit se potřebnou odborností. Bude se jednat o koordinaci firem konstruujících různé součásti, o zajištění bezpečnosti systému a o kontrolu nákladů.
<P>
Dovolte mi vyslovit svůj osobní názor na vojenské využití projektu Galileo. Evropský parlament byl přinucen výrazně omezit možnosti vojenského využití. Je to škoda, avšak možná až program dozraje, ukáže se, že je zde prostor pro opatrné vojenské využití tohoto nástroje. Galileo dosáhl vědeckého pokroku, avšak nepřímo také přinesl pokrok ve filozofii a v jiných oblastech myšlení. Projekt Galileo bude mít obrovský vliv z hlediska využití, z hlediska nezávislosti našeho kontinentu, avšak také z hlediska závazku Unie.
<SPEAKER ID="309" NAME="David Hammerstein">
jménem skupiny Verts/ALE. - (ES) Pane předsedající, rád bych poděkoval paní Barsi-Patakyové za takovýto otevřený postoj, včetně všech těch z nás, kteří jsme se tohoto procesu zúčastnili.
<P>
Poslední projekt Galileo se soukromými investicemi selhal a nyní se díváme na projekt, který má výhradně evropské financování. To přináší větší sociální odpovědnost za tento projekt.
<P>
V tomto ohledu můžeme přivítat skutečnost, že se projekt Galileo zavazuje nabízet kvalitní službu za spravedlivé ceny; spravedlivé ceny pro zajištění toho, aby z veřejné investice měli prospěch občané a aby nemuseli platit za budoucí služby dvakrát.
<P>
Dále je velmi pozitivní skutečnost, že Galileo bude umět spolupracovat se současným GPS systémem Spojených států, že se učí z této oblasti interoperabilních služeb.
<P>
Rovněž je důležité, že je do projektu Galileo technicky začleněna ochrana osobních údajů a právo na soukromí. Krátce řečeno, projekt Galileo dostává novou mízu. Doufáme, že bude této příležitosti využito k nabídnutí užitečných a inovativních služeb všem lidem Evropy.
<SPEAKER ID="310" NAME="Vladimír Remek">
jménem skupiny GUE/NGL. - (CS) Vážený pane komisaři, vážení přítomní, jako stínový zpravodaj jsem opravdu rád, že jsme vyřešili hlavní problémy, které bránily další realizaci systému Galileo. Chtěl bych zdůraznit významný podíl zpravodajky paní Barsi-Pataky, jejíž erudice a diplomatický takt přispěly k vyjednání kompromisního textu. Říkám to i z pozice účastníka trialogu s Radou a Komisí, který za Parlament vedla, podle mého názoru velmi úspěšně, paní Nieblerová.
<P>
Nehovořím tady na téma Galileo poprvé. Ani dnes nezastírám, že jde o projekt nejen ambiciózní a nákladný, ale zároveň - nebo právě proto - i pro několik mých kolegů ve frakci kontroverzní. S ohledem na svoji zkušenost s kosmonautikou jsem ale stále přesvědčen, že jako Evropa jdeme správným směrem. Nejlepším argumentem ale určitě bude co nejrychlejší a nejlepší fungování Galilea. Po selhání pokusu opřít se o konsorcium soukromých firem se nakonec podařilo dosáhnout prozíravého řešení. Měli jsme se snad jako Evropa zbavit šance být na špičce techniky a technologií? Měli jsme odmítnout možnost růstu produktivity výroby, zvýšení bezpečnosti všech druhů dopravy, úspor pohonných hmot, rychlejší likvidace průmyslových a jiných havárií a dalších výhod, které Galileo dává? Moje přesvědčení je, že ne.
<P>
Předložený text odpovídá i na časté otázky, třeba k ochraně osobních údajů, soukromí nebo o zárukách spravedlivé hospodářské soutěže. Je tu prostor i pro malé a střední podniky, které mají dosáhnout na nejméně 40 procent subdodávek. Ano, Galileo není levný, ale na druhé straně by měl přinést asi 140 tisíc nových pracovních míst v členských zemích Unie. A troufám si tvrdit, že až se Galileo rozběhne, vrátí se soukromý sektor a bude chtít na projektu také profitovat. A závěrem: už jsem tu, obrazně řečeno, zval úřad pro dohled nad Galileem k nám do Prahy. Tento zájem trvá a pozvání platí. Česká republika jako jedna z malých zemí Unie totiž vidí v projektu Galileo svoji příležitost i budoucnost.
<SPEAKER ID="311" NAME="Jeffrey Titford">
jménem skupiny IND/DEM. - Pane předsedající, buďme upřímní. Družicové rádiové navigační programy EU jsou naprostou katastrofou. Soukromý sektor rychle rozpoznal zajíce v pytli a ukázal projektu Galileo rychle záda. Je však EU připravena akceptovat zjevnou skutečnost a zanechat tohoto projektu? Ne, ani zdaleka ne. Namísto toho zde máme tuto zprávu, která hlásá nejen to, že by realizace tohoto projektu měla být zahájena plnou parou vpřed, nýbrž také to, že by veškeré náklady měl hradit evropský daňový poplatník. V tomto případě žádá o masivní zvýšení rozpočtu ze 120 milionů liber na 715 milionů liber. Jinými slovy vidíme začátek situace, v níž je vystavována pro tento hanebný projekt otevřená šeková knížka.
<P>
Spojené státy mají svůj vlastní satelitní systém GPS, a proto EU musí mít jeden také; to je ten rozhodující princip v pozadí projektu Galileo. Je to dětinská politika, která odporuje zdravému rozumu, nemá žádné věrohodné ekonomické zdůvodnění a je morálně a ekologicky zkažená.
<P>
Tato instituce tráví mnoho času diskutováním o životním prostředí a zavádění určitých opatření typu "žíněná košile", která mají přinutit lidi žijící v Evropě k jakési permanentně vinou zatížené existenci kvůli své uhlíkové stopě. A přesto zde prosazujeme projekt, jehož dopad na životní prostředí bude téměř nevypočitatelný. Zamyslel se někdo nad uhlíkovou stopou, kterou zanechá vypuštění 30 satelitů na oběžnou dráhu, které systém Galileo potřebuje, což bude vyžadovat spálení obrovského množství raketového paliva? Ekologická důvěryhodnost EU je již tak vysoce pochybná kvůli pustošení společné rybářské politiky a společné zemědělské politiky, nemluvě o zbytečném zajišťování dvou budov parlamentu, zde a v Bruselu.
<P>
Vyzývám zde dnes všechny poslance, zejména ty, kteří se považují za ekologické bojovníky, aby nahlédli do svého svědomí a nesouhlasili s tímto kolosálním danajským darem. Nepotřebujeme duplikovat zařízení, která jsou již dostupná z amerického GPS, a jistě bychom neměli do tohoto životního prostředí vypouštět tolik zbytečného znečišťujícího uhlíku.
<SPEAKER ID="312" NAME="Ján Hudacký" AFFILIATION="PPE-DE">
(SK) Úvodem mi dovolte poděkovat zpravodajkyni paní Barsi-Patakyové, které se dlouhodobě věnuje této problematice a výrazným způsobem přispěla k dosažení společných rozhodnutí a dohod ve prospěch realizace programu Galileo.
<P>
Ve svém příspěvku chci zdůraznit dva významné aspekty, které jsou rozhodující pro úspěšnou realizaci evropských programů satelitní rádiové navigace. Vysoce oceňuji společnou dohodu a rozhodnutí ohledně rozpočtu pro tyto programy, že se podařilo nalézt dodatečné zdroje poté, co padl model veřejno-soukromého financování programu Galileo. Myslím si, že to bylo velmi zodpovědné a racionální rozhodnutí všech evropských institucí. My ve výboru ITRE, stejně jako v plénu jsme se k tomu také velmi výrazně pozitivně postavili.
<P>
Myslím si, že Evropská unie se prostřednictvím svých veřejných zdrojů musí zapojovat do takovýchto programů a do rozvoje tohoto sektoru, který má značný potenciál pro rozvoj nových služeb s vysokou přidanou hodnotou, potřebných téměř pro každou oblast života společnosti.
<P>
Druhým aspektem realizace dotyčných programů je proces obstarávání související s fází budování systému Galileo. I v tomto případě chci vyjádřit uspokojení s návrhem vyvážené účasti odvětví na všech jeho úrovních se zapojením malých a středních podniků ve všech členských zemích.
<P>
Stejně tak i rozdělení obstarávání infrastruktury do souboru šesti hlavních a několika doplňujících pracovních balíčků přinese více příležitostí pro možnost účasti velkého počtu dodavatelů na veřejné soutěži, což může celý proces realizace jen zkvalitnit.
<P>
Při této příležitosti chci vyzvat všechny příslušné instituce na evropské i na národní úrovni k co nejvýraznější propagační kampani s cílem zabezpečit přístup pro všechny dotyčné subjekty, jak v průběhu budování, tak v průběhu provozování systému Galileo.
<SPEAKER ID="313" NAME="Gilles Savary" AFFILIATION="PSE">
(FR) Pane předsedající, jsem jedním z těch, kteří byli u začátku projektu Galileo, a proto mám možná lepší možnost posoudit rozsah prodlení. Domnívám se, že tento projekt má ze své podstaty dvě vady.
<P>
Za prvé, je prvním významným projektem Společenství, který zahrnuje hospodářské zásahy v oblasti průmyslu. Nebylo snadné přesvědčit lidi, že by EU mohla vlastnit satelitní navigační systém, a proto trvalo dosažení politického konsensu dlouhou dobu. Za druhé, obchodní plán nemohl mít takovou podobu, jaká byla zpočátku předpokládána, jednoduše z toho důvodu, že GPS, náš hlavní konkurent, je zdarma a je plně financován vládou USA.
<P>
Musíme překonat tyto dva počáteční problémy a vyhodnotit situaci, pobízeni slovinským předsednictvím a panem Barrotem, předtím, než vytvoříme pozoruhodný konsensus mezi zmíněnými třemi institucemi. Tento tripartitní dialog nás dnes dovedl do situace, kdy máme dokument a text. Zítřek uvidí vypuštění Galilea ještě předtím, než bude v sobotu z Bajkonuru vypuštěn druhý satelit.
<SPEAKER ID="314" NAME="Tobias Pflüger" AFFILIATION="GUE/NGL">
(DE) Pane předsedající, okolo projektu Galileo panuje velká euforie. Jsou zde však dva nesmírně významné nedostatky.
<P>
Za prvé vysoké náklady, které v mezidobí hradí téměř výhradně daňoví poplatníci EU. Hovoří se o nejméně 3,4 miliardách EUR, ale jistě to bude ještě více.
<P>
Za druhé předvídatelné vojenské využití systému Galileo. Projekt Galileo byl vždy propagován jako civilní alternativa ke GPS. Jeho výhradní civilní využití bylo dokonce domluveno ve smlouvě. Vzhledem k tomu, že nyní je plánováno financování z rozpočtu EU, nedovoluje tato skutečnost podle platných smluv žádné vojenské využití. Někteří tedy čekají na Lisabonskou smlouvu, která by to umožnila, ale která bude doufejme zamítnuta referendem v Irsku. Vojenské využití bylo však plánováno již dávno Zde doufáme, že budou na projekt Galileo uvolněny finanční prostředky ze zbrojního sektoru. Čtvrtá funkce systému Galileo, poskytovat veřejnou regulovanou službu, je zjevně plánována jako duální využití pro vojenské akce, stejně jako pro policii, pobřežní stráž a výzvědné služby. Prosím, řekněte o tom něco!
<P>
Nikdo nepotřebuje druhý vojenský satelitní program, pokud není využíván pro geostrategické a vojenské zájmy EU. Proto by Galileo měl být jednoduše civilním projektem.
<SPEAKER ID="315" NAME="Romana Jordan Cizelj" AFFILIATION="PPE-DE">
(SL) Bylo by obtížné nalézt evropský program, který by usiloval o naplnění cílů Lisabonské strategie tak dobře jako aktivity v rámci Evropského globálního navigačního družicového systému. Tyto aktivity zahrnují výzkum a vývoj v oblasti velmi složitých technologií, vytváření nových možností pro mladé lidi, nová a lepší pracovní místa, rozvoj podnikání a mohla bych pokračovat i dále...
<P>
Provedení tohoto systému je tak náročné, že by ho žádný členský stát nemohl uskutečnit sám. To je přesně to, v čem je jasně zjevná přidaná hodnota evropské integrace. Realizace tohoto systému také poskytuje Evropě větší nezávislost a rovněž konkurenční výhodu.
<P>
Až donedávna byl tento projekt prakticky pohřbený kvůli potížím s financováním. Proto gratuluji paní Etelce Barsi-Patakyové, zpravodajce, a vedoucí vyjednávacího týmu Evropského parlamentu Angelice Nieblerové, které odvedly výbornou práci. Ráda bych také pogratulovala slovinskému předsednictví Evropské rady k dohodě Evropské rady s Parlamentem.
<P>
Realizace má však nyní několikaleté zpoždění. Přála bych si, aby byly další fáze týkající se konkrétních činností dokončeny co nejdříve, a vyzývám k tomu, aby tomu tak bylo. Účelem tohoto systému je provádění různých nejnáročnějších aplikací. Vím, že v některých členských státech jsou realizovatelné aplikace již součástí stávajících politických strategií. Například ve Slovinsku byl schválen akční plán pro průběžné mýtné a doufám, že k tomuto účelu budeme využívat spíše evropské satelity než satelity jiných zemí.
<P>
Závěrem chci říci, že také musíme zřídit Úřad pro dohled a jeho sídlo. Členské státy by si měly vzpomenout na rozhodnutí Rady z roku 2003 a měly by umístit sídlo tohoto Úřadu do jednoho z nových členských států, které ještě nemají žádné evropské instituce. Jedním takovým kandidátem je hlavní město Slovinska Lublaň. Návrh tohoto kandidáta má značnou podporu a v naději, že bude úspěšný, byl tento návrh pečlivě a důkladně vypracován.
<SPEAKER ID="316" NAME="Inés Ayala Sender" AFFILIATION="PSE">
(ES) Pane předsedající, pravdou je, že dnes bychom si měli gratulovat jako Evropané, neboť jsme měli to štěstí, že se nám úspěšně podařilo dokončit takový symbolický projekt jako je projekt Galileo, který zviditelňuje přání, aby se Evropa zlepšovala ve všech oblastech, včetně vesmíru, dopravy a komunikací. Je také platformou pro různé budoucí služby, které si dnes můžeme pouze představovat.
<P>
Ráda bych pogratulovala a poděkovala zpravodajce paní Barsi-Patakyové za její vůli pomoci zahájit tento projekt a zajistit jeho pokračování prostřednictvím kontroly, prostřednictvím této interinstitucionální skupiny odborníků, která je podle mne velmi pozitivní novinkou, jež by možná mohla být zavedena i pro jiné záležitosti.
<P>
Obzvláště bych chtěla pogratulovat Komisi a jejímu místopředsedovi panu Barrotovi za jeho houževnatost a jeho výbuchy hněvu, jež přicházely v pravý čas, které nepochybně pomohly překonat velké finanční překážky i národní výhrady a sobectví.
<P>
Závěrem bych chtěla poděkovat slovinskému předsednictví a jeho prostřednictvím Radě, která také pomohla tohoto dosáhnout a dospět k dohodě, a také lidem mé země, Španělům, neboť máme velkou víru v tento projekt a přání, abychom k němu mohli přispívat svou energií a schopnostmi.
<P>
Jediné, co zbývá, je zajistit a zaručit, že to, co bylo dohodnuto a o čem bude Parlament zítra hlasovat, bude uskutečněno, a to mi opět připomíná onu skupinu, jejíž vytvoření paní Barsi-Patakyová iniciovala.
<SPEAKER ID="317" NAME="Předsedající">
Zástupce Rady pan Žerjav mi řekl, že musí odejít před 18.00, a z tohoto důvodu se ptá, zda může promluvit. Nevím přesně jaký druh projevu to bude, neboť normálně by měl pan komisař a zástupce Rady privilegium shrnout rozpravu a tato rozprava ještě není ukončena. Nicméně mám povinnost umožnit zástupci Rady promluvit, a tímto tak činím.
<SPEAKER ID="318" NAME="Radovan Žerjav">
úřadující předseda Rady. - - (SL) Dovolte mi vyjádřit upřímnou vděčnost za vaši konstruktivní debatu a omluvy za to, že opouštím toto zasedání předčasně, protože se vracím domů.
<P>
Závěrem bych vám s vaším dovolením rád připomněl, že projekt Galileo je podroben kontrole veřejnosti. Úspěch evropských globálních navigačních družicových systémů se netýká pouze Evropy; výsledky budou zjevné také na mezinárodní úrovni.
<P>
Souhlasím s vámi, že toto je první společná evropská struktura, takže nesmíme ztrácet žádný drahocenný čas a musíme dát zelenou urychlené realizaci těchto programů. Jsme si vědomi toho, že přijetí prováděcího nařízení je důležitým krokem k realizaci projektu Galileo. Proto nás čeká spousta společné práce a věříme, že budeme v budoucnu stejně úspěšní, jako jsme byli v minulosti.
<SPEAKER ID="319" NAME="Ulrich Stockmann" AFFILIATION="PSE">
(DE) Pane předsedající, rád bych zmínil několik dalších nepříjemných věcí. Po velké krizi nyní máme dobrý a vyvážený návrh na nařízení, který podle mého názoru zajistí realizační fázi. Za tímto účelem bychom však neměli zapomínat na příslušnou agendu. Projekt je posunut o pět let, přičemž zahájení provozní fáze je plánováno na rok 2013. Naše průmyslová strategie tudíž selhává, pokud jde o náš úmysl předběhnout na trhu se systémem Galileo systém GPS a stanovit celosvětové standardy. Proto se domnívám, že ještě potřebujeme podrobnou analýzu krize, kterou sama Komise vytvořila, protože se musíme poučit z rozpadu modelu partnerství veřejného a soukromého sektoru, neboť další model partnerství veřejného a soukromého sektoru je k dispozici v případě systému Caesar.
<P>
Nyní již nemáme se systémem Galileo žádnou konkurenční výhodu, takže tržní uplatnění tohoto systému je tím zjevně ztíženo. Z tohoto důvodu musíme vést včasnou diskusi o veřejných nákladech na provozní fázi po roce 2013 a měli bychom se soustředit na to, jak dokážeme vytvořit veřejně financované systémy pro Galilea jako jsou například systémy pro mýtné, eCall a Caesar. Závěrem bych chtěl říci, že již nyní potřebujeme program pro kombinované využití signálů systému Galileo a GPS. Na to se musíme soustředit, protože v tom spočívá přidaná hodnota.
<P>
(Předsedající řečníka přerušil)
<SPEAKER ID="320" NAME="Teresa Riera Madurell" AFFILIATION="PSE">
(ES) Pane předsedající, patřím mezi ty, kteří si myslí, že dnes bychom si měli gratulovat k rozhodnutí, kterým instituce Společenství překonaly vzlety a pády tohoto projektu; konečně jsme s jistotou schopni zahájit realizační fázi projektu Galileo.
<P>
Také vítáme snahy vynaložené na to, aby byla účast na tomto programu co nejširší. Přesto bych chtěla zdůraznit něco důležitého: civilní charakter tohoto projektu, který je nezbytnou podmínkou pro zajištění transparentnosti kroků.
<P>
Nezávislost tohoto systému umožní, aby byly služby nabízené uživatelům certifikovány, a poskytne záruku jeho kvality, což jsou nezbytné předpoklady pro vytvoření široké škály nových komerčních způsobů využití, které nabízejí skvělé příležitosti našim malým a středním podnikům a mají rovněž velký ekologický a společenský potenciál: navigace pro nevidomé, plánování nejpřístupnější trasy pro uživatele kolečkových křesel atd., atd.
<SPEAKER ID="321" NAME="Christine De Veyrac" AFFILIATION="PPE-DE">
- (FR) Pane předsedající, stejně jako EGNOS, také program Galileo symbolizuje ducha Evropy: spojit síly, abychom společně mohli dojít dále.
<P>
V projektu Galileo se více než v jakémkoli jiném projektu odráží duch Společenství, nikoli duch národního ega. Nápad financovat tento projekt na základě národních příspěvků, byť jen částečně, nebyl dobrý. Naštěstí dnes byl tento spor vyřešen ve prospěch kompletního financování z rozpočtu Společenství.
<P>
Ráda bych poděkovala Evropské komisi za to, že nalezla alternativní řešení při neexistenci dohody mezi firmami, a za vypracování návrhu o přidělení zakázek takovým způsobem, který sdruží všechny členské státy a Evropský parlament.
<P>
Dnes máme konečně finanční transparentnost. Je hezké, že naše instituce a Rada jsou připraveny neprodleně se dohodnout. Vědecká obec a pracovníci v leteckém a kosmickém průmyslu - a já jich potkala ve svém toulouském regionu mnoho - od nás očekávají velké věci. Nezklamme je.
<SPEAKER ID="322" NAME="Pierre Pribetich" AFFILIATION="PSE">
(FR) Pane předsedající, (neslyšně) Galileo, první infrastruktura Společenství, vyžaduje, aby všechny zainteresované strany měly stejný cíl: úspěch.
<P>
Tato výzva potvrzuje potřebu této podpory, ne že my bychom potvrzení potřebovali. V porovnání s jeho rivalem GPS naneštěstí řada nezdarů dosud brzdila pokrok. Touto pozměněnou zprávou se vyzbrojíme nástroji pro úspěch na základě společného rozhodnutí. Naším novým cílem při budování tohoto globálního navigačního systému musí být hledět dále za hranici složitosti předpisů, nové architektury, vyjasněných odpovědností a nové správy.
<P>
Tak bychom se mohli vyhnout prodloužení stávající pětiletého zpoždění. Máme společnou povinnost sledovat skutečnou realizaci tohoto projektu a zabývat se a podněcovat tržní zájem tím, že budeme pomáhat jeho rozvoji. Elektronický a softwarový průmysl může získat mnoho díky úspěchu radiového navigačního systému. Zajistit, aby získal převahu nad stávajícím systémem bude náročnou bitvou.
<SPEAKER ID="323" NAME="Zuzana Roithová" AFFILIATION="PPE-DE">
(CS) Milí kolegové, dovolte mi věnovat se otázce, kde by mělo být sídlo Evropského úřadu pro dohled nad globálním navigačním satelitním systémem Galileo. Mou odpovědí je, že Česká republika je nejlépe připraveným adeptem a navíc i členskou zemí, kde zatím žádná evropská agentura nesídlí. Praha má strategickou polohu v srdci Evropy a má pro nové sídlo i konkrétní umístění v budově nynějšího Ministerstva informatiky a v bývalém vojenském areálu v Klecanech. Navíc Česká republika je státem s vysokou bezpečností a úroveň vědy a výzkumu je přinejmenším srovnatelná s vyspělými státy Evropské unie. V České republice od roku 2001 funguje projekt, který se zabývá čtyřmi aplikacemi systému na železnici, silnicích, letištích, při přepravě nebezpečného nákladu. V rámci projektu, který řídí České vysoké učení technické, se pracuje na pozemním přijímači, který by byl kompatibilní jak s americkým tak s ruským navigačním systémem. Praha je navíc osvědčeným a krásným evropským kongresovým centrem.
<SPEAKER ID="324" NAME="Andrzej Jan Szejna" AFFILIATION="PSE">
(PL) Pane předsedající, program Galileo je konečně připraven. Je to strategický nástroj pro budoucnost Evropské unie vzhledem k tomu, jak přispěje k takovým důležitým aspektům integrace jako je výzkum a inovace, evropská vesmírná politika a evropská zahraniční a bezpečnostní politika. Je to mocný nástroj, který umožní EU hrát důležitou roli na mezinárodní scéně.
<P>
Pokud jde o dnes předkládaný návrh, je třeba pamatovat, že Parlament zavedl velmi jasné rozdělení úkolů a vytvořil rozdělení povinností mezi Evropskou komisi, Úřad pro dohled nad evropským družicovým navigačním systémem a Evropskou kosmickou agenturu. Komise má nést odpovědnost pouze za řízení projektu, zatímco všechny kroky a úkoly prováděné Evropským úřadem pro dohled nad globálním navigačním družicovým systémem a Evropskou kosmickou agenturou mají být realizovány mimo rozsah kompetencí Komise.
<P>
Dále dal Parlament velmi jasně najevo, že v budoucnu nebudou tolerovány žádné skluzy a vytvoření interinstitucionální skupiny odborníků pro projekt Galileo bude k tomuto přispívat. Při zvažování toho, zda tento návrh podpořit, musí mít Parlament na mysli, že vytvoření satelitní radionavigační infrastruktury překračuje finanční a technické možnosti členských států, což je důvod, proč je to akce Společenství.
<SPEAKER ID="325" NAME="Reinhard Rack" AFFILIATION="PPE-DE">
(DE) Pane předsedající, rád bych se připojil ke svým kolegům poslancům, kteří chválili konkrétně pana komisaře Barrota a naše zpravodajky paní Barsi-Patakyovou a paní Nieblerovou za jejich vytrvalost.
<P>
Potřebujeme funkční systém Galileo co nejdříve a navíc potřebujeme svůj vlastní evropský systém. Máme desítky úkolů, které chceme pomocí tohoto systému zvládat. Chceme řídit naši dopravu efektivněji, ať už na silnicích nebo na vodě, a také chceme organizovat naši leteckou dopravu takovým způsobem, abychom zde ušetřili co nejvíce energie lepší organizací a tím činili to, co má smysl pro zpomalení změny klimatu.
<P>
Za těchto okolností je každý měsíc, o který realizaci urychlíme, výhodou pro nás pro všechny. Proto bychom měli touto cestou kráčet soustředěněji.
<SPEAKER ID="326" NAME="Jörg Leichtfried" AFFILIATION="PSE">
(DE) Pane předsedající, domnívám se, že Evropská unie je s tímto systémem na správné cestě. Musíme však také velmi kriticky přihlédnout k obavám, které vyjádřil například pan Pflüger. Musíme z principu zjistit, která oslnivá soustava satelitních navigačních systémů je v současné době v provozu a jak závislí jsme se v této oblasti již stali na Spojených státech. Bude proto dobré, když budeme schopni to s něčím porovnat.
<P>
Je obzvláště dobré a důležité, že je tento systém zaváděn v masivním měřítku při ukládání mýtného pro těžkotonážní vozidla a při přesunu dopravních toků ze silnice na železnici, protože je s tímto systémem spojeno tolik možností. Můžeme zavést mýtné podle počtu ujetých kilometrů nebo podle druhů, nebo můžeme zavést jednotné mýtné pro celou Evropu. Myslím, že je to důležité pro dopravu v Evropě i pro nás pro všechny.
<SPEAKER ID="327" NAME="Jacques Barrot">
místopředseda Komise. - (FR) Pane předsedající, je zjevné, že text, který budete schvalovat, umožní Evropské unii zhostit se výzvy v podobě vytvoření jedné z významných technologií tohoto století.
<P>
Pane předsedající, rád bych obzvláště poděkoval každému, kdo k tomuto úspěchu zde v Parlamentu přispěl. Za prvé bych rád poděkoval paní Barsi-Patakyové, která ve výboru, kterému předsedá paní Nieblerová - a také děkuji paní Nieblerové za její rozhodující roli při uzavírání tripartitního dialogu -, nikdy nepřestala v projekt Galileo věřit a zároveň nadále kladla vysoké požadavky.
<P>
Rád bych také poděkoval Rozpočtovému výboru a panu Bögemu, který zde dnes není. Pan Skynas byl však zpravodajem, neboť v té době jsme potřebovali podporu Parlamentu pro zajištění financování.
<P>
Paní Jensenová, děkuji vám za to, že jste takovou horlivou zastánkyní projektu Galileo ve Výboru pro dopravu a cestovní ruch. Jak řekla paní Nieblerová, toto je pro Evropu dobrý den.
<P>
Pane předsedající, nemohu odpovědět všem řečníkům. Naslouchal jsem jim pozorně, dělal jsem si poznámky. Rád bych řekl, že nyní se musíme obrátit na naše malé a střední podniky ve všech členských státech, aby mohly být tyto přípravy provedeny a abychom mohli finalizovat způsoby využití systému Galileo. Budu mít možnost se před vás vrátit, abych popsal všechny tyto způsoby využití, které zahrnují dopravu i civilní obranu. V každém případě bude systém Galileo mnohem účinnější než současný systém GPS.
<P>
Rád bych také zopakoval svůj úmysl vytvořit interinstitucionální kontrolní skupinu, která je dalším způsobem, jak připravit naše instituce pro tento projekt.
<P>
Rád bych vám něco řekl o práci, která nás čeká. Díky hlasování EP máme nyní rozpočet, právní základ, jasnou správu a plán pro zadávání zakázek. Tento plán nebyl snadný, neboť cílem bylo rozdělit práci mezi všechny významné letecké a kosmonautické společnosti v našich členských státech a současně zorganizovat subdodavatelské zadávání zakázek, po kterém mnozí z vás právem volají. Naše malé a střední podniky musí být do tohoto procesu budování také zapojeny. Proto jsme v plánu pro zadávání zakázek vyčlenili 40 % pro subdodavatele.
<P>
Komise podepíše dohodu s Evropskou kosmickou agenturou. Doufáme, že toto bude provedeno do léta a že můžeme vydat výzvy k podání návrhů pro šest hlavních balíčků prací, které byly stanoveny. Rádi bychom byli schopni podepsat smlouvy na konci roku, aby výstavba satelitů a satelitního systému mohla začít co nejdříve po začátku příštího roku. Vybudování zbývajících 26 satelitů bude trvat dva až tři roky. Poté uplyne jeden nebo dva roky před vypuštěním. Proto musí být plán postupu projektu Galileo velmi pečlivě sledován.
<P>
Musím říci, že inženýři a technici pracují velmi pilně. Jak dříve uvedl pan Savary, mohu s potěšením oznámit, že druhý satelit Galileo, Giove-B, bude vypuštěn z nosné rakety Sojuz v Bajkonuru v Kazachstánu tuto neděli 27. dubna 2008 v 0:15 (4:15 místního času). Satelit Giove-B je již připraven v Bajkonuru, kde před dnem vypuštění projde závěrečnými testy. Tento satelit by měl být umístěn na svoji konečnou oběžnou dráhu přibližně sedm hodin po vypuštění a bude ovládán přímo z řídícího střediska Fucino v Itálii. Musíme všichni doufat, že satelit Giove-B bude stejně úspěšný jako satelit Giove-A, zejména když je satelit Giove-B vybaven veškerou potřebnou technikou.
<P>
Pane Remku, dovolte mi, abych vám poděkoval za to, že zde jste, protože vy víte, co ve vesmíru je.
<P>
Vyjadřoval jsem rozsáhle své poděkování Parlamentu a věřte mi, nejsou to planá gesta. Opravdu mám pocit, že pokud tento evropský projekt spatří světlo světa, Parlament k němu skutečně přispěl. Proto vám ještě jednou děkuji. Společně dosáhneme toho, že projekt Galileo bude úspěšný.
<SPEAKER ID="328" NAME="Etelka Barsi-Pataky" AFFILIATION="PPE-DE">
(HU) Pane předsedající, nemohu dostatečně zdůraznit, že evropští inženýři a vývojáři odvedli vynikající práci a jak oznámil pan místopředseda, očekáváme vypuštění satelitu Giove-B. Evropská komise v osobě místopředsedy Barrota předložila k projednání nový návrh na intenzivní jednoletý program a Evropské společenství vytvořilo novou strukturu a přislíbilo potřebné financování. Program Galileo je připraven ke svému novému STARTU, jinými slovy, projekt dospěl k závěru. Konkrétněji řečeno, stále ještě před sebou máme mnoho obtížných úkolů. Ráda bych zdůraznila, že program globálních navigačních družicových systémů "made in Europe" není prováděn jednoduše v zájmu toho či onoho členského státu nebo v zájmu toho či onoho průmyslového odvětví. Toto je třeba mít při provádění tohoto programu vždy na paměti. A závěrem bych, pane předsedající, pokud dovolíte, vyslovila osobní poznámku - když byl zahájen projekt Galileo, Maďarsko, kde jsem byla zvolena v roce 2004, ještě nebylo členem EU a stejně tak nebylo členem ani Slovinsko. Jsem proto obzvláště šťastná, že se podílíme na novém vypuštění, k němuž dojde 27. dubna. Galileo je velmi důležitým krokem ve vytváření silné Evropy. Děkuji.
<SPEAKER ID="329" NAME="Předsedající">
Rozprava je ukončena.
<P>
Hlasování se bude konat zítra.
<P>
Písemná prohlášení (Článek 142)
<SPEAKER ID="330" NAME="Janusz Lewandowski  " AFFILIATION="PPE-DE">
písemně. - (PL) Jako svědek a účastník zdlouhavého procesu jednání o finančním základu programu Galileo se zájmem sleduji kroky, které Evropská unie podniká pro provádění tohoto programu. Způsob financování, který představuje velký odklon od původních principů, zvyšuje naši společnost odpovědnost za úspěch tohoto programu. Veřejno-soukromá iniciativa skončila fiaskem. Odpovídáme za smysluplné využívání peněz evropských daňových poplatníků, aniž bychom sdíleli rizika se soukromým sektorem.
<P>
Proto je systém řízení projektu tak důležitý. Je vhodné mít jasné prohlášení, jaké je obsaženo v návrhu zprávy, že Evropské společenství je výhradním vlastníkem veškerého hmotného i nehmotného majetku vytvořeného pod záštitou EGNOS a Galileo. Věci naneštěstí postupují pomalým tempem - uplynulo již 11 let od doby, kdy Evropská komise předložila své první sdělení o evropském satelitním navigačním systému. Prodlevy jistě znásobily náklady na tento program a zvýšily ohrožení jeho konkurenceschopnosti v důsledku toho, že se v globálním měřítku objevily i další iniciativy. Svět nestojí na místě!
<P>
Charakter tohoto programu, který je založen čistě na Společenství a který je čistě veřejný, opravňuje Evropský parlament na základě jeho demokratického mandátu k tomu, aby si nárokoval kontrolu a provozní vliv na přípravnou a prováděcí fázi systému Galileo.
