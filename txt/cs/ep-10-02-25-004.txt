<CHAPTER ID="004">
Zelená kniha o reformě společné rybářské politiky (rozprava) 
<SPEAKER ID="009" NAME="Předsedající">
Dalším bodem je zpráva, kterou jménem Výboru pro rybolov vypracovala Maria do Céu Patrão Nevesová o zelené knize o reformě společné rybářské politiky -.
<SPEAKER ID="010" NAME="Maria do Céu Patrão Neves" LANGUAGE="PT">
Dovolte mi říci několik slov skupině 50 rybářů, kteří by právě nyní měli přijít do sněmovny a kteří tu jsou přítomni, aby sledovali tuto rozpravu a hlasování o zprávě.
<P>
Myslím, že mohu hovořit za všechny své kolegy ve Výboru pro rybolov, kteří na této zprávě usilovně pracovali, když řeknu, že jsem velice ráda, že nastal tento den, den, kdy má být zpráva předložena Parlamentu a podrobena hlasování. Proč? Protože společná rybářská politika je jednou z vlajkových politik Evropské unie. Měla poněkud obtížné začátky, protože byla formálně zahájena v 80. letech a svou první reformou prošla v roce 2002. Dnes jsme si vědomi některých z tehdy zjištěných hlavních problémů (mám na mysli nadměrnou kapacitu, nadměrný rybolov a nadměrné investice, které zřejmě nebyly v celé EU stejné), protože tyto problémy se do velké míry vyskytují i dnes.
<P>
To je východiskem pro reformu, reformu, která musí být široká a intenzivní a na niž toto odvětví dlouho čekalo.
<P>
Jakým směrem by se podle obsahu naší zprávy měla reforma vydat? Zaprvé, pokud jde o základní principy, musí existovat rovnováha mezi environmentálními, sociálními a hospodářskými aspekty. Environmentální aspekty jsou nutné pro zaručení zachování populací; sociální aspekty pro zaručení pokroku a důstojnosti dané profese a hospodářské aspekty pro zaručení toho, aby odvětví mohlo vytvářet příjmy. Bez těchto tří aspektů nebudeme mít v Evropské unii žádný rybolov nebo přinejmenším nebude existovat žádný rybolov, který bude udržitelný a schopný rozvoje, což je právě to, co všichni chceme.
<P>
Jak by tyto obecné zásady zaměřené na omezení rybolovu, dosažení většího zisku a lepší zachování populací ryb měly být prováděny? Zpráva poukazuje na určité základní aspekty: investice do decentralizace; prosazování větších práv rybářů a celého odvětví rybolovu v oblasti rozhodovacích pravomocí; zajištění jejich větší účasti na správě rybolovu, což rovněž umožní politiku dodržování zákonných požadavků a odpovědnosti; nutnost rozlišit loďstva pro drobný a pro průmyslový rybolov a stanovit pro každé z nich zvláštní předpisy; nutnost ocenit modely řízení lépe přizpůsobené různým oblastem rybolovu a různým druhům rybolovu; význam posílení trhu rybolovem zaměřeným na produkty s přidanou hodnotou a zvýšením ceny při prvním prodeji; provázání podpory s osvědčenými postupy; regulace modernizace loďstva z hlediska bezpečnosti a hygieny; zásadní rozvoj ekologicky udržitelné akvakultury a rozvoj ostatních sektorů účastnících se lovu či zpracování ryb v Evropské unii. Neměli bychom ani zapomenout upozorňovat na rostoucí úlohu žen v rybolovu a na to, že je nutné požadovat, aby produkty rybolovu ze třetích zemí dovážené do EU podléhaly stejným požadavkům jako produkty našich producentů. To znamená certifikaci, označování, zpětnou sledovatelnost a konečně i začlenění rybolovu do evropské námořní politiky v širším kontextu posilování její kapacity.
<P>
Dovolte mi skončit konstatováním, že práce, kterou zde dnes představujeme, je výsledkem společného úsilí všech členů Výboru pro rybolov, zejména stínových zpravodajů, s nimiž jsme velmi usilovně spolupracovali, a také spolupráce s Komisí, sekretariátem Evropského parlamentu, poradcem skupiny Evropské lidové strany (Křesťanští demokraté) a ostatními poradci dalších politických skupin a samozřejmě mé kanceláře a mých asistentů pro oblast rybolovu. Práce, kterou zde dnes představujeme, představuje skutečně společné úsilí a my doufáme, že bude zde i přijata.
<SPEAKER ID="011" NAME="Juan Carlos Martín Fragueiro" LANGUAGE="ES">
Pane předsedající, předsednictví též vítá tuto rozpravu v Evropském parlamentu, protože se jedná o důležitý příspěvek k postupu širší konzultace zelené knihy, a proto by příspěvkům Evropského parlamentu měla Komise při přípravě svých legislativních návrhů věnovat vážnou pozornost.
<P>
I Rada hodlá pečlivě zkoumat všechna stanoviska Parlamentu, aby mohla následně zkoumat a přijímat legislativní návrhy v rámci řádného legislativního postupu.
<P>
Zelená kniha z dubna 2009 zkoumá různá strukturální omezení společné rybářské politiky: nadměrnou kapacitu, nedostatek přesných cílů, přijímání krátkodobých rozhodnutí, nedostatečnou odpovědnost v rámci odvětví a špatné dodržování předpisů obecně.
<P>
Zelená kniha rovněž stanoví možné způsoby boje proti těmto strukturálním omezením a zabývá se důležitými otázkami, jako jsou diferencované režimy pro průmyslová loďstva a loďstva pro drobný pobřežní rybolov, odpad, relativní stabilita, převoditelná práva jednotlivců, větší zaměření na trhy, začlenění společné rybářské politiky do kontextu širší námořní politiky, veřejné financování a vnější rozměr SRP.
<P>
Členské státy jak samostatně, tak společně v Radě podrobně studují všechny aspekty dotčených otázek. První fáze konzultace skončila v prosinci 2009 a Komise obdržela 1 700 návrhů a dosud uskutečnila více než 125 schůzek a seminářů.
<P>
Ve druhé fázi, která bude zahájena dne 1. září tohoto roku, budou analyzovány získané příspěvky a bude se diskutovat o hlavních myšlenkách. V lednu Komise uspořádala semináře o klíčových prvcích reformy a řízení rybolovu založeném na právech, a i dnes probíhá seminář o drobném rybolovu. Posouzení dopadu bude provedeno v březnu. Evropský rybářský fond a budoucí finanční perspektiva budou projednány v dubnu, v květnu bude následovat vnější rozměr a odpad a selektivita v červnu.
<P>
Ve dnech 2. a 3. května se ve městě La Coruña bude konat konference, kterou společně pořádají předsednictví a Komise. Bude se zabývat třemi základními prvky reformy, jmenovitě správou věcí veřejných, řízením populací a rozlišením mezi průmyslovým a drobným rybolovem.
<P>
Ve dnech 4. a 5. května se ministři sejdou ve Vigu, aby projednali výsledky konference, a je možné, že Rada na svém červnovém zasedání na svůj program jednání zařadí neformální rozpravu o pracovním dokumentu týkajícím se možných změn.
<P>
Jak jsem již řekl, ve třetí fázi, která začne ve druhé polovině roku 2010, představí Komise bílou knihu a následně čtyři legislativní návrhy: základní nařízení, nové sdělení KOM, technická opatření a nové nařízení o financování. Cílem je, aby SRP s novou reformou vstoupila v platnost dne 1. ledna 2013.
<P>
Rada ještě musí v této věci přijmout stanovisko; bude přijímat pouze formální rozhodnutí o legislativních návrzích, které obdrží od Komise v roce 2011, a bude tak činit v souladu s pravidly pro řádný legislativní postup.
<SPEAKER ID="012" NAME="Maria Damanaki">
členka Komise. - Pane předsedající, protože toto je mé první vystoupení jakožto komisařky před poslanci této sněmovny, chtěla bych vám poděkovat za příležitost vystoupit před Evropským parlamentem. Jsem velmi poctěna, že zde s vámi mohu být a jednat o reformě společné rybářské politiky, která je klíčovou otázkou pro celé odvětví. Chci blahopřát zpravodajce, paní Nevesové, k její obtížné práci při slaďování rozdílných stanovisek do jednotného dokumentu. Nemohu než souhlasit s tím, že potřebujeme radikální reformu, která zvrátí strukturální selhání naší politiky. Jak všichni víte, poslední reforma v roce 2002 nebyla dostatečně úspěšná.
<P>
Nyní se musíme vypořádat se všemi nedostatky z minulosti, dosáhnout lepších výsledků z environmentálního, sociálního a hospodářského hlediska. Veřejná konzultace jasně ukázala, že pro tuto reformu existuje široká podpora. Samozřejmě nebudu schopna dnes odpovědět na všechny otázky nastíněné ve vaší zprávě, o níž se má hlasovat. Mám však na paměti vaše kompromisní pozměňovací návrhy týkající se udržitelnosti, nadměrné kapacity, drobného rybolovu, horizontální decentralizace, postupného ukončování výmětů, nových dohod o rybolovu a rozmístění v odvětví rybolovu. Jsem velice vděčná za váš konstruktivní přínos.
<P>
Ráda bych upozornila na dva konkrétní problémy: zaprvé na veřejné financování. Jsem přesvědčena, že svou podporu musíme zaměřit na dosahování lepších výsledků tím, že ji budeme orientovat na cíle naší politiky. Například namísto podpory stavby nových lodí bychom měli podporovat inovace pro selektivitu a ekologizaci a pomoci organizacím producentů reagovat na budoucí výzvy.
<P>
Zadruhé, sdílím vaše názory na sociální rozměr: chceme rybolov, který vytváří lákavá a bezpečná pracovní místa. Dnes se těším na vaše návrhy při této rozpravě.
<P>
Dovolte mi rovněž informovat vás o našich dalších krocích. Vypracujeme souhrnnou zprávu o loňské konzultaci, která nám pomůže v přípravě návrhů nové politiky. Pořádáme semináře k projednání konkrétních témat se zúčastněnými subjekty, institucemi a členskými státy. Spolu se španělským předsednictvím pořádáme v květnu širokou konferenci věnovanou reformě SRP.
<P>
Vím, a již to bylo zmíněno, že v Komisi právě probíhá technický seminář s účastníky z celé Evropy. Lituji, že se ho nemůžete zúčastnit, Tento seminář byl připravován dlouhou dobu předem. Pokusím se zajistit, pokud to bude vůbec možné, aby taková zasedání v budoucnosti časově nepřekrývala.
<P>
Na tomto základě začneme koncem roku 2010 připravovat naše návrhy, které by měly být v Komisi přijaty na jaře 2011. Tento velký proces konzultace vyvrcholí velmi plodnou diskusí s vámi. Vy, jako spolutvůrci právních předpisů, pak budete mít spolu s Radou zásadní úlohu při formování nové politiky. Na spolupráci s vámi se skutečně těším.
<SPEAKER ID="013" NAME="Antonello Antinoro" LANGUAGE="IT">
Pane předsedající, dámy a pánové, jsem vděčný Radě za její připomínky a chtěl bych vyjádřit poděkování a popřát hodně štěstí nové paní komisařce - která dnes v této sněmovně vystupuje poprvé - při práci, na kterou se připravujeme.
<P>
Jsem přesvědčen, že to, co zavádíme, je důležité, a doufám, že tato zelená kniha, o níž dnes začínáme diskutovat a o níž budeme později hlasovat, neskončí tak, jak se stalo v roce 2002.
<P>
Dnes je však Evropský parlament v odlišné pozici. Máme řádný legislativní postup a Lisabonskou smlouvu, a proto jsem přesvědčen, že toho musíme všichni využít pro splnění daných cílů.
<P>
Klíčové problémy již popsala naše zpravodajka paní Patrão Nevesová, které jako skupina Evropské lidové strany (Křesťanští demokraté) vyjadřujeme svou vděčnost za práci, kterou vykonala, za shrnutí, které byla schopna předložit, a za vše, co dokázala nastínit.
<P>
Chtěl jsem vystoupit a využít této příležitosti k projednání tématu rybolovu, také však jít za rámec běžné zelené knihy - a bílé knihy, která je ohlášena na červen - a zabývat se potřebami, které se týkají evropských moří, a zejména moře Středozemního.
<P>
Dnes si musíme stanovit pravidla, která již po řadu let uplatňujeme na naše hospodářství a naše rybáře. Přímořské státy, včetně těch, které s Evropou hraničí, však záměrně a často, skutečně velice často, tato pravidla ignorovaly, a my jsme dnes v paradoxní situaci, kdy toto vše platí pro naše rybáře, zatímco ostatní si mohou dělat, co se jim zlíbí.
<P>
Dnes má Evropská komise odlišnou a silnější úlohu; má ministra pro zahraniční záležitosti a silnější Parlament. Já doufám, že v rámci zelené knihy a před vypracováním knihy bílé můžeme spolupracovat se třetími zeměmi - těmi zeměmi, které nejsou součástí Unie - abychom přinesli sdílená a společná pravidla s cílem zajistit, aby se ti, pro koho tato pravidla platí, necítili Unií zrazeni nebo opomíjeni a hleděli na Unii jako na přítele, a nikoli jako na protivníka.
<SPEAKER ID="014" NAME="Josefa Andrés Barea" LANGUAGE="ES">
Děkuji vám, pane Martíne Fragueiro, vítejte, a děkuji vám, paní Damanakiová.
<P>
I já zde hovořím na téma rybolovu poprvé a v této oblasti skutečně stojíme před významným úkolem. Jsme povinni a je naší odpovědností definovat hlavní směry, které zaručí udržitelnost moří, rybolovu a stručně řečeno planety samé.
<P>
Mluvíme i o významném prvku produkce v našich zemích, na našich pobřežích, v našich regionech - o hospodářském a kulturním prvku, který zahrnuje mnoho hodnot - a jak jste správně řekla, paní Damanakiová, reforma z roku 2002 je spojena s problémy.
<P>
Musíme revidovat zásadu relativní stability a musíme hledat nové přístupy k řízení, které budou pružnější a adaptabilnější, protože úrovně celkového přípustného rybolovu a kvóty působily problémy. Vznikly problémy v důsledku všem až příliš dobře známé otázky výmětů, výmětů, které nemůžeme dovolit v zájmu našich rybářů ani v zájmu naší planety.
<P>
Budoucí reforma SRP musí zajistit udržitelný systém rybolovu a my jsme pro nový systém řízení založený na intenzitě rybolovu. Musíme být otevřenější, musíme o věcech přemýšlet a musíme se snažit o větší pružnost řízení.
<P>
Musíme zajistit široké zavedení environmentálních kritérií a rozlišovat mezi pobřežním rybolovem a rybolovem na volném moři. To je důležité a je to něco, co požaduje celé odvětví. Musíme snížit nadměrnou kapacitu některých loďstev. Také musíme dokončit společnou organizaci trhu a vymyslet, jak stabilizovat trh a jak jej sladit s dovozem ryb ze třetích zemí.
<P>
Boj proti nezákonnému rybolovu, který byl kritizován a který je dosud neúčinný, potřebuje další zdroje, harmonizované sankce a mezinárodní dohody založené na právu, zásadách lidských práv a zásadách dodržování dohod.
<P>
Finanční rámec, který podle vašich slov musí přinášet lepší výsledky, musí dosáhnout lepších výsledků než současná politika.
<P>
Především musíme přemýšlet o sociálním rozměru: hovoříme o lidech a musíme zajistit, aby měli důstojnost, smysl pro profesionalitu, dostalo se jim odborného uznání a měli ekonomickou kapacitu k přežití.
<P>
Samozřejmě nesmíme zapomínat na začleňování žen, které představují neviditelnou stranu světa rybolovu. Musíme je přivést do čela a věnovat jim zvláštní úsilí.
<P>
Reforma rybářských politik je více než jen návrhem právních předpisů. Znamená zvládnutí významné části reformy zevnitř Evropské unie, která má zaručit udržitelnost moří, rybářů a části planety.
<P>
V důsledku toho musíme být tváří v tvář výzvám odvážní a být odvážný znamená chopit se politiky beze strachu. Musíme svůj strach nechat za sebou. Musíme se k situaci postavit čelem a zachovat rovnováhu státu, Evropské unie a světa.
<SPEAKER ID="015" NAME="Carl Haglund" LANGUAGE="SV">
Pane předsedající, ti z nás, kdo na této zelené knize a zprávě usilovně pracovali, mají mimořádně dobrý pocit z toho, že jsme se dostali až k projednávání v plénu. Především bych chtěl poděkovat zpravodajce, která odvedla vynikající práci.
<P>
Naše společná rybářská politika potřebuje reformu. Pro skupinu Aliance liberálů a demokratů pro Evropu bylo důležité, aby byla reforma založena na ekosystémovém přístupu. Formulace ve zprávě v tomto smyslu je dobrá. Současně čelíme situaci, kdy je třeba řešit i závažné problémy, jako jsou výměty, obrovská nadměrná kapacita existující na některých místech a mnoho dalších věcí. Proto jsem rád, že jsme byli schopni dohodnout se na opatřeních zejména k řešení těchto věcí. Kdo si skutečně myslí, že politiku EU týkající se výmětů lze odůvodnit? Já jistě ne.
<P>
Další důležitou otázkou je regionalizace společné rybářské politiky. V případech, kdy je situace na různých místech v Evropě tak odlišná, je důležité, aby bylo možné činit a provádět rozhodnutí na regionální úrovni. Další vítanou reformou je záměr zavést samostatný přístup pro drobný pobřežní rybolov. Toto jsou také problémy, které jsme nastolili ve zprávě skupiny.
<P>
Jako Fina a jako někoho, kdo žije u Baltského moře, mě také těší prohlášení týkající se možnosti přijímat opatření k regulaci přemnožených populací tuleňů a kormoránů, protože ty jsou jednou z největších hrozeb pro rybolov v Baltském moři.
<P>
A konečně bych chtěl zmínit dohodu o rybolovu se třetími zeměmi. Je důležité, aby naše politika v tomto ohledu šla ruku v ruce s politikou EU v oblasti lidských práv. Dohoda s Guineou je dobrým příkladem, kdy Parlament hlasoval proti dohodě, a to nám ukazuje cestu, kterou bychom se měli v budoucnu vydat.
<P>
Velice rád vidím, jak daleko se reforma dostala. Máme dobrou zelenou knihu a jsem si jist, že po roce 2013 budeme mít daleko lepší rybářskou politiku.
<SPEAKER ID="016" NAME="Isabella Lövin" LANGUAGE="SV">
Pane předsedající, paní komisařko Damanakiová, dámy a pánové, pozorně jsem si všímala společné rybářské politiky Evropské unie a jejích destruktivních důsledků v roce 2002, kdy po většinovém hlasování ve švédském parlamentu Švédsko rozhodlo o jednostranném zákazu rybolovu tresky obecné na jeden rok, ale Evropská komise mu zabránila v jeho provedení.
<P>
Přestože Švédsko hodlalo za zákaz své komerční rybáře odškodnit a přestože výzkumníci v Mezinárodní radě pro průzkum moří doporučili úplný zákaz rybolovu tresky obecné na několik let a přestože různorodé populace tresky obecné podél švédského pobřeží byly vyhlazeny nebo sníženy o 70 až 90 %, zásada společné rybářské politiky byla důležitější. Jestliže každý provozuje nadměrný rybolov, musí podle Komise nadměrně lovit i Švédsko. Jinými slovy, bezohledné využívání bylo pro členské státy EU povinné.
<P>
Poslední reforma rybářské politiky byla dokončena v roce 2002 a neprokázalo se, že by byla schopna vyřešit obtížné problémy, kterým rybolovný průmysl čelil již před deseti lety, jmenovitě to, že příliš mnoho příliš účinných plavidel soutěží o příliš málo a stále méně ryb. Poslední plavidla pro lov tuňáka obecného získala ve Středomoří podporu EU ještě v roce 2005. V letech 2000 až 2008 zaplatili daňoví poplatníci v Evropské unii 34 milionů EUR na výstavbu a modernizaci plavidel pro lov tuňáků v době, kdy byly populace na pokraji zhroucení. Podobná logika se týká i Baltského moře. V posledních letech švédská Rada pro rybolov zaplatila 5,4 milionu EUR za likvidaci některých z největších plavidel pro lov tuňáků - stejných plavidel, která byla postavena s podporou z peněz EU.
<P>
Je nutná radikální reforma rybářské politiky. Jsme přesvědčeni, že je třeba zastavit všechny druhy škodlivých podpor. Plavidla EU s palivem osvobozeným od daně a přístupovými dohodami, které platí daňoví poplatníci, nyní zbavují africká moře nezbytných zásob potravy a nekale soutěží s africkými rybáři, přičemž současně ničí ekosystémy.
<P>
Před dnešním hlasováním o zprávě o zelené knize chci vyzvat všechny své kolegy poslance, aby alespoň odstranili jeden špatný bod z jinak obecně vynikající zprávy. Mám na mysli bod 121, který uvádí, že vnější rybářská politika by měla chránit zájmy evropského rybolovu. Nemyslím si, že prosazování takové politiky je v roce 2010 pro Evropskou unii vhodné.
<SPEAKER ID="017" NAME="Marek Józef Gróbarczyk" LANGUAGE="PL">
Pane předsedající, paní Damanakiová, na počátku bych chtěl vyjádřit upřímné poděkování paní Patrão Nevesové za úsilí, které vložila do přípravy této zprávy. K vypracování tak důsledného dokumentu je třeba velkého odhodlání i smyslu pro kompromis. Tato zpráva je však pouze základem budování budoucí společné rybářské politiky, která vyžaduje důkladnou přestavbu a zásadní změny, aby bylo možné sladit péči o přírodní prostředí s rozvojem historického dědictví rybolovu. Politika musí být založena na regionalizaci, která bude sama vycházet z podmínek existujících v jednotlivých regionech. To umožní správné posouzení založené na názorech z odvětví rybolovu i na vědeckých názorech a přijatý kompromis zajistí spravedlivé a rovné řízení rybolovu.
<P>
Nová rybářská politika musí podněcovat rozvoj tohoto odvětví v Evropě, kterou zachvátila krize, je však také nutné věnovat pozornost bezohlednému průmyslovému rybolovu, který je prováděn zejména v Baltském moři, kde se zdravé a cenné ryby mění na rybí drť pro drůbeží a dobytčí farmy a namísto toho na stoly Evropanů připlouvá toxický pangas z Dálného východu. To je rána udržitelnému evropskému pobřežnímu rybolovu, odvětví, kterému by se mělo dostat zvláštní péče.
<P>
Rovněž to ukazuje nutnost zřídit racionální a spravedlivý systém úlovků, který by nahradil snadno manipulovatelný systém kvót. Dal by rovnou šanci všem rybářům ve všech zemích Evropské unie. Evropští konzervativci a reformisté zprávu schvalují v naději, že se stávající systém změní.
<SPEAKER ID="018" NAME="João Ferreira" LANGUAGE="PT">
Ve své zelené knize se Komise pokouší zavést fázový či nefázový systém Společenství pro převoditelná rybolovná práva nebo práva soukromého vlastnictví v oblasti přístupu k užívání veřejného statku, jmenovitě populací ryb.
<P>
Tento návrh byl při provádění poslední reformy zamítnut, ale deset let poté je Komise zpět a předpovídá nevyhnutelné důsledky privatizace populací: koncentrace činnosti skupin s větší ekonomickou a finanční silou a zničení značného množství drobného, pobřežního rybolovu. Odhaluje, že země, které se rozhodly pro tuto cestu, například Island, nyní od ní chtějí ustoupit, protože se potýkají s nepříznivými důsledky a zvrácenostmi tohoto systému.
<P>
Parlament by měl zaujmout jasný postoj zamítnutím tohoto návrhu. Toto řešení není žádnou zárukou toho, že bude chráněna udržitelnost populací ryb, protože omezení a koncentrace práv mezi hrstku provozovatelů neznamená nutně snížení intenzity rybolovu, ale prostě jen koncentraci využívání zdrojů.
<P>
Ochrana udržitelnosti zdrojů vyžaduje jiná opatření, jako je zaručení spravedlivé návratnosti v rámci odvětví. To pak vyžaduje zásahy na trhu a zlepšený marketing v odvětví, zlepšení ceny při prvním prodeji, zvýšení mezd za práci rybářů, snížení marží zprostředkovatelů a prosazování spravedlivého rozdělení přidané hodnoty v celém hodnotovém řetězci v tomto odvětví.
<P>
Realita rybolovu v Evropské unie je složitá a různorodá. Za těchto okolností je široce uznávaný význam místní správy v přímém rozporu s institucionálním rámcem, který zřizuje Lisabonská smlouva, jež stanoví ochranu biologických mořských zdrojů jako oblast výlučné pravomoci Evropské unie.
<P>
Potřebujeme řízení podpořené vědeckými poznatky, které bude brát ohled na realitu a zvláštní rysy každé země, každé rybolovné zóny, každého loďstva a na zdroje samé. Znamená to zapojit rybáře do hledání řešení a jejich provádění. To se velice liší od pouhého decentralizovaného provádění centrálně definované politiky.
<SPEAKER ID="019" NAME="John Bufton">
jménem skupiny EFD. - Pane předsedající, chci se obrátit na paní komisařku Damanakiovou a požádat o citlivý přístup k Británii ve věci přepracování společné rybářské politiky, která se snaží začlenit rekreační mořský lov ryb na udici do regulace a kontroly mořského rybolovu.
<P>
Měl jsem za to, že hlavním úkolem kvót bylo zabránit snižování populací. Evropská rybářská politika je tak neúspěšná při dosahování udržitelnosti, že 91 % oblastí rybolovu bude do roku 2015 zřejmě klasifikováno jako zasažené nadměrným rybolovem.
<P>
Problém však spočívá v tom, jak je rybolov ve vodách provozován, a nikoli v tom, kdo ho provozuje. Nevybíravý rybolov s vlečným zařízením a dlouhými lovnými šňůrami zbavuje naše moře mořských živočichů. Ale házet zpátky do moře mrtvé ryby, které již byly uloveny a jsou vhodné ke spotřebě, to je rozhodně pravý opak udržitelnosti.
<P>
Udržitelným rybolovem však je rekreační mořský rybolov na udici, který ve Spojeném království provozuje zhruba milion lidí a který na celém kontinentu podporuje v oblasti rybářského vybavení podnikání v hodnotě okolo 2 miliard EUR.
<P>
V důsledku rekreačního mořského rybolovu na udici je v Anglii a Walesu zaměstnáno zhruba 19 000 lidí v asi 1 300 podnicích. Rekreační rybáři loví a z moře berou jen to, co chtějí sníst, nechávají malé mladé ryby se vyvíjet a množit a házejí zpět to, co skutečně nepotřebují. V některých případech nejprve ryby značkují, a přispívají tak k ochranným programům.
<P>
Jestliže bude návrhu Komise vyhověno, budou tito lidé nuceni vyložit na břehu vše, co uloví, a započítat své kvóty proti kvótám národním.
<P>
Rekreační mořský rybolov na udici podporuje ekologicky zdravou soběstačnost, která, pokud ji bude provozovat více lidí, by snížila poptávku, jež nyní povzbuzuje nevybíravý komerční rybolov a ohrožuje celé druhy mořských živočichů.
<P>
Společná rybářská politika byla vždy předpojatá vůči britskému loďstvu, které smí nyní lovit pouze 7 % kvóty pro tresku v Lamanšském průlivu a pouze jednu pětinu kvóty v našich vlastních teritoriálních vodách.
<P>
Snad bude paní komisařka považovat za vhodné podpořit potřeby neškodných rekreačních rybářů ve Spojeném království stejně jako její předchůdce, který prokázal vnímavost vůči potřebám rybářům své vlastní země, když se postavil proti zákazu prodeje tuňáka obecného, ve prospěch odvětví, které pro jeho zemi, Maltu, vydělávalo 100 milionů EUR ročně.
<P>
SRP již vymýtila většinu toho, co mělo být velkým obnovitelným zdrojem. Na rekreační rybáře na moři připadá snad 1 % celkových zbývajících úlovků. Komise váhá s ochranou téměř ohrožených druhů, ale považuje za správné regulovat rybolov jako koníček. To jen ukazuje, jaké jsou zájmy Komise.
<SPEAKER ID="020" NAME="Diane Dodds" AFFILIATION="NI">
Pane předsedající, pro mě a mé voliče v Severním Irsku představuje shrnutí odvětví rybolovu a 27 let společné rybářské politiky bod 138 této zprávy, který upozorňuje, že jedna z mála oblastí, v nichž byla SRP poměrně úspěšná, je oblast, kterou kontrolují členské státy.
<P>
Ideální pro nás by bylo, kdyby byla SRP zrušena nebo kdyby od ní Spojené království odstoupilo, což by členským státům umožnilo znovu převzít kontrolu nad svými vodami.
<P>
Bohužel v tomto světě nežijeme. Reforma SRP nevyhnutelně povede ke druhé nejlepší volbě pro rybáře v Severním Irsku, která spočívá v tom, že poslední tři desetiletí byla poznamenána neospravedlnitelným úpadkem našeho odvětví rybolovu a nezodpovězenými otázkami ohledně stavu populací ryb, na nichž naše odvětví závisí.
<P>
A to plně prokázal debakl prosincového zasedání Rady ve složení pro rybolov a rozhodnutí o kvótách.
<P>
Jakkoli je to skutečně jen druhé nejlepší řešení, důrazně podporuji regionalizaci SRP, kterou nastínila zpravodajka. Podporuji názor, že SRP by měla být založena na třech klíčových zásadách environmentálního, sociálního a hospodářského rozměru. A mou nejupřímnější nadějí je, že budeme schopni zajistit politiku, která zvrátí katastrofické důsledky SRP.
<P>
Obávám se však, že radikální změna, kterou někteří v tomto přezkumu slibují, povede k další ztracené příležitosti pro naše odvětví rybolovu a naše populace ryb.
<SPEAKER ID="021" NAME="Carmen Fraga Estévez" AFFILIATION="PPE">
(ES) Pane předsedající, v této reformě je v sázce vše. Pokud nyní nebudeme odvážní, nebude další příležitost vytvořit skutečnou rybářskou politiku a poneseme částečnou odpovědnost za její selhání.
<P>
SRP je po léta vystavena stále větší oprávněné kritice a bylo by skličující, kdyby teď, když se nám nabízí poslední příležitost, měl tento Parlament prokázat neschopnost navrhnout alternativy toho, co jsme tolikrát kritizovali, zejména zjevného selhání systému ochrany a řízení, které prokazuje jak stav zdrojů, tak pokles v odvětví.
<P>
Nemohu prostě pochopit jakékoli váhání s jasným návrhem alternativ, které byly v této sněmovně projednávány v roce 1996, jako jsou systémy převoditelných kvót nebo řízení založené na intenzitě rybolovu, které měly tak příznivé výsledky a které by mohly pomoci zachovat alespoň více průmyslových loďstev.
<P>
Zpráva říká, že nemůže existovat jednotné řešení pro všechny, ale současně zavírá dveře možnosti existence jiných řešení. Nerozumím tomuto rozporu ani nechápu, proč, pokud někdo nechce používat nějaký nástroj, musí být řešením zákaz tohoto nástroje pro všechny.
<P>
To není ochrana nejslabších; to je strach některých odvětví, která spatřují řešení pouze v trvalé podpoře.
<P>
SRP by měla zaručit i konkurenceschopnost v globalizovaném světě produktů rybolovu. Trh těchto produktů bude nepochybně nadále růst, zdá se však, že bude růst bez nás.
<P>
Politiky v Unii by měly být jednotné a my musíme zajistit, aby obchodní politika a pravidla původu, jako pravidla, která se objevila v nových dohodách o hospodářském partnerství, neničila konkurenceschopnost rybolovu Společenství, aniž by byla čímkoli jiným než pouhým gestem vůči třetím zemím; jinak to bude náš sektor rybolovu, kdo bude trpět.
<P>
Pane předsedající, konsenzus je dobrá věc, pokud vede k pokroku, ale ne v případě, že tváří v tvář problémům zůstáváme bez hnutí, a my musíme řešit mnoho problémů.
<SPEAKER ID="022" NAME="Ulrike Rodust" AFFILIATION="S&amp;D">
(DE) Pane předsedající, paní komisařko, dámy a pánové, vřele vítám všechny rybáře a rybářky v této sněmovně! Dnešní hlasování představuje pro Evropský parlament milník. Poprvé od ratifikace Lisabonské smlouvy máme příležitost vyjádřit své názory na reformu společné rybářské politiky (SRP). V několika příštích letech se naše pravomoci a odpovědnosti značně zvýší. Tato zpráva je přijatelná a já bych ráda poděkovala paní Patrão Nevesové a paní Andrés Bareaové za jejich usilovnou práci.
<P>
Podařilo se nám do zprávy vtělit důležité sociálně demokratické aspekty. Patří k nim zvláštní podpora pro drobný rybolov. Ti, kterých se to týká, budou nyní začleněni do procesu rozhodování. Podpora musí být poskytována zejména malým rodinným podnikům. Jejich přítomnost v pobřežních oblastech nejen zajišťuje pracovní místa, ale též zvyšuje přitažlivost mnoha těchto oblastí pro turisty. Některé části této zprávy stále vyžadují zlepšení a k tomu účelu jsme předložili pozměňovací návrhy. My, sociální demokraté, chceme jasně říci, že jedním z ústředních problémů je přetrvávající nadměrná kapacita. Je pravda, že environmentální udržitelnost je základním předpokladem hospodářského přežití rybářů. Proto musí být životní prostředí prioritou.
<P>
Třetí důležitý bod se týká vnějších aspektů SRP a dohod o partnerství se třetími zeměmi. Navrhujeme, aby byl zrušen bod 121, který klade zbytečný důraz na zájmy evropského rybolovu. Mimo evropské vody bychom se měli chovat stejně jako doma. To znamená prosazovat udržitelnost, lidská práva a demokracii na celém světě a zajišťovat, aby příjem z dohod o partnerství nezmizel v pokladnách korumpovaných diktatur.
<P>
A konečně bych chtěla uvést jednu zásadní věc. Evropská rybářská politika je horký brambor, protože obsahuje tolik mocných národních zájmů. Není překvapením, že tyto zájmy vyvolaly v posledních týdnech ve skupinách vzrušené debaty. Naštěstí se nám podařilo nalézt efektivní kompromisy. Až však dojde na legislativní proces, musíme se pozorněji soustředit na tento náš dnešní problém a musíme přinést nějaká společná evropská řešení. Triviální problémy národní nenasytnosti musíme nechat Radě.
<SPEAKER ID="023" NAME="Pat the Cope Gallagher" AFFILIATION="ALDE">
Pane předsedající, především mi dovolte přivítat paní komisařku ve sněmovně při jejím prvním vystoupení před Parlamentem a popřát jí hodně štěstí pro její funkční období. Dovolte mi též poblahopřát naší kolegyni paní Nevesové k vypracování této zprávy.
<P>
(GA) Nová společná rybářská politika musí mít jasnější, lepší cíle, které budou akceptovat ekologické, ekonomické a sociální zásady. Je třeba provést radikální přehodnocení a samozřejmě se toho musí zúčastnit všechny zúčastněné subjekty.
<P>
Musíme populace ryb řídit udržitelným způsobem. Současně je však důležité zajistit uskutečnitelný a udržitelný způsob života pro rybáře v Evropě.
<P>
Zvláště mi jde o rybáře lovící v pobřežních vodách a rybáře z malých příbřežních ostrovů. Tento drobný rybolov má mimořádný význam pro okrajové oblasti, kde neexistuje žádná alternativní sociální zaměstnanost, a já jsem byl dnes dopoledne velice potěšen, když jsem slyšel, jak tento rybolov paní komisařka zmiňuje.
<P>
Většina lodí lovících v těchto oblastech má méně než 15 metrů a loví ryby a úlovy, které nemají žádný významný dopad na populace ryb a samozřejmě mnoho z nich loví druhy ryb, pro které neplatí kvóty. A co je nejdůležitější, pro mnohé z těchto lidí neexistuje žádný alternativní zdroj zaměstnanosti. A proto jsem předložil pozměňovací návrh, který vyzývá Komisi, aby tato společenství ve vzdálených oblastech specificky uznala.
<P>
Regionalizace a zavádění regionálních poradních sborů byly úspěšné, řídící struktury regionalizace by proto měly vést k mnoha kladným vlivům včetně zvýšené odpovědnosti na straně zúčastněných subjektů a stanovení nové společné rybářské politiky, která bude vnímavější vůči místním problémům.
<P>
S účinností Lisabonské smlouvy po loňském referendu v mé zemi má nyní Evropský parlament větší legislativní odpovědnost. I to paní komisařka uznala a já se těším na spolupráci s ní.
<P>
Závěrem chci vyjádřit naději, že klíčová ustanovení této zprávy se v budoucnosti stanou součástí zásadních reforem.
<SPEAKER ID="026" NAME="Ian Hudghton" AFFILIATION="Verts/ALE">
Pane předsedající, naše zpravodajka o SRP řekla, že její původní problémy do velké míry stále existují. Souhlasím s tím a 27 let zkušeností se SRP ve Skotsku znamenalo špatnou zkušenost. Pokud chceme přejít k fungujícímu systému rybolovu, a já myslím, že právě to všichni chceme udělat, musíme být připraveni zaujmout radikálně odlišný přístup.
<P>
Nadměrně centralizovaná a nepružná SRP zoufale selhala a my to musíme přijmout. Musíme s tím však něco udělat. Komise naopak uznává, že místní správa v rámci dvanáctimílové zóny byla dosud obecně úspěšná; to je poučením.
<P>
Předložil jsem pozměňovací návrhy, pro které bych chtěl získat podporu kolegů. V těchto pozměňovacích návrzích se snažím delegovat skutečné pravomoci na rybářské národy Evropy; povzbudit spolupráci mezi rybářskými národy a zúčastněnými subjekty na logickém základě odvozeném podle mořské oblasti; povzbudit stimulování opatření pro udržitelné hospodaření na vnitrostátní a místní úrovni a uznat a zachovat historická práva a výhody vyplývající ze zásady relativní stability.
<P>
Jsem pevně přesvědčen, že ti, kdo mají mít největší prospěch z úspěšné ochrany populací ryb, tedy naše rybářská společenství a rybářské národy samy, mají nejlepší možnost přijímat skutečná rozhodnutí o plánech řízení a provádět je ve svých oblastech rybolovu v rámci regionální spolupráce. Kromě toho, že neuspěla v oblasti odvětví rybolovu a populací ryb, přispěla SRP podstatným způsobem i ke zhoršení názoru veřejnosti na EU jako celek, a to je také v sázce. Pokud tuto reformu SRP neprovedeme správně ...
<P>
(Předsedající řečníka přerušil)
<SPEAKER ID="027" NAME="Struan Stevenson" AFFILIATION="ECR">
Pane předsedající, především mi dovolte poblahopřát zpravodajce, paní Patrão Nevesové, k velmi těžké práci, kterou na této zprávě odvedla. Dnes máme příležitost udělat něco jinak a změnit směr politiky, o níž všichni shodně soudí, že je skličujícím neúspěchem. Ale k provedení takové radikální změny nesmíme opakovat minulé chyby.
<P>
Již žádné mikrořízení z centra, žádnou regulaci shora dolů, žádný jediný přístup k politice. Každá reforma SRP musí obsahovat ukončení debaklu výmětů. Musí zapojit zúčastněné subjekty do každodenního řízení populací. Musí zajistit, aby byly kapacity loďstva sladěny s výší populací. Jádrem našeho programu se musí stát udržitelnost a ochrana. Musíme ukončit nelegální, nehlášený a neregulovaný rybolov a zajistit důstojné živobytí pro všechny pracovníky v tomto odvětví. Budeme-li schopni dát skutečný obsah klíčovým hodnotám SRP spočívajícím v zachování pracovních míst a udržení populací ryb, dosáhneme skutečného pokroku.
<SPEAKER ID="028" NAME="Anna Rosbach" AFFILIATION="EFD">
(DA) Pane předsedající, reforma naší rybářské politiky má značné zpoždění. Chtěla bych však, aby byla náročnější - zejména pokud jde o budoucí existenci životaschopných populací ryb v našich mořích. Je u mě naprostou vzácností říkat, že plně souhlasím se skupinou Zelených/Evropské svobodné aliance, ale v tomto případě musím přiznat, že tomu tak je. Je pravda, že jejich pozměňovací návrhy jsou jak odpovědné, tak nutné pro budoucnost našeho odvětví rybolovu.
<P>
Má otázka Radě a Komise patří k těm, z nichž naši dnešní hosté jistě nebudou mít radost, ale bude mít zásadní význam pro budoucnost. Má otázka zní, jak můžeme zavést v celé Evropské unii platný zákaz lovu ryb a měkkýšů v jejich příslušných obdobích rozmnožování? Každý ví, že vždy, když je ulovena jen jedna treska plná jiker (jinými slovy rybích vajíček), lovíme veškeré budoucí generace tresky. To téměř znemožňuje ochranu stabilních populací tresky, mám-li uvést jen jeden aktuální příklad.
<P>
Jsem ráda, že se nová zelená kniha hodlá v daleko větší míře soustředit na pobřežní rybolov. Bude to nejen ku prospěchu životního prostředí, ale pomůže to i chránit místní pracovní místa. Je také dobré, že zelená kniha přikládá důležitost udržitelné akvakultuře, která nám umožní vyhnout se vyčerpání moří podél pobřeží třetích zemí. Podobně bychom měli ukončit lov exotických a ohrožených druhů ryb probíhající jen proto, že se suši stává módou.
<SPEAKER ID="029" NAME="Andrew Henry William Brons" AFFILIATION="NI">
Pane předsedající, naše strana je přesvědčena, že ochrana populací ryb by měla být odpovědností každého členského státu, jehož rybáři by měli výhradní přístup do vod své vlastní země.
<P>
Uznáváme však, že existuje celoevropský, dokonce celosvětový problém nadměrného rybolovu a neudržitelných populací ryb.
<P>
Musí dojít k revizi stávající politiky, podle níž musí rybáři vracet nadměrné úlovky i ryby nedosahující předepsané velikosti do moře, i když jsou mrtvé nebo umírají v důsledku poškození plovacího měchýře po příliš rychlém vytažení na hladinu.
<P>
Na pomoc musí přijít nové technologie. Například jeden z mých voličů, Jeff Stockdale z Hullu, bývalý rybář, vynalezl revoluční past, která by povzbuzovala ryby, aby do ní vpluly při úniku před přílivovým proudem, ale umožňovala by drobným rybám uniknout a dávala by možnost pustit větší ryby před vytažením na hladinu, pokud by to bylo nutné k tomu, aby rybář nepřekročil svou kvótu.
<P>
Doporučuje tento vynález ke zvážení Komisi a vlastně celému světu.
<SPEAKER ID="030" NAME="Alain Cadec" AFFILIATION="PPE">
(FR) Pane předsedající, paní komisařko, dámy a pánové, na rozdíl od některých jiných lidí si myslím, že zpráva Evropského parlamentu o zelené knize je významným, dokonce zásadním přínosem k vývoji budoucí společné rybářské politiky. Je to obsažná zpráva, která se zabývá všemi aspekty této politiky, a zejména ochranou zdrojů, globálním přístupem k řízení populací ryb a decentralizované správě věcí veřejných. To vše se mi zdá velmi potřebné a velmi účelné.
<P>
Chci dnes v této sněmovně vyjádřit spokojenost Francie ve věci tohoto příspěvku Parlamentu, na němž jsme společně pracovali, a poděkovat paní Patrão Nevesové za práci, kterou vykonala. Tato zpráva poukazuje na to, že je nutné zvýšit vědecké odborné zkušenosti v odvětví rybolovu tak, aby byla přijímaná rozhodnutí nesporná.
<P>
Ano, musíme ochránit zdroje a prosazovat udržitelný rybolov, mějme se však na pozoru, abychom nestigmatizovali profesi, která již dlouho chápe, že její přežití závisí na tom, jak bude plnit pravidla. Ano, musíme se vyvinout do tržní ekonomiky. To však neznamená, že musíme opustit organizované prostředky regulace. Zvláště vítám kompromisy dosažené na základě našich rozprav ve výboru.
<P>
Nejsou však nijak výslovně zmíněna převoditelná individuální práva. Tento druh řízení někteří považují za nástroj řízení, který splňuje environmentální, hospodářské a sociální cíle daného odvětví. Tento názor nesdílím. Evropský trh, který se těší právům na neregulovanou produkci, dnes není žádoucí. Vyvolal by nekontrolovatelné spekulace a koncentraci individuálních práv.
<P>
Jakkoli jistě bude zásadní zavést nové metody řízení průmyslového rybolovu - v této věci souhlasím se svou kolegyní, paní Fraga Estévezovou - jsem nadále přesvědčen, že příliš široké uplatnění tohoto systému by bylo smrtící ranou pro náš drobný rybolov, o který máme všichni velký zájem.
<P>
Paní Damanakiová, spoléháme na vás.
<SPEAKER ID="031" NAME="Kriton Arsenis" AFFILIATION="S&amp;D">
(EL) Pane předsedající, paní komisařko, pane Martíne Fragueiro, současná společná rybářská politika selhala. Většina populací ryb se hroutí. Osmdesát osm procent populací ryb je loveno v míře přesahující maximální udržitelný výnos. Třicet procent populací ryb je mimo bezpečné biologické limity, což znamená, že mají jen malou šanci na obnovu. Typickým příkladem je treska v Severním moři, která je lovena i před dosažením svého reprodukčního věku. Projednávaná reforma je proto naprosto nezbytná.
<P>
Ochrana rybářů závisí na ochraně úlovků. Máme-li zabránit zhroucení evropského rybolovu, musíme omezit intenzitu rybolovu a evropské rybolovné loďstvo. Ekologický přístup musí být hnací silou nové společné rybářské politiky a musí být doprovázen dlouhodobým plánováním, participativními postupy a uplatňováním zásady prevence. Tento dlouhodobý přístup k ochraně živočišných druhů musí být uplatňován i ve všech našich mezinárodních dohodách o rybolovu.
<P>
Vyzývám vás, abyste přijali tyto základní zásady, abychom mohli vypracovat decentralizovaný a participativní systém, v němž budou rozhodnutí přijímána na nejnižší možné úrovni za účasti rybářů a při respektování potřeb mořských ekosystémů.
<SPEAKER ID="032" NAME="Britta Reimers" AFFILIATION="ALDE">
(DE) Pane předsedající, paní komisařko, dámy a pánové, toto je jen jeden krok na dlouhé cestě k reformě společné rybářské politiky. Chtěla bych poděkovat zpravodajce za zprávu a našemu koordinátorovi za tak efektivní práci.
<P>
Jsem pro zásadní reformu společné rybářské politiky. Pokud však k ní nebudeme mít odvahu, je pro mě důležité, abychom zachovali zásadu relativní stability. Dále bych chtěla konkrétně zmínit velký problém, který představují lační kormoráni, a plán řízení, který již Parlament požadoval.
<P>
Odvětví rybolovu má pro naše pobřežní oblasti zásadní hospodářský a kulturní význam. Proto pro mě má dosažení rovnováhy mezi ekonomikou a životním prostředím v kontextu nadcházející reformy společné rybářské politiky velký význam.
<SPEAKER ID="033" NAME="Peter van Dalen" AFFILIATION="ECR">
(NL) Pane předsedající, udržitelnost je klíčovým pojmem zelené knihy a je to tak správně: udržitelnost ve smyslu udržení budoucnosti rybolovu a prospěchu pro životní prostředí. Cíle, které stanovila Evropská komise, nejsou nové, ale Evropě se dosud nepodařilo jich dosáhnout. To dále zvyšuje naléhavou nutnost reformy.
<P>
Podporuji směr řešení Komise: regionalizaci. Je třeba dát více prostoru samotnému odvětví rybolovu při současném zohlednění environmentálních aspektů. Současná politika jde příliš daleko, je příliš podrobná a je neefektivní.
<P>
Kromě toho jsou v současné době špatně dodržována pravidla. Ti dobří jsou obětí těch špatných. Jsem hrdý na holandské rybáře: oni a jejich dánští kolegové jsou jediní, kdo řádně dodržují své kvóty odlovu. Musíme evropské odvětví rybolovu povzbudit k tomu, aby se více zapojilo a převzalo větší odpovědnost podle holandského modelu. Potěšilo mě, že jsem tuto věc v zelené knize našel; je to jediná cesta k udržitelné budoucnosti pro odvětví rybolovu.
<SPEAKER ID="034" NAME="Bastiaan Belder" AFFILIATION="EFD">
(NL) Současná rybářská politika nefunguje dost dobře; zvrácení situace vyžaduje dramatickou změnu. To je dosti silné vyjádření, kterým Evropská komise zahajuje svou zelenou knihu. Je to pozoruhodné. Nechci s Komisí polemizovat, právě naopak.
<P>
Někdo říká, že hlavním důvodem neúspěchu společné rybářské politiky (SRP) není to, že tato politika jako taková je nesprávná, ale to, že je tak špatně prováděna a vymáhána. V tomto ohledu je třeba vzít si důležitá poučení. Politika se nesmí propůjčovat k provádění, a tak je zjednodušení v pořádku. Proto jsem potěšen směrem, který Komise naznačuje: regionalizace, větší účast odvětví, a zejména plnění pravidel.
<P>
Zpráva mé portugalské kolegyně o této zelené knize poukazuje na velké odchylky mezi různými druhy loďstev a rybolovu, což je správné. Nemůžeme mluvit obecně o nadměrné kapacitě nebo nadměrném rybolovu nebo nedostatečném plnění předpisů. V tomto případě si regionální a podle odvětví členěný přístup žádá diferencovanější jazyk. Minulou sobotu jsem vedl intenzivní jednání se zástupci tohoto odvětví, kteří mi řekli, že spolupráce rybářů a vědců je stále úspěšnější. To je pro mě významným příkladem, jak lze postupovat. Jestliže jsou rybáři schopni přispět svým know-how a pomoci formovat politiku, značně se tím rozšiřuje základ politiky, což nás povede správným směrem. A konečně, chtěl bych upřímně poděkovat zpravodajce za tuto vynikající zprávu.
<SPEAKER ID="035" NAME="Ioannis A. Tsoukalas" AFFILIATION="PPE">
(EL) Pane předsedající, i já bych rád přivítal paní komisařku Damanakiovou, a zejména poděkoval paní Marii do Céu Patrão Nevesové za její vyčerpávající a výjimečnou práci.
<P>
Všechno důležité již bylo řečeno. Zaměřím svou pozornost na tři věci: zaprvé nadměrný rybolov. Nadměrný rybolov je nesporný fakt. Jak řekl pan Arsenis, v současné době se odhaduje, že 88 % populací v evropských mořích je ohroženo nadměrným rybolovem, což znamená, že jsou loveny v míře, která brání jejich obnově.
<P>
Chronický nadměrný rybolov vedl k menším a menším úlovkům evropských rybářů a ke ztrátě pracovních míst. Jsou loveny stále menší ryby, často před dosažením svého reprodukčního věku, a je stále obtížnější je nalézt.
<P>
Zadruhé, v Evropě je loveno méně ryb než před 15 lety, zhruba o 25 % méně, zatímco intenzita rybolovu a náklady rybolovu vzrostly. Při přijímání opatření však nesmíme reagovat přehnaně, protože by to mohlo přinést nepříznivé výsledky vzhledem k tomu, že ačkoli máme nadměrný rybolov, podle specialistů nehovoříme o hroutících se populacích.
<P>
Nesmíme zapomínat na to, že životaschopnost má tři rozměry, na které poukazuje i zpráva paní Nevesové: sociální rozměr, hospodářský rozměr a ekologický rozměr. Rybářská politika zaměřená na životaschopný rozvoj, se nesmí točit jen kolem ryb, musí se soustředit i na člověka.
<P>
Ryby, lidé, kormoráni a tuleni představují konkurenční soustavy ve stejném ekologickém prostředí.
<P>
A konečně musím zdůraznit, že tak jako řada ostatních kolegů poslanců trvám na větším výzkumu rybolovu. Není to jen můj požadavek, je to realita, kterou se musíme zabývat v rámci všeho, co uvedl pan Cadec.
<SPEAKER ID="036" NAME="Catherine Trautmann" AFFILIATION="S&amp;D">
(FR) Pane předsedající, pane předsedo, paní komisařko, dámy a pánové, nejprve bych chtěla poděkovat všem zpravodajkám a zpravodajům za jejich vynikající spolupráci a za to, že splnili obrovský úkol, přestože se někdy jednotlivé zájmy dostávaly do střetu.
<P>
Prvním výsledkem našeho úsilí je to, že Parlament nyní může stanovit směr, kterým hodlá řídit budoucí společnou rybářskou politiku.
<P>
Druhým výsledkem je to, že během jednání bylo naší prioritou zajistit, aby tento text odpovídal na obavy, které vyjádřili rybáři. To se nám podařilo: ustanovení týkající se převoditelných individuálních kvót byla odstraněna a byla zachována podpora pro drobný a pobřežní rybolov.
<P>
Třetím očekávaným výsledkem je to, že nadcházející dokument musí vést k participativnímu a zdola nahoru vedenému přístupu, tedy k přístupu zahrnujícímu konzultace se všemi zúčastněnými subjekty v odvětví. Musí také začleňovat ty prvky, které jsou pro skupinu Pokrokové aliance socialistů a demokratů v Evropském parlamentu nezbytné, jmenovitě lidský a sociální rozměr celého odvětví, který musí být efektivně kombinován s prosazováním metod udržitelného rybolovu a s ochranou populací ryb v rámci ekosystémového přístupu.
<P>
Ráda bych dodala, že chceme-li uspět při náročné reformě společné rybářské politiky, musíme tomu vyhradit rozpočet, který bude našim uvedeným ambicím vyhovovat. Naše politické úsilí bude hodnoceno podle zdrojů, které na ně věnujeme. Očekáváme, že Komise ...
<P>
(Předsedající řečníka přerušil)
<SPEAKER ID="037" NAME="Izaskun Bilbao Barandica" AFFILIATION="ALDE">
(ES) Pane Martíne Fragueiro, paní Damanakiová, potřebujeme jasné cíle, musíme být odvážní a musíme se vyhnout dalšímu selhání; proto je účast všech nezbytná.
<P>
Odvětví rybolovu a zpracovatelský průmysl mají největší zájem na udržitelném rybolovu, a proto se účastní příprav reformy nebo se například v roce 2009 podílely na revizi regulace kontroly, která by měla být vypracována otevřeněji. Aby byly naplněny cíle reformy, je odpověď prostá: zajistit udržitelné a ziskové odvětví a zaručit dodávky.
<P>
Dalšími klíčovými slovy jsou regionalizace, odpovědnost, stabilita a spravedlnost: regionalizace, která zkoumá zvláštní znaky každé zóny a druhu rybolovu, rozlišuje mezi drobným a průmyslovým rybolovem; odpovědnost, která se soustředí na osvědčené postupy a dřívější snahy o omezení rybolovných kapacit; stabilita prostřednictvím dlouhodobých plánů řízení založených na stále spolehlivější vědecké činnosti a spravedlnost na základě revize KOM a nabídky inspekcí a kontrol třetích zemí s cílem prosazovat udržitelné chování v odvětví. Spravedlnost i pro ženy na moři, věčně v tomto odvětví opomíjené; bez jejich přínosu by nebyl rybolov v mnoha oblastech možný.
<SPEAKER ID="038" NAME="Oldřich Vlasák" AFFILIATION="ECR">
(CS) Předložení zelené knihy o reformě společné rybářské politiky samozřejmě vítám. Stejně jako Česká republika v Radě ministrů totiž podporuji snahu o zlepšení, zjednodušení a zefektivnění legislativního rámce řídícího tuto oblast. Obzvláště cenná je snaha Komise o přijetí víceletého přístupu ke strategii zachování rybolovných zdrojů a kladení většího důrazu na nalezení vhodného kompromisu mezi rybolovem a životním prostředím.
<P>
Zelenou knihu musíme vnímat jako první krok k reformě v této oblasti. V budoucích návrzích bych ještě rád více viděl posílení důrazu na oblast akvakultury. Znovuoživení oblasti nejenom mořské, ale i sladkovodní akvakultury totiž pomůže podpořit rozvoj pobřežních a venkovských oblastí a přinese rovněž výhody spotřebitelům v podobě ekologicky nezávadných potravin. V tomto ohledu podporuji všechny pozměňovací návrhy.
<SPEAKER ID="039" NAME="Jarosław Leszek Wałęsa" AFFILIATION="PPE">
(PL) Pane předsedající, odvětví rybolovu má zásadní význam jako zdroj obživy v evropských pobřežních oblastech a zdroj potravy pro občany Evropy. Společná rybářská politika ve své současné podobě bohužel nenaplňuje výzvy, které souvisejí s řadou nových problémů, jako je nekontrolované využívání lovišť ryb nebo nadměrná rybolovná kapacita. Úplná transformace námořní politiky je nezbytná. Jsme na počátku tohoto procesu a tento proces by měl skončit hlubokými změnami současné neefektivní evropské rybářské politiky.
<P>
Děkuji vám, paní Patrão Nevesová, za vaši obsáhlou zprávu, která určuje nezbytná opatření, na nichž by tato reforma měla být založena. Zaprvé snížení nadměrné rybolovné kapacity. To je základní problém, který je třeba vyřešit zavedením a sledováním vhodných tržních mechanismů. Hovořím zde o systému individuálních převoditelných kvót neboli ITQ (individual transferable quotas). Myslím, že to je druh ekonomického léku pro přizpůsobení velikosti loďstva dostupným zdrojům a pro zajištění ziskovosti odvětví rybolovu. Zadruhé decentralizace a širší zapojení zúčastněných subjektů a poradních orgánů do procesu. Cílem je zvýšit zapojení rybářů a vypracovat podrobné předpisy, které by zvýšily důvěru mezi rybáři a orgány správy rybolovu.
<P>
Zelená kniha správně hodnotí současnou rybářskou politiku a upozorňuje na její četné nedostatky. Zpráva paní Patrão Nevesové analyzuje možnosti řešení nepříznivé situace průmyslu rybolovu v Evropě. Tyto návrhy však vyžadují další diskusi. Pokud k ní nedojde, riskuje naše Společenství hlasování o další verzi reformy, která problémy evropského odvětví rybolovu nevyřeší.
<SPEAKER ID="040" NAME="Iliana Malinova Iotova" AFFILIATION="S&amp;D">
(BG) Dnes je to poprvé, co od přijetí Lisabonské smlouvy jednáme o společné rybářské politice, s plným vědomím velké odpovědnosti, kterou v důsledku nárůstu pravomocí Parlamentu máme. Proběhla velmi vzrušená debata o zelené knize a já chci zpravodajkám a zpravodajům upřímně poděkovat za vykonanou práci.
<P>
Chci zdůraznit jeden konkrétní aspekt navrhované reformy, který má obrovský význam pro rozvoj celého odvětví. Odvětví musí zohlednit změny situace, k nimž došlo po rozšíření Evropské unie v letech 2004 a 2007, i nové členské státy. Stávající systém provádění výzkumu a analýz a rozhodování musí brát v úvahu nové vodní cesty a jejich konkrétní rysy. Chtěla bych v této věci zdůraznit potřebu věnovat zvláštní pozornost Černému moři a vytvořit specializované orgány pro jeho správu. Musíme zohlednit zájmy lidí žijících v těchto pobřežních oblastech, ekologické otázky a odvětví rybolovu. Zmiňuji to i v souvislosti s nadcházejícím finančním rámcem na období 2014-2020, v němž musí být tato reforma financována.
<P>
A konečně, nemyslím si, že bychom měli podpořit návrh na snížení nadměrné kapacity loďstva, který by mohl mít nepříznivé důsledky pro rybolov v kontextu závažné finanční a hospodářské krize.
<SPEAKER ID="041" NAME="Chris Davies" AFFILIATION="ALDE">
Pane předsedající, doufám, že paní komisařka bude čerpat odvahu z hlasování, které se tento měsíc konalo ve věci tuňáka obecného. Myslím, že dobře naznačilo sílu pocitů v této sněmovně a snad i to, že se můžete spolehnout, že mnoho poslanců v této sněmovně bude hlasovat pro dosti radikální reformu.
<P>
Včera se mnoho poslanců zúčastnilo semináře, který jsem organizoval, na němž se představila organizace Marine Stewardship Council. Vždy jsem měl tuto organizaci rád. Byla zřízena zhruba před 10 lety jako partnerství podnikatelů a environmentalistů, což je podle mě vždy dobré. Tato organizace měla pomalý start, ale do konce tohoto roku počítá s tím, že zhruba 10 % světového rybolovu bude mít certifikaci MSE.
<P>
Myslím, že organizace dodává důvěryhodnost maloobchodníkům, kteří MSE podporují. Myslím, že organizace dodává důvěru spotřebitelům, a myslím, že zajišťuje nejen víc peněz do kapes rybářů, kteří získali certifikaci udržitelnosti svého rybolovu, ale dává jim i pocit hrdosti. Mají kus papíru, který mohou ukázat svým rodinám a svým společenstvím a který prokazuje, že jejich dnešní tvrdá práce nepoškozuje vyhlídky na přežití populací ryb v budoucnosti.
<P>
To zcela doplňuje všechny kroky Komise a já doufám, že paní komisařka práci této organizace během svého funkčního období podpoří. Tato organizace stanovuje zlatý standard.
<SPEAKER ID="042" NAME="Mairead McGuinness" AFFILIATION="PPE">
Pane předsedající, chtěla bych poděkovat zpravodajce za velmi pečlivou a důkladnou práci na tomto dokumentu.
<P>
Po přijetí Lisabonské smlouvy bude tato sněmovna stát před dvěma zásadními reformami dvou politik: zemědělství a rybolovu. Problémy jsou podobné. Všichni chceme pro tato odvětví to nejlepší a pokoušíme se je reformovat způsobem, který zajistí ty nejlepší možné výsledky.
<P>
Mám trochu obavy, a zpravodajka na to poukazuje ve svém vysvětlujícím prohlášení, že v roce 2002 jsme byli také plni dobrých úmyslů, ale reforma selhala jak v odvětví rybolovu, tak ve věci kritérií udržitelnosti.
<P>
Velmi mě však povzbudil její velice praktický přístup k problémů: tři zásady, které musíme sledovat -environmentální, sociální a hospodářská - a pak i postupy nutné k provádění těchto zásad. Jde o místní a regionální zájmy a o to, abychom si uvědomili ty, kterých se to týká. Zejména se mi líbí myšlenka, že bychom mohli lovit méně a vydělávat více. Pokud toho dosáhneme, mohli bychom možná učinit to samé i pro zemědělství.
<SPEAKER ID="043" NAME="Luis Manuel Capoulas Santos" AFFILIATION="S&amp;D">
(PT) Jak již různí řečníci uvedli, cílem, kterého se snažíme společnou rybářskou politikou dosud neúspěšně dosáhnout, je environmentálně udržitelný, hospodářsky životaschopný a sociálně cenný rybolov. Zelená kniha Komise provádí dobrou diagnózu situace v tomto odvětví a nastoluje mnoho otázek, chybí jí však nabídka řešení. Zpráva také stanoví velký počet zásad a společně dohodnutých cest. Ty je nyní potřeba přetvořit v konkrétní opatření, aby bylo možné tohoto cíle dosáhnout co možná nejdříve.
<P>
Je třeba zdůraznit úsilí zpravodajky, jmenovitě její snahu přijít s opatřeními, a zejména její ochotu přijmout kompromisy, což znamenalo vyjmout z její prvotní zprávy ty nejkontroverznější problémy. Komise má nyní obrovskou odpovědnost, aby nám ve svém legislativním návrhu předložila konkrétní kroky, které umožní provádění zásad obsažených v této zprávě. Jsem si jist, že zprávu přijmeme velkou většinou.
<SPEAKER ID="044" NAME="Antolín Sánchez Presedo" AFFILIATION="S&amp;D">
(ES) Pane předsedající, při reformě společné rybářské politiky je v sázce důležitá část budoucnosti Evropy.
<P>
Odvětví rybolovu je v našich pobřežních oblastech zdrojem i způsobem života a tvoří základ našeho konzervárenského průmyslu a mořského výzkumu. Má zásadní význam pro bezpečnost, jakost a cenu potravin dodávaných našim spotřebitelům. Má i zásadní význam pro vnější vztahy a rozvoj.
<P>
Reforma se musí zaměřit na odpovědný, udržitelný a konkurenceschopný rybolov. Musí klást důraz na sociální rozměr, upřednostňovat ekosystém a začleňovat se do mořské politiky.
<P>
Je důležité zajistit ochranu a obnovu populací ryb a revidovat zásadu relativní stability. Politika řízení založená na celkových přípustných odlovech a kvótách musí uvolnit místo řízení založenému na intenzitě rybolovu. Je také nutné zesílit kontroly a ukončit nekalou hospodářskou soutěž.
<P>
Loďstvo pro drobný rybolov a oblasti vysoce závislé na rybolovu vyžadují odlišný přístup a potřebují větší sociálně-ekonomickou podporu. Společná rybářská politika musí plně zahrnout činnosti spojené se sběrem měkkýšů.
<P>
Podporuji zprávu a blahopřeji zpravodajce a stínovým zpravodajům k dosaženým kompromisům. Vyzývám Komisi a předsednictví Rady, aby při své budoucí práci věnovaly této zprávě vážnou pozornost.
<SPEAKER ID="045" NAME="Ole Christensen" AFFILIATION="S&amp;D">
(DA) Pane předsedající, myslím, že evropská společná rybářská politika je důležitá. Je však také důležité, aby rybářskou politiku podpořili občané Evropy a všechny zúčastněné subjekty v odvětví rybolovu. Proto není jiné cesty než dosáhnout větší regionalizace, aby byla odpovědnost za plnění evropského rámce a cílů decentralizována. Výměty ryb musí být omezeny na minimum, ale aby to bylo možné, je nutné změnit politiku, která je s výměty spojena. Nezákonný rybolov musí být zastaven - velmi poškozuje rybáře, kteří dodržují právní předpisy. V členských státech musí existovat přísnější a jednotnější kontrola. Pobřežní rybolov je třeba zlepšit a dát menším lodím zvláštní status. Lovy uskutečňované v jednom dni znamenají čerstvé ryby, tyto ryby mají lepší cenu a rybolov tolik nepoškozuje životní prostředí a populace ryb. Doufám, že tyto prvky budou mít v konečné reformě své pevné místo. Přesně toto je zapotřebí.
<SPEAKER ID="046" NAME="Marie-Thérèse Sanchez-Schmid" AFFILIATION="PPE">
(FR) Pane předsedající, paní komisařko, dámy a pánové, chtěla bych ocenit připomínky zpravodajky k této zelené knize, které jsou zcela správné. Nová strategie musí prosazovat rybolov na místní úrovni a já bych chtěla upozornit na to, že akvakultura je toho důležitou součástí, protože na ni připadá značné množství zdrojů a desítky tisíc pracovních míst. Evropa potřebuje akvakulturu, která bude silná, udržitelná a vysoce kvalitní.
<P>
Zejména bych vás chtěla upozornit na chov měkkýšů, který podléhá zvláštním omezením vyžadujícím pragmatická a vhodná řešení. Tento druh chovu často provádějí malé podniky, které byly těžce zasaženy krizí. Znečištění a změny životního prostředí vedou ke stále křehčí a nestabilnější podobě produkce. Producenti očekávají, že jim Evropa poskytne významnou pomoc, to znamená v krátkodobém výhledu dočasnou finanční podporu, která jim umožní nadále se živit svou produkcí; ve střednědobém výhledu přechodnou pomoc s cílem zajistit, aby měly živočišné druhy biologický čas potřebný k rozmnožování; a v dlouhodobém ...
<P>
(Předsedající řečníka přerušil)
<SPEAKER ID="047" NAME="Luís Paulo Alves" AFFILIATION="S&amp;D">
(PT) Chtěl bych blahopřát zpravodajce a azorským rybářům, kteří jsou zde dnes přítomni. Také vítám tuto zprávu, protože představuje důležitou změnu ve vztahu k současné společné rybářské politice a obsahuje opatření zvláště významná pro nejvzdálenější oblasti, jako je rozlišení mezi drobným a průmyslovým loďstvem a tvorba biogeografických regionů. Za pozitivní považuji i provedení pozměňovacích návrhů, které předložila skupina Pokrokové aliance socialistů a demokratů v Evropském parlamentu, protože tyto návrhy zmírňují prvotní stanovisko zpravodajky ve věci ochrany individuálně převoditelných kvót, které hájí organizace pro rybolov na Azorských ostrovech.
<P>
Podobně jsme vzali na vědomí i pozměňovací návrh skupiny socialistů a demokratů, který hájí zásadu relativní stability. Jsme přesvědčeni, že pro nejvzdálenější oblasti je třeba vykonat ještě víc při vytváření biogeografických regionů a využívat tyto regiony jako preferovaný model řízení v souladu s existujícími zdroji. Kromě toho je pro zachování dobrých environmentálních podmínek v mořských oblastech a dodržování zásady obezřetnosti nutné přehodnotit limit 100 námořních mil okolo ostrovů, protože je nutné nově vyhlásit 200 mil, aby...
<P>
(Předsedající řečníka přerušil)
<SPEAKER ID="048" NAME="George Lyon" AFFILIATION="ALDE">
Pane předsedající, i já bych chtěl začít blahopřáním zpravodajce. Společná rybářská politika je politika diskreditovaná a tato reforma nám dává příležitost k novému začátku. Zdá se mi, že má-li si SRP znovu získat svou důvěryhodnost, musí jí jít především o udržitelnost; pokud nebudou ryby, nebude ani budoucnost pro odvětví. Zadruhé jde o stabilitu a předpověditelnost pro naše rybářská společenství a naše rybáře. Zatřetí jde o zvládnutí problému nadměrné kapacity; musíme nalézt řešení nadměrné kapacity. Začtvrté je třeba uznat minulé úsilí - to je mimořádně důležité. Potřebujeme také politiku, která přijde s reálným řešením problému výmětů.
<P>
Reforma SRP musí hlavně zajistit budoucnost našich rybářských společenství a našich rybářů. Zejména se domnívám, že klíčové z hlediska SRP...
<P>
(Předsedající řečníka přerušil)
<SPEAKER ID="049" NAME="Raül Romeva i Rueda" AFFILIATION="Verts/ALE">
(ES) Pane předsedající, i já bych chtěl využít této příležitosti ke zdůraznění otázek, které by podle některých z nás měly představovat zásadní prvky závěrečné zprávy, o níž se chystáme hlasovat.
<P>
K těmto otázkám patří: zásada obezřetnosti, která je základní a nezbytná; snížení kapacity, které je mimořádně naléhavé; omezení politiky veřejných dotací a zlepšení kontrol a trestní stíhání, neúnavné a zcela vědomé, trestných činů těch, kdo se chovají nesprávně a povzbuzují k tomu i ostatní. Potřebujeme však i prosazovat udržitelná zařízení a udržitelný rybolov, což znamená, že musíme dosáhnout pokroku v definování drobného rybolovu, což je otázka, která bezpochyby vyžaduje větší vyjasnění.
<P>
Chci zmínit i úlohu žen a uznání, které jejich práce zasluhuje, což je aspekt, ohledně něhož jsme také předložili pozměňovací návrhy.
<P>
A konečně jsem přesvědčen, že je důležité zdůraznit a požadovat větší důslednost a odpovědnost v dohodách o rybolovu se třetími zeměmi; vyžadují to například dohody s Marokem a Guineou.
<SPEAKER ID="050" NAME="Werner Kuhn" AFFILIATION="PPE">
(DE) Pane předsedající, dámy a pánové, zaprvé bych chtěl popřát komisařce, paní Damanakiové, hodně úspěchů. Těšíme se na spolupráci s ní. Také bych chtěl poděkovat paní Patrão Nevesové, která odvedla vynikající práci při vyjednávání.
<P>
Je důležité, aby byly zastoupeny i země s malým rybolovným průmyslem. Jak již bylo zmíněno, relativní stabilita má pro Německo rozhodující úlohu. Samozřejmě jsme všichni přesvědčeni o významu ochrany populací ryb a zajištění jejich další udržitelnosti, aby tyto populace zůstaly na úrovni, která zaručí existenci našeho rybolovu v budoucnosti. Nemůžeme však diskutovat pouze o environmentálních a hospodářských aspektech. Musíme zvážit i nadměrnou ochranu některých živočišných druhů, která již byla zmíněna, například kormoránů a tuleňů.
<P>
Pobřeží Evropy je dlouhé tisíce kilometrů a má v mnoha oblastech tradiční drobný rybolov. Na tomto rybolovu závisí živobytí mnoha rodin. V tomto ohledu hraje důležitou úlohu i cestovní ruch. To musíme všichni zvážit. Jsem přesvědčen, že zelená kniha je velmi dobrým řešením, které nám umožní pokročit v této oblasti s Komisí dále ...
<P>
(Předsedající řečníka přerušil)
<SPEAKER ID="051" NAME="Czesław Adam Siekierski" AFFILIATION="PPE">
(PL) Společná rybářská politika musí sladit ekologické a environmentální cíle s velikostí úlovků i se záležitostmi zaměstnanosti a životní úrovně rodin rybářů. Rybolovná kapacita by měla být přizpůsobena úrovni zdrojů, úrovním stanoveným podle nejnovějších vědeckých a odborných poznatků. Dosažení udržitelných kvót rybolovu musí proběhnout ve spojení s procesem podpory rybářského společenství v řadě oblastí, jako jsou investice, modernizace a sociální věci, včetně dlouhodobého výhledu.
<P>
Společná rybářská politika by měla zohledňovat specifické podmínky jednotlivých regionů a moří. Proto je nutné zvýšit pravomoci regionálních poradních sborů, které by měly úzce spolupracovat se správami rybolovu v členských státech a s Evropskou komisí. A konečně je také nutné posílit organizaci rybářů a zlepšit řetězec od ulovení ryb k jejich prodeji s ohledem na jakost a vysoké standardy rybích výrobků.
<SPEAKER ID="052" NAME="Seán Kelly" AFFILIATION="PPE">
Pane předsedající, během sedmi měsíců své funkce poslance Evropského parlamentu jsem nepotkal rozzlobenější lidi, než rybáře a rybářky, s nimiž jsem se setkal ve svém volebním obvodě.
<P>
Z jejich hlediska společná rybářská politika nefunguje. Reforma je proto velmi vítána. Myslím, že se všichni shodneme, že musíme zachovat populace ryb, ale i chránit pobřežní společenství, a tyto dvě věci se navzájem nevylučují. Musí existovat hlas ve prospěch drobných rybářů a rybářek.
<P>
A také, jak poukázal pan Brons, je třeba využít nové technologie, zejména ty, o nichž se zmínil jako o technologiích schopných pomoci s rozptylem. To by znamenalo velkou změnu.
<P>
A konečně je třeba se zabývat celou otázkou výzkumu. Existuje tendence brát výzkum nebo vědecké důkazy bez rozmýšlení. Jak řekl pan Cadec, tento výzkum musí být nezpochybnitelný, objektivní a aktuální.
<SPEAKER ID="053" NAME="Juan Carlos Martín Fragueiro" LANGUAGE="ES">
Pane předsedající, i já bych chtěl poděkovat paní Patrão Nevesové za její práci.
<P>
Pokud jde o dosavadní rozpravy v Radě, měl bych říci, že ministři jednomyslně podpořili potřebu reformy, která bude zahrnovat zjednodušení pravidel, zvýšení úlohy regionů a decentralizované rozhodování vyjma rozhodování o strategických prvcích a zásadách, a shodli se že je nezbytné omezit výměty, nadměrnou kapacitu a nadměrný rybolov.
<P>
Konkrétní otázky, v nichž bylo dosaženo shody, jsou následující: zachování současných pravidel o přístupu do zóny v rozsahu 12 námořních mil; dlouhodobé řízení zdrojů; větší zapojení odborníků z oblasti rybolovu; tržní pobídky - jako je označování a certifikáty - ke stimulaci celkového podílu rybářů na výnosech; využívání dotací výhradně jako výjimečných opatření pro snížení nadměrné kapacity; význam výzkumu pro rybářskou politiku; začlenění akvakultury; vztah mezi SRP a integrovanou námořní politikou a potřeba udržovat a zlepšovat akce Evropské unie na mezinárodní úrovni.
<P>
Dosud debaty odhalily různící se stanoviska k těmto aspektům: relativní stabilita; současný systém celkových přípustných odlovů a kvót a využívání převoditelných kvóty; omezování intenzity jako nástroj řízení; metody snižování výmětů, nadměrná kapacita a nadměrný rybolov; globální financování a jeho alokace; a navýšení podpory pro drobný rybolov a pobřežní společenství.
<P>
Jak jsem řekl ve svém úvodním vystoupení, Rada dosud nepřijala stanovisko a nehodlá přijímat žádná formální rozhodnutí až do příštího roku, kdy Komise formálně předloží své legislativní návrhy.
<P>
A konečně, i já bych chtěl přivítat zástupce odvětví rybolovu, kteří tu s námi dnes jsou.
<SPEAKER ID="054" NAME="Maria Damanaki">
členka Komise. - Pane předsedající, chtěla bych poděkovat všem poslancům za jejich příspěvky. Tolik vystoupení znamená velké povzbuzení.
<P>
Chápu, že nejčastěji zmiňovaným slovem byla udržitelnost, udržitelnost tedy představuje obecnou shodu, rámec pro obecnou shodu. Nemohu odpovědět na všechny vznesené otázky, ale ráda bych zdůraznila některé priority.
<P>
Drobný rybolov a pobřežní oblasti jsou prioritou. Ráda bych vás všechny znovu ujistila, že budu vaše příspěvky v této věci brát velmi vážně. Chtěla bych vás také znovu ubezpečit, že nehodlám zavádět žádná závažná opatření a pravidla pro rekreační rybáře.
<P>
Druhá priorita: regionalizace. Velice ráda bych s vámi podrobněji projednala, co přesně hodláme pro provádění této zásady dělat, protože máme k projednání mnoho věcí.
<P>
Převoditelná rybolovná práva: jak jsem vyrozuměla, v této věci existuje velmi angažovaná debata s množstvím argumentů. Nevím, co se stane během hlasování, ale tuto otázku nemůžeme opomenout. Mnoho členských států již tento systém provádí. Navrhuji tedy jasnou diskusi, možná v rámci Výboru pro rybolov. Protože toto není konec dialogu, můžeme vést jasnou diskusi o individuálních převoditelných kvótách - vidím, že paní Fragaová je zde - můžeme uspořádat řádnou diskusi, abychom celému problému porozuměli.
<P>
Zmíním jen některé další priority: jasné rovné podmínky pro Středomoří a ostatní oblasti, pokud jde o rybáře z jiných zemí - to je korektní, musíme to udělat k zajištění spravedlivé hospodářské soutěže pro naše rybáře a rybářky; postupné ukončování výmětů; označování.
<P>
To jsou naše priority. Ráda bych skončila tím, že zdůrazním potřebu nové formy dohod o rybolovu; nové formy, která bude zahrnovat i doložku o lidských právech. Děkuji vám za vaše příspěvky. Myslím, že toto není konec dialogu; je to začátek velmi dobré vzájemné debaty.
<SPEAKER ID="055" NAME="Maria do Céu Patrão Neves" LANGUAGE="PT">
Chtěla bych poděkovat všem, kdo byli dnes v Parlamentu přítomni, a kdo nadále poskytují svou cennou podporu tomuto procesu, který se vleče a ve kterém, jak paní komisařka právě řekla, musíme pokračovat, mají-li naše cíle být splněny.
<P>
Se vší upřímností, uvědomujeme si, že není možné, aby zpráva potěšila každého. Mnozí řeknou, že nejde dost daleko, pokud jde o určité aspekty, zatímco jiní řeknou, že v jiných nebo dokonce stejných ohledech zašla příliš daleko. Myslím, že právě nyní je důležité zdůraznit, že s touto zprávou se nám podařilo dosáhnout dobré rovnováhy mezi hlavními otázkami, širokého konsenzu a že celkově má zpráva kapacitu a potenciál vhodně reagovat na potřeby nebo spíše bych měla říci požadavky odvětví.
<P>
Stejně jako jsme pracovali ve Výboru pro rybolov, kterému předsedala paní Fraga Estévezová, doufám, že budeme nyní moci v této práci pokračovat ve výboru a v širším měřítku s Radou a Evropskou komisí, abychom mohli dosáhnout pokroku v práci na legislativních nárocích, která bude právě tak náročná.
<P>
Jsem přesvědčena, že budeme-li nadále pracovat tímto způsobem, se smyslem pro týmového ducha a s pochopením toho, že musíme posoudit všechny otázky důležité v jednotlivých částech celé Evropské unie, a pokusíme-li se efektivně odpovědět na všechny potřeby odvětví rybolovu v celé velké výhradní hospodářské oblasti, budeme efektivně pracovat ve prospěch odvětví. S ohledem na to se budeme snažit stanovit podmínky, za nichž bude odvětví rybolovu efektivně udržitelné a schopné dlouhodobého rozvoje.
<SPEAKER ID="056" NAME="Předsedající">
Rozprava je ukončena.
<P>
Hlasování se bude konat dnes v 11:30.
<P>
Písemná prohlášení (článek 149 jednacího řádu)
<SPEAKER ID="057" NAME="Vito Bonsignore  " LANGUAGE="IT">
Především blahopřejeme zpravodajce, paní Patrão Nevesové, k vynikající práci, kterou dosud vykonala, a ke kladnému výsledku hlasování.
<P>
Doufáme, že zelená kniha, která bude v brzké době předána výboru, je předehrou k rychlému předložení bílé knihy v plénu. Evropa měla vždy zájem o odvětví rybolovu. Jsme však přesvědčeni, že je nezbytné zajistit větší investice do vědeckého výzkumu, zvláště v odvětví rybolovu, včetně investic v příštím rámcovém programu. Rovněž věříme, že je nezbytné zlepšit znalost pravidel v odvětví prostřednictvím větší pružnosti systému kvót a zvýšené odpovědnosti v oblasti kontroly a populací.
<P>
Chceme také silnější partnerství se třetími zeměmi s cílem bojovat proti nezákonnému rybolovu a vyšší míru spolupráce se zeměmi Středomoří, abychom mohli důrazněji regulovat rybolov v moři, např. v moři Středozemním, které bylo vždy kolébkou různých civilizací a kultur.
<P>
A konečně souhlasíme i s ustanoveními bodu 23 o modernizaci, zvláště modernizaci drobného loďstva, ačkoli bychom v této věci rádi měli více podrobností. Pokud jde o body 62 a 63 týkající se odborné kvalifikace subjektů v tomto odvětví, chtěli bychom další vyjasnění, zvláště pokud jde o drobný rybolov, který by byl trestán nejpřísněji, pokud by byla zpřísněna pravidla pro řízení loďstva.
<SPEAKER ID="058" NAME="Nessa Childers  " AFFILIATION="S&amp;D">
písemně. - Jakkoli rekreační rybolov představuje pouze malé procento úlovků evropského odvětví rybolovu, je to nedílný hospodářský a sociální prvek v mnoha částech Evropské unie, zejména na východě Irska. Lov na udici má ve východním Irsku dlouhou a důležitou tradici a obrázky rybářů na řekách, jako je Slaney, nebo u moře na východním pobřeží jsou oblíbeným zobrazením irské kultury. Tato proslulost rybařením má i významný dopad na cestovní ruch v mnoha částech Irska, jak v rámci Irska, tak ze zahraničí, například Tiger Woods je známým pravidelným návštěvníkem Liffey v hrabství Kildare. V důsledku klesajících populací ryb existuje návrh na uvalení kontrol na pobřežní rybolov na udici a odečítání těchto úlovků z kvóty komerčního odvětví rybolovu.
<P>
Tyto návrhy by mohly mít závažný dopad na příjmy odvětví cestovního ruchu z rybaření i nepříznivý kulturní dopad na mnoho částí Irska. Proto je nezbytné, aby tato sněmovna uznala rekreační rybolov na udici ve všech jeho podobách za důležitý prvek odvětví rybolovu a aby reformovaná společná rybářská politika přihlédla k jeho hospodářským a sociálním přínosům ve své bílé knize.
<SPEAKER ID="059" NAME="Robert Dušek  " LANGUAGE="CS">
Zpráva o zelené knize o reformě společné rybářské politiky má za cíl zahájit veřejnou debatu v institucích EU a členských státech. Rybářská politika je stejně jako společná zemědělská politika strategickou agendou s přímým vlivem pro všechny občany EU, která musí být řešena v souladu tří hlavních aspektů, tj. hospodářské ziskovosti rybolovu, ochrany a zachování rybích populací i zachování přijatelné životní úrovně provozovatelů rybolovu. Pokud by nebyly v připravované legislativě všechny tyto aspekty v rovnováze, hrozil by hospodářský úpadek přímořských regionů, vylovení některých druhů ryb či rostoucí nelegální lov nad limity. Vzhledem k tomu, že 88 % rybí populace je loveno nad rámec maximálního udržitelného výnosu a z celkového lovu tvoří až 80 % výměty, je nutné stanovit limity, které by umožnily populaci ryb se obnovit, a tak výrazně do budoucna zvýšit odlov ryb při zachování udržitelnosti. Zpravodajka správně upozorňuje na skutečnost, že v důsledku narušení rovnováhy mezi producenty a kupujícími vstupem mezičlánku - nákupních řetězců - se snižují ceny ryb, což situaci v rybářském sektoru ještě více ohrožuje. Předložená zpráva zohledňuje všechny tři výše jmenovaná zásadní hlediska rybolovu i navrhuje konkrétní řešení pro jeho udržitelnost, je proto pro nás všechny dobrým začátkem v záchraně rybolovu.
<SPEAKER ID="060" NAME="Diogo Feio  " LANGUAGE="PT">
Chtěl bych blahopřát paní Patrão Nevesové k její práci a ke zprávě, o níž se nyní hlasovalo. Téma rybolovu je samozřejmě pro Portugalce citlivé, protože máme několik rybolovných společenství a rybolov je pro stranu Sociálnědemokratický střed - Lidová strana (CDS-PP) naprosto zásadní.
<P>
Jsem přesvědčen, že potřebujeme novou regulaci společné rybářské politiky (SRP), která bude účinnější a lépe přizpůsobená situaci na příslušných územích. Proto vítám záměr soustředit se na zásady regionalizace a subsidiarity, a tím poskytnout větší autonomii členským státům a umožnit větší pružnost SRP. Současně vzhledem k tomu, že výzvy v oblasti životního prostředí způsobují závažné problémy s rybolovnými zdroji, jsem přesvědčen, že je naprosto zásadní, aby nová SRP umožnila ekologicky udržitelný a ekonomicky životaschopný rybolov. Nejsme nevšímaví k problémům, před nimiž rybáři stojí, a doporučujeme, aby nová SRP poskytovala přiměřenou ochranu rybolovné kapacity společenství závislých na rybolovu.
<P>
Také myslím, že je nezbytné, aby nová SRP zajišťovala jakost ryb a dostatečné množství umožňující lidem stravu bohatou na ryby, která je, jak víme, vyvážená a prospěšná pro zdravý život.
<P>
Budu se zájmem a pozorností sledovat budoucí reformu SRP a vždy budu chránit portugalské zájmy v tomto strategickém odvětví.
<SPEAKER ID="999" NAME="Alan Kelly  " AFFILIATION="S&amp;D">
písemně. - Na praktické úrovni vítám navrhovaný vývoj v oblasti dlouhodobé ochrany mořských zdrojů jak pro environmentální, tak pro hospodářské účely; aktualizaci technologií rybolovu a důraz, který je kladen na potřebu odborné kvalifikace v rámci odvětví. Zejména jsem potěšen doporučením, aby byly všechny povinné změny prováděny postupně, a požadavkem prvotního přechodného období, aby mělo odvětví, a zejména jednotliví rybáři čas vypořádat se s mimořádnými náklady v již tak náročném odvětví. Ačkoli však oceňuji, že zpráva nastiňuje rozdíl v zacházení ve vztahu k rybolovu na volném moři a k drobnému rybolovu, je politováníhodné, že by zejména drobnému rybolovu měly vznikat další náklady. Rybolov není jen hospodářská činnost, je to i činnost sociální a kulturní a je třeba zachovat způsob života malých rybářů. Jejich živobytí dosud záviselo na historickém nároku místních společenství na rybolovná práva na svém pobřeží. S ohledem na to bychom neměli zapomínat na to, že zpráva slibuje "zajistit (obyvatelstvu, jež se živí rybolovem) spravedlivou životní úroveň".
<SPEAKER ID="998" NAME="James Nicholson  " AFFILIATION="ECR">
písemně. - V současné době je obecně uznáváno, že reforma společné rybářské politiky z roku 2002 na celé čáře selhala a že situace v odvětví rybolovu se nadále zhoršuje, namísto aby se zlepšovala. SRP se stala byrokratickou noční můrou s nadměrnou regulací a mikrořízením, které zamořily celé odvětví, přičemž dosáhly jen nemnoha kladných výsledků. Blížící se reforma SRP představuje příležitost zaměřit politiku jiným směrem, pryč od nadměrné byrokracie, a zaměřit se na všechny aspekty, které by politika měla obsáhnout - environmentální, sociální a hospodářský. Klíčovým cílem reformované SRP musí být zajištění toho, aby rybáři mohli vydělávat na důstojné živobytí a současně dosažení environmentální udržitelnosti. Hlavním úkolem je formulovat společnou rybářskou politiku, která zachová pracovní místa a populace ryb současně. Reformovaná SRP by měla skoncovat s centralizovanou nadměrnou regulací z Bruselu a namísto toho se zaměřit na to, jak by zúčastněné subjekty mohly zvládat každodenní správu populací ryb v místním měřítku.
<SPEAKER ID="061" NAME="Wojciech Michał Olejniczak  " LANGUAGE="PL">
Zelená kniha o společné rybářské politice trhá na kusy Evropskou komisi i členské státy. Je jasným důkazem toho, že ne všechny projekty a reformy prováděné v rámci Unie jsou úspěšné. Proto bychom měli vyvodit správné závěry, pokud jde o institucionální i praktická řešení.
<P>
Jednou ze základních chyb reformy z roku 2002 byla nadměrná centralizace. Rozmanitost a specifická povaha jednotlivých regionů Evropské unie by nás měly zavazovat k regionalizaci. Evropská komise nesmí stavět Baltské moře naroveň Atlantiku nebo Středozemnímu moři. Regionalizace rybářské politiky by měla jít ruku v ruce se zvláštními opatření týkajícími se sociálních a hospodářských záležitostí. Z hlediska lidí žijících v oblastech, které jsou závislé na rybolovu, je nejdůležitější činností hospodářská a sociální diversifikace a restrukturalizace včetně tvorby nových pracovních míst mimo odvětví rybolovu. Skutečnost, že nelze zvyšovat úlovky a zaměstnanost v odvětví rybolovu v Baltském moři, by měla vést k provádění výše uvedených opatření. Je to něco, co splňuje sociální očekávání a potřeby.
<P>
Výzkum ukazuje, že dvě třetiny evropských populací ryb jsou v ohrožení, včetně dobře známých druhů, jako je jazyk obecný, platýz velký a treska obecná. Analýzy, které provedla organizace WWF, otevřeně říkají, že nebudou-li zavedeny specifické změny, chovná populace středomořského tuňáka a mnoha jiných druhů do roku 2012 zmizí.
<SPEAKER ID="062" NAME="Sirpa Pietikäinen  " LANGUAGE="FI">
Pane předsedající, dámy a pánové, již po desetiletí řídí společná rybářská politika Evropské unie rybolov ve Společenství a v teritoriálních vodách třetích zemí.
<P>
Bohužel jde o jednu z nejméně úspěšných oblastí politiky EU, jež vedla k situaci, kterou lze popsat jako krizi, a to z dobrého důvodu. Stav populací ryb je mimořádně znepokojivý: dvě třetiny komerčně využitelných populací ryb v EU se prudce zmenšily. Klesající ziskovost a rozsáhle vyčerpaná hejna ryb znamenají, že odvětví rybolovu je ve velkých obtížích. V důsledku nadměrných rybolovných kvót a nezákonného rybolovu mizí populace ryb alarmující rychlostí.
<P>
Krize je způsobena tím, že již po dlouhou dobu jsou zcela opomíjeny problémy, které se nahromadily v důsledku nadměrného rybolovu a nezákonného rybolovu. Kromě toho destruktivní metody rybolovu ničí i zbytek mořského prostředí. K nejškodlivějším patří lov pomocí vlečných sítí u dna.
<P>
EU musí brát krizi populací ryb vážně. Existuje zde i úzká vazba na vnější aspekt, protože Unie z jiných zemí dováží téměř třetinu ryb, které prodává. Zásadním prvkem nové společné rybářské politiky bude úprava dohod, které máme s našimi partnery v oblasti rybolovu, na udržitelnějším základě. Klíčové reformy musí vyřešit nadměrnou kapacitu rybářských plavidel a efektivnější sledování s cílem vymýtit nezákonný rybolov.
<P>
Hlavními stavebními kameny reformy rybářské politiky, kterou Komise ve své zelené knize navrhuje, musí být ekosystém jako východisko a zásada obezřetnosti. Politika se musí zaměřovat hlavně na skutečně udržitelný rybolov každého druhu ryb a k tomu každý národ potřebuje svou vlastní strategii řízení a ochrany. V případě nutnosti musí být Unie také připravena přijmout řešení pro zajištění obnovy populací zavedením úplného zákazu rybolovu a obchodu rybami.
<SPEAKER ID="063" NAME="Nuno Teixeira  " LANGUAGE="PT">
Zelená kniha o reformě společné rybářské politiky (SRP) je příležitostí k revizi této evropské politiky v jednotlivých jejích aspektech (hospodářský, sociální a environmentální), k definování nových přístupů s cílem vyřešit problémy, které v tomto odvětví přetrvávají. Reforma SRP klade zvláštní důraz na nejvzdálenější regiony, kde je rybolov mimořádně důležitý pro místní rozvoj a živobytí obyvatel.
<P>
Zpráva o zelené knize trvá na reformách, které považuji za nezbytné pro lepší provádění této politiky na regionální úrovni, zejména na decentralizaci řízení rybolovu, která by zohledňovala zvláštní rysy každého regionu a vazbu na udržitelnost odvětví prostřednictvím ochrany živočišných druhů. Na Madeiře je nezbytně nutné modernizovat lodě a prosazovat opatření s cílem zajistit hospodářskou životaschopnost rybolovu. Chtěl bych znovu upozornit na to, že větší účinnost správy rybolovných zdrojů a strategie finanční podpory pro pracovníky v tomto odvětví jsou nezbytnými prioritami v rámci této reformy, které je třeba provádět na regionální úrovni.
<P>
Reforma společné rybářské politiky znamená novou éru rozvoje odvětví s aktivnější účastí všech zúčastněných subjektů na vnitrostátní, regionální i odvětvové úrovni.
