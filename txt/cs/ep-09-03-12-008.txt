<CHAPTER ID="008">
Vysvětlení hlasování
<P>
Ústní vysvětlení hlasování
<SPEAKER ID="154" NAME="Mairead McGuinness" AFFILIATION="PPE-DE">
Pane předsedající, k této zprávě bych pouze ráda řekla, že jsem potěšena, že pozměňovací návrh 1 naší skupiny byl přijat, a proto vítám tento vývoj. Je před námi výzva chránit půdu v Evropské unii, ale to je kompetencí členského státu a nevyžaduje to přístup EU nebo směrnice či nařízení EU. Proto vítám výsledek tohoto hlasování.
<SPEAKER ID="156" NAME="Bernd Posselt" AFFILIATION="PPE-DE">
(DE) Pane předsedající, jsem velmi potěšen tímto návrhem a rovněž bych rád velice poděkoval panu Swobodovi, protože tato významná zpráva byla přijata na základě velmi širokého konsenzu.
<P>
Rád bych využil příležitosti a pobídnul naše slovinské členy, k nimž i k jejichž zemi cítím velkou sympatii, aby znovu nalezli způsob, jakým budou i nadále dosahovat velkých úspěchů vedoucích k evropské integraci. Tato země byla prvním novým členským státem, který zavedl euro a jako první se stal součástí schengenského prostoru. Slovinsko je průkopníkem evropského sjednocování. Byl bych rád, kdyby bylo v národním zájmu Slovinska vystupovat také jako průkopník ve spojitosti s přistoupením Chorvatska k EU.
<SPEAKER ID="157" NAME="Philip Claeys" AFFILIATION="NI">
(NL) Pane předsedající, v zásadě podporuji přistoupení Chorvatska k EU, ale nehlasoval jsem ve prospěch této zprávy. Zdržel jsem se hlasování, protože v Chorvatsku se stále vyskytuje řada problémů, jedním příkladem je problém korupce. Zkušenosti nás naučily, že korupce se ve skutečnosti v řadě zemí, které přistoupily k Evropské unii ještě před tím, než na to byly opravdu zcela připraveny, zvýšila.
<P>
Problémem této zprávy je to, že uvádí, že závěru vyjednávání by mohlo být pravděpodobně dosaženo v roce 2009, což znamená tento rok, podlé mého názoru je však ve skutečnosti nerozumné omezovat se na určité datum. Chorvatsku by mělo být umožněno přistoupit, až bude zcela připraveno. V této chvíli tomu tak v žádném případě není.
<SPEAKER ID="158" NAME="Romana Jordan Cizelj" AFFILIATION="PPE-DE">
(SL) Upřímně si přeji, aby se Chorvatsko stalo členským státem Evropské unie, jakmile to bude možné, a toto přání sdílí i Slovinsko. Pokud se mají naše přání stát skutečností, musíme Chorvatsku pomoci a spolupracovat s ním. Spory můžeme vyřešit tím, že budeme pečlivě naslouchat všem zúčastněným stranám. V této zprávě však není nic z toho, co bylo dnes schváleno Evropským parlamentem, nic, co by naznačovalo, že jsme dosáhli správné rovnováhy při hlasování o takzvaném chorvatsko-slovinském sporu o hranice. Abychom se vyhnuli zaujatosti, měli bychom do této otázky zahrnout zásadu rovnosti jakožto minimální požadavek.
<P>
Závěrem bych ráda zdůraznila, že pokud chceme tento problém opravdu vyřešit, měli bychom zajistit, aby jak Slovinsko, tak Chorvatsko respektovalo výsledek příslušného mezinárodního subjektu. Proto by měly parlamenty obou zemí daný výsledek předem ratifikovat.
<SPEAKER ID="160" NAME="Marusya Ivanova Lyubcheva" AFFILIATION="PSE">
(BG) Děkuji, pane předsedající. Zprávu o pokroku Turecka jsem podpořila. Jednání s Tureckem o přistoupení k Evropské unii představuje pro všechny členské státy vážnou výzvu, která je politicky i hospodářsky významná a je důležitá rovněž, pokud jde o otázku bezpečnosti. Pro danou zemi je obzvláště důležité splňovat kritéria přistoupení a prokázat svou soudržnost a dostatečnou přesnost a transparentnost vůči občanům Evropské unie. Domnívám se, že pro proces přistoupení je zvláště důležité postupovat prostřednictvím správné spolupráce se sousedními zeměmi. V tomto ohledu si myslím, že musíme poukázat na určitý pokrok, kterého bylo dosaženo mezi Bulharskem a Tureckem díky dohodě, jež byla uzavřena při zahájení vyjednávání o otázkách, které zůstávají nedořešené, zejména o otázce řešení majetkových záležitostí thráckých uprchlíků, ke kterému dochází díky úsilí Evropského parlamentu. Tento proces budeme sledovat obzvláště pečlivě, protože se týká práv tisíců lidí, která musí být respektována na celém území Evropské unie. Thrácká otázka je rovněž stejně tak důležitá jako vztahy mezi Tureckem a ostatními sousedními zeměmi. Děkuji.
<SPEAKER ID="162" NAME="Miroslav Mikolášik" AFFILIATION="PPE-DE">
- (SK) Víme, jak těžké období naši přátelé z balkánských zemí zažívali. Platí to, jak v případě Slovinska, tak i Chorvatska, když je napadlo Srbsko, a naše sympatie byly na obou stranách. Musím říci, že byla Evropská unie velkorysá, když přijímala Slovinsko do Evropské unie v době, kdy ještě nebyly vyřešeny všechny spory mezi Slovinskem a Chorvatskem, a myslím si, že podobný postoj bychom měli zaujmout i nyní vůči Chorvatsku.
<P>
Je mi líto, že někteří politici ze Slovinska by nyní rádi blokovali přistoupení Chorvatska, ale jak jsem vyslechl od paní Jordan Cizeljové, ona má rozumný a, řekl bych, vyvážený přístup k této politické otázce. Věřím, že neformální dohoda, která bude mezi Chorvatskem a Slovinskem pod záštitou Komise předmětem dalších jednání, přinese úspěch.
<SPEAKER ID="163" NAME="Předsedající">
Dámy a pánové, dovolte mi vysvětlit jeden bod našeho jednacího řádu. Abyste mohli hovořit během vysvětlení hlasování, musíte službu požádat před začátkem těchto vysvětlení. Jsem samozřejmě velmi přizpůsobivý a umožňuji přítomným poslancům, aby se vyjádřili. Nevyužíváme však postup "catch the eye". Před vysvětlením hlasování musíte předem nahlásit své jméno.
<SPEAKER ID="165" NAME="Kristian Vigenin" AFFILIATION="PSE">
(BG) Pane předsedající, podpořil jsem zprávu týkající se pokroku Turecka, protože věřím, že je to objektivní zpráva, která jak Turecku, tak Evropské unii nabízí příležitost společně pokročit kupředu v otázce turecké přípravy na členství v Unii. Zároveň bych rád vyjádřil určitou nespokojenost s tím, že toto shromáždění zamítlo návrh skupiny sociálních demokratů s upozorněním, že členství Turecka v Evropské unii je cílem, který Turecko a Evropská unie sdílí.
<P>
Domnívám se, že pokud stojíme o rychlejší pokrok Turecka v otázce problémů, které spatřujeme v jeho vývoji, musíme být také dostatečně otevření a nesmíme své partnery nechat na pochybách o tom, že cílem tohoto procesu je opravdu stále přijetí Turecka do Evropské unie. Úloha Turecka bude narůstat a je v zájmu Evropské unie mít mezi svými členskými státy zemi, která nevyznává křesťanství, protože nám to přinese mnoho příležitostí k tomu, abychom vedli politiky, které v současnosti nelze provádět. Děkuji.
<SPEAKER ID="166" NAME="Dimitar Stoyanov" AFFILIATION="NI">
(BG) Dámy a pánové, politická strana Útok (Ataka) hlasuje proti zprávě o pokroku Turecka, protože nevidíme žádný pokrok. Ve skutečnosti stejně žádného pokroku nelze dosáhnout. Turecko nesleduje nic jiného než vlastní zájmy, mezi které nepatří respekt vůči lidským právům a dalším evropským a křesťanským hodnotám. Za více než 80 let Turecko nedokázalo splnit podmínky Ankarské dohody, podle které dluží Bulharsku 10 miliard USD. Jen si představte, jak se bude řídit evropskými nařízeními.
<P>
Včera pan Wiersma zmínil, že selhání při uznání arménské genocidy z let 1915-1916 představuje problém. Co bychom tedy měli říci o genocidě páchané na Bulharech, ke které docházelo po dobu 500 let, jedná se například o masakry ve městech Stara Zagora, Batak a Perushtitsa v roce 1876, které popsala mezinárodní Evropská komise? Pan Wiersma rovněž uvedl, že v EU není místo pro islámské Turecko; před 20 lety turečtí islamisté odpálili v Bulharsku autobusy, které převážely ženy a děti. Turecko nechalo ve skutečnosti těmto teroristům postavit památníky. Toto je moderní Turecko, vedené fundamentalistickou islámskou stranou. Toto jsou jeho hodnoty a my se domníváme, že pro Evropu nejsou vhodné.
<SPEAKER ID="167" NAME="Bruno Gollnisch" AFFILIATION="NI">
(FR) Pane předsedající, "mýlit se je lidské, ale setrvávat v omylu je ďábelské". Nikdy nebylo toto rčení vhodnější než v případě této politováníhodné ságy týkající se přístupových jednání s Tureckem.
<P>
Od roku 2005 nám předkládáte tytéž negativní zprávy o lidských právech, respektu vůči menšinám a závazcích učiněných vůči Unii, zatímco cíl přistoupení zůstává nedotčený.
<P>
Toto ve skutečnosti není problém. Zásadní otázka spočívá v přání Evropanů nenést již důsledky svobody usazování, které by z přistoupení nezbytně vyplynuly.
<P>
Spočívá to rovněž ve skutečnosti, že Turecko patří geograficky, kulturně, jazykově a duchovně do oblasti, která není evropská. V důsledku toho musíme zanechat této fikce; musíme zanechat této frašky o přistoupení a okamžitě zahájit praktické diskuse, jinými slovy musíme usilovat o partnerství postavené na našich společných a vzájemných zájmech. Proces přistoupení musí být ukončen.
<SPEAKER ID="168" NAME="Bernd Posselt" AFFILIATION="PPE-DE">
(DE) Pane předsedající, v zásadních oblastech - lidská práva, práva menšin, náboženská svoboda, svoboda projevu - Turecko neučinilo téměř žádný pokrok a v několika posledních dnech udělalo dokonce kroky zpět.
<P>
Nehledě na to však Komise tvrdí, že jsme nuceni zaujmout pozitivní postoj, protože je to významné strategické partnerství. To je pravda, ale je to záležitost zahraniční politiky. Skutečnost, že potřebujeme strategická partnerství, není kritériem pro přistoupení.
<P>
Nicméně hlasoval jsem i přesto zcela nepochybně ve prospěch zprávy, protože výzva skupiny socialistů zaměřit zprávu na přistoupení byla zamítnuta. Tato zpráva je velkým úspěchem a představuje pro nás průlom, protože se výslovně vyhýbá tomu, aby stanovila přistoupení za cíl, a protože hovoří o dlouhodobém, časově neomezeném procesu, jehož výsledek je stále nejistý. Upřednostnili bychom "ne" celému členství Turecka v EU, ale toto znění zprávy k tomu má tak jako tak blízko, a je tedy velkým úspěchem pro ty z nás, kteří řeknou s potěšením "ano" partnerství s Tureckem jakožto součásti naší zahraniční politiky, ale řeknou "ne" přistoupení této země k EU.
<SPEAKER ID="169" NAME="Philip Claeys" AFFILIATION="NI">
(NL) Pane předsedající, zdržel jsem se hlasování o zprávě týkající se Turecka, protože ačkoli tato zpráva obsahuje kompletní seznam kritických poznámek souvisejících s řadou hlavních chyb, které v Turecku stále přetrvávají, domnívám se, že jediným možným závěrem této zprávy mělo být nepochybně to, že jednání musí být zastavena, a to již nastálo, protože ani po třech letech nedošlo v situaci Turecka k žádným znatelným zlepšením.
<P>
V každém případě jsem toho názoru, že Evropská unie musí zůstat evropským projektem, a z toho důvodu by nemělo být v Evropské unii místo pro zemi, jako je Turecko, které evropskou zemí není.
<P>
Včera řekl poslanec Skupiny sociálních demokratů v Evropském parlamentu, že by nikdy nedovolil, aby se islám v Turecku šířil stále více. Doufám, že on a jeho skupina budou vystupovat také proti šíření islámu v Evropě, ačkoli ani já s tím nebudu otálet.
<SPEAKER ID="170" NAME="Martin Callanan" AFFILIATION="PPE-DE">
Pane předsedající, tato zpráva ukazuje pokrok Turecka směrem k případnému členství v EU. Je to možný cíl, který podporuji. Mám však ohledně pokroku Turecka směrem k členství v EU určité obavy.
<P>
Jednou z mých obav je postupné narušování laického republikánského ideálu a nárůst významnosti náboženství v politice. Mám rovněž obavy týkající se některých případů zneužívání lidských práv v Turecku, které byly zdokumentovány, a některých kroků, které byly podniknuty proti menšinovým společenstvím. Před tím, než budeme moci zvážit členství Turecka, musíme se přesvědčit, že v některých z těchto oblastí byla učiněna vhodná opatření.
<P>
Je pro nás však také důležité, abychom vůči Turecku vystupovali čestně a jasně a jednoznačně řekli, že pokud splní všechny podmínky, které splnily ostatní členské státy, pak má právo připojit se k EU. Jednotlivé hlavy členských států nemají právo na to, aby kladly tureckému členství do cesty nespravedlivé a neúměrné překážky. Pokud Turecko splní podmínky, má právo připojit se k EU a mělo by mu to být umožněno. Potřebujeme EU, která je širší a nikoli hlubší.
<SPEAKER ID="171" NAME="Kyriacos Triantaphyllides" AFFILIATION="GUE/NGL">
(EL) Pane předsedající, hlasoval jsem ve prospěch zprávy o Turecku kvůli pozitivním prvkům, které přináší pro Kypr v odstavcích 32 a 40, ačkoli nesouhlasím s obsahem pozměňovacích návrhů 9 a 10.
<P>
Pozměňovací návrh 9 zavádí nepřijatelný postoj - ačkoli dočasný - k výjimkám ze zásad, na kterých je Evropská unie založena, a to včetně čtyř základních svobod. Bylo tak učiněno v době, kdy probíhají jednání mezi hlavními představiteli dvou kyperských komunit, kteří jediní o této záležitosti mohou rozhodnout.
<P>
Pozměňovací návrh 10 je v rozporu se skutečností, že společná zahraniční a bezpečnostní politika je součástí acquis communautaire pro EU a členské státy, a třetí země nemohou získat plná práva na to, aby se mohly podílet na postupech plánování a rozhodování.
<SPEAKER ID="173" NAME="Árpád Duka-Zólyomi" AFFILIATION="PPE-DE">
(HU) V posledních třech letech byla Makedonie kandidátskou zemí na členství v EU. Navzdory tomu ještě nebyla zahájena přístupová jednání. Pokud Evropská unie urychleně nepodnikne rozhodující kroky, mohla by mít ztráta důvěryhodnosti na tento region destabilizační důsledky. Makedonie učinila za posledních několik let velký pokrok, dosáhla dobrých hospodářských výsledků, posunula se blíže k fungujícímu tržnímu hospodářství a prokázala, že je úspěšná v oblasti tvorby právních předpisů. Mezi vládou, opozicí, občanskou společností a veřejným míněním bylo dosaženo shody, a to s cílem co nejdříve splnit kodaňská kritéria. Rovněž bylo dobře zorganizováno soužití národních a etnických komunit. Tvrdošíjné maření zahájení přístupových jednání Řeckem překračuje meze chápání. Název země nemůže být překážkou! Dvoustranná jednání o tomto názvu mohou být vedena souběžně. Podporuji tuto zprávu, protože představuje významnou zprávu vůči makedonským občanům a bude rozhodujícím podnětem pro zahájení skutečných jednání ještě před koncem tohoto roku. Velice děkuji.
<SPEAKER ID="174" NAME="Bernd Posselt" AFFILIATION="PPE-DE">
(DE) Pane předsedající, tato zpráva vysílá významný signál zemi, která má stabilizační roli, má příkladné právní předpisy o menšinách, disponuje širokou vládní většinou, ve které jsou zastoupeny všechny národnosti a pod vedením předsedy vlády Gruevskiho nabrala jasný evropský směr. Proto jsem s potěšením hlasoval ve prospěch této zprávy a domnívám se, že bychom měli zdůraznit zejména dva body: zaprvé chceme, aby nám Rada a Komise tento rok sdělily, kdy by měla být zahájena přístupová jednání, a zadruhé nebudeme tolerovat žádná dvoustranná narušování a v žádném případě se nebudeme zabývat touto bizarní záležitostí ohledně názvu země. Daná země se nazývá Makedonie, ať se to někomu hodí či nikoli, a my musíme konečně začít připravovat cestu této země směrem k Evropě.
<SPEAKER ID="175" NAME="Philip Claeys" AFFILIATION="NI">
(NL) Pane předsedající, hlasoval jsem proti zprávě pana poslance Meijera, protože já a moje strana jsme toho názoru, že rozšiřování musí být po přistoupení Chorvatska na neurčitou dobu zastaveno. Evropští občané si nepřejí další rozšiřování v krátkém nebo středním období a jistě si nepřejí rozšíření, které by vedlo k začlenění Turecka do EU. Právě nastal čas, aby Parlament pro jednou naslouchal těm, které má zastupovat.
<P>
Toto je stejný případ a jsem tedy rovněž proti zahájení přístupových jednání s Bývalou jugoslávskou republikou Makedonie, k čemuž tento Parlament vyzývá, a stejně tak jsem proti zaručení evropské perspektivy pro všechny země západního Balkánu. Některé z těchto zemí nebo entit jsou skrz naskrz islámské, a co se mě týče, nemělo by jim být umožněno připojit se k Evropské unii.
<SPEAKER ID="176" NAME="Christopher Heaton-Harris" AFFILIATION="PPE-DE">
Pane předsedající, dnes jsem byl hlasováním velmi potěšen.
<P>
Nedávno jsem Makedonii navštívil jménem Westminsterské nadace pro demokracii (Westminster Foundation for Democracy), kterou založila Margaret Thatcherová v době, kdy byla předsedkyní vlády v mojí zemi, a viděl jsem zemi s energickými politickými stranami a fascinující daňovou politikou se stejnou daňovou sazbou jak pro společnosti, tak pro daň z příjmu, a viděl jsem rostoucí hospodářství. Je to země, ve které se v následujícím měsíci budou konat svobodné, spravedlivé a čestné volby - pravděpodobně lepší než ty, jež proběhly nedávno ve Spojeném království prostřednictvím korespondenčního hlasování. Takové zemi by mělo být umožněno připojit se k Evropské unii, pokud si to bude přát a svobodně se k tomu rozhodne - což je důvod, proč by o této věci měli moji předchozí kolegové nakonec začít uvažovat.
<P>
Dnes jsme byli svědky významné změny, protože až doposud byl postoj řeckých poslanců v tomto Parlamentu naprosto absurdní a zesměšňovali se svými argumenty ohledně názvu této země, který zní Republika Makedonie.
<SPEAKER ID="177" NAME="Martin Callanan" AFFILIATION="PPE-DE">
Pane předsedající, problémem mluvit po panu Heaton-Harrisovi je to, že hovořil o mnoha stejných bodech, které jsem chtěl k této záležitosti zmínit. Zdá se mi nehorázně absurdní, že by mělo Řecko nadále pokračovat v této dlouhodobé a, upřímně řečeno, směšné tirádě namířené proti názvu Makedonie. Ve svém volebním obvodu mám krásná hrabství - Durham, Northumberland - a opravdu by mi nijak zvlášť nevadilo, kdyby si jiný členský stát přál pojmenovat se stejně jako tato báječná hrabství.
<P>
Zablokovat přístupová jednání nikoli z důvodu etnického sporu či sporu týkajícího se demokracie nebo lidských práv, ale pouze kvůli tomu, že se země rozhodne pojmenovat se Makedonie, je zjevně absurdní. Věřím, že řečtí poslanci pochopí smysl této záležitosti. Věřím, že Makedonie bude posuzována podle svobodných kritérií, která se vztahují i na všechny ostatní, a že pokud splní tato kritéria, pokud bude demokratickým, laickým státem, pokud bude prosazovat správné politiky lidských práv stejně jako všechny ostatní členské státy, měla by mít právo připojit se k EU a nebýt předmětem směšného veta ze strany Řecka pouze z důvodu svého názvu.
<SPEAKER ID="179" NAME="Martin Callanan" AFFILIATION="PPE-DE">
Pane předsedající, "tamilští tygři" byly Evropskou unií a Spojenými státy označeni za teroristickou skupinu, naštěstí se však zdá, že jejich krvežíznivá kampaň usilující o nezávislou tamilskou vlast by nyní mohla skončit. Srí Lanka si zaslouží žít stejně svobodně, jako je tomu v Evropě.
<P>
Stejně jako ostatní kolegové poslanci podporuji, aby byla Srí Lanka unitárním státem. Rovněž si myslím, že je vhodné zaznamenat do zápisu, že se domnívám, že je pravděpodobně dobrým nápadem zaručit Tamilům v rámci tohoto unitárního státu určitý stupeň autonomie. Nepodporuji násilnou kampaň "tamilských tygrů" a považuji skutečně za důležité, aby srílanská armáda mohla pokračovat ve své vojenské operaci proti "tamilským tygrům".
<P>
Je však také třeba uznat, že na Srí Lance panuje v současnosti humanitární krize a měl by tam být umožněn přístup humanitárním organizacím. Je tedy asi vhodné žádat zastavení bojů, aby mohly humanitární organizace na toto území vstoupit a civilisté aby mohli opustit sporné oblasti. Ale poté musíme armádě umožnit, aby pokračovala ve své operaci.
<SPEAKER ID="181" NAME="Daniel Hannan" AFFILIATION="NI">
Pane předsedající, nárůst souboru mezinárodní judikatury, která není zakotvena u žádných volených zákonodárných orgánů, je jedním z nejvíce alarmujících vývojových trendů naší doby. Nevracíme se pouze o 300 let zpět k právnímu pojetí územní odpovědnosti, které říká, že trestný čin spadá do odpovědnosti území, kde byl spáchán, vracíme se rovněž k představě předmoderní doby, podle které by lidé rozhodující o právních předpisech neměli být odpovědní vůči lidem, jež jsou jim podřízeni, ale spíše pouze vůči vlastnímu svědomí.
<P>
Mohlo by se zdát velmi rozumné, že pokud se člověk jako Milošević nebo jako Karadžić nemusí vyrovnávat se spravedlností ve své vlastní zemi, musíme s tím něco dělat. Ale námitkou proti autoritářům, jako byl Milošević, je právě to, že ve své zemi zkazili demokracii a sami sebe vyzdvihli nad zákony. Pokud zopakujeme takový problém na mezinárodní úrovni, ponížíme se na úroveň tohoto člověka, jako jsme to udělali v případě frašky kolem soudního procesu v Haagu, kde došlo během šesti let k 27 změnám právního postupu, nucenému přidělení právních zástupců a nedospělo se přitom nakonec k žádnému rozsudku.
<P>
Neobhajuji pana Miloševiće: byl to zlý a nebezpečný komunista. Ale špatní lidé si zaslouží spravedlnost - zejména špatní lidé si zaslouží spravedlnost - a pokud se jim spravedlnosti nedostane, jsme to my, kdo je pokořen.
<SPEAKER ID="183" NAME="Mairead McGuinness" AFFILIATION="PPE-DE">
Pane předsedající, všichni víme, jak důležitá je voda, a zejména pak v rozvojovém světě, kde je přístup k vodě velmi složitý; nejvíce trpí mladé dívky a ženy. Jejich výhledy na vzdělání jsou velmi sníženy, protože pracují jako nosičky vody, lze-li to tak říci. Viděla jsem to při návštěvě delegace v Indii a je velmi důležité, abychom investovali více do oblasti vodního hospodářství a ujistili se, že se to nestane překážkou pokroku ve vzdělávání mladých dívek a žen.
<P>
Vítám zejména hlasování o odstavci 2, ve kterém se prohlašuje, že voda je veřejným bohatstvím a musí podléhat veřejné kontrole bez ohledu na to, kým je spravována. Voda je vzácným zdrojem, a činíme to tedy pro dobro veřejnosti, nikoli v zájmu individuální kontroly či s vidinou zisku.
<SPEAKER ID="184" NAME="Marian Harkin" AFFILIATION="ALDE">
Pane předsedající, rovněž já velmi podporuji náš návrh usnesení o vodě a vítám hlasování o odstavci 2, kde jsme důrazně prohlásili, že voda je veřejným bohatstvím a musí podléhat veřejné kontrole. Osobně jsem důrazně proti privatizaci vody.
<P>
V poslední době jsme svědky toho, jak dostala neúnavná honba za ziskem světové hospodářství na kolena. Jistě nechceme vidět totéž, pokud jde o vodu. Aby byla zajištěna kvalita vody a neustálá vylepšování distribučního systému, je třeba neustále do tohoto systému investovat. Subjekty ze soukromého sektoru k tomu nejsou motivovány, protože jejich cílem je samozřejmě zvýšení ceny pro spotřebitele spíše než investování do vylepšení distribučního systému. To se stalo v mém hrabství Sligo, kde některé oblasti tohoto společenství budou muset platit za vodu více, než odpovídá jejich podílu, protože se zde jednoduše nedostatečně investuje do distribučního systému ze strany soukromého sektoru.
<SPEAKER ID="186" NAME="Mairead McGuinness" AFFILIATION="PPE-DE">
Pane předsedající, hlasovala jsem ve prospěch tohoto usnesení a zprávy, ale mám určité obavy. Dnes dopoledne Komise uznala, že nevíme, jaké je v této chvíli hledisko Světové obchodní organizace (WTO), a tedy jak se staví k této otázce strategického partnerství.
<P>
Nemůžeme dopustit, aby nastala situace, kdy by měla buď dohoda o strategickém partnerství - nebo v podstatě dohoda o světovém obchodu - negativní dopad na otázku bezpečnosti potravin v Evropě. Znovu opakuji otázku týkající se norem produkce potravin, které jsou v Evropské unii vyšší. Naši producenti jsou penalizováni, pokud tyto normy nesplní. Nemůžeme dopustit, aby nastala situace, kdy bychom dováželi potraviny ze třetích zemí - z Brazílie nebo odjinud - které nesplňují naše normy produkce a které mají za následek velmi nekalou hospodářskou soutěž pro naše producenty potravin a zemědělských komodit v Evropské unii.
<SPEAKER ID="188" NAME="Philip Claeys" AFFILIATION="NI">
(NL) Pane předsedající, strategické partnerství mezi Evropskou unií a Mexikem a také v podstatě se zeměmi jako Brazílie je samozřejmě dobrou věcí a něčím, co je v zájmu EU. Zpráva samotná je sestavena velmi vyváženým způsobem, ale co podle mě není v zájmu Evropy - a je to něco, co vzbudí u veřejnosti celou řadu otázek - je ustanovení zprávy, které vyžaduje uzavření vzájemné dohody o přistěhovalecké politice. To není dobrým znamením a je to také důvodem toho, proč jsem se rozhodl zdržet se hlasování o této zprávě.
<SPEAKER ID="190" NAME="Zita Pleštinská" AFFILIATION="PPE-DE">
- (SK) Hlasovala jsem o usnesení o situaci v Tibetu, 50. výročí tibetského povstání také z důvodu, že čínské orgány zpřísnily v poslední době bezpečnostní opatření a novinářům a cizincům zakázaly vstup do této oblasti.
<P>
Dnešní rozprava v Evropském parlamentu je poselstvím, že situace v Tibetu nás velice trápí, a zejména pak utrpení a represálie vůči nevinnému obyvatelstvu.
<P>
Vyzývám Radu, aby v souladu s usnesením zřídila tzv. výbor pravdy s cílem zjistit, co se opravdu stalo při jednáních mezi Čínskou lidovou republikou a vyslanci Jeho Svatosti dalajlámy.
<P>
Vyzývám čínskou vládu, aby neprodleně propustila všechny osoby, které jsou zadržovány pouze za účast na pokojných protestech.
<SPEAKER ID="191" NAME="Marco Cappato" AFFILIATION="ALDE">
(IT) Pane předsedající, ujímám se slova, abych vyslovil spokojenost s širokou podporou, kterou Parlament vyjádřil návrhu, který jsme předložili s panem Pannellou a panem Onyskiewiczem. Návrh činí něco odlišného než to, co jsme dnes slyšeli od paní FerreroWaldnerové; jedná se o to, že návrh se staví na určitou stranu: na stranu hledání pravdy, na stranu hledání skutečných důvodů, kvůli kterým selhala jednání mezi Číňany a Tibeťany, a nepohlíží na tuto otázku pouze z neutrálního hlediska, což Komise a Rada bohužel neustále dělají, jako kdyby nám jednoduše stačilo vkládat naše naděje do dialogu mezi dvěma stranami.
<P>
Rád bych zdůraznil, že chování Skupiny sociálních demokratů v Evropském parlamentu se mi jeví jako obzvláště těžko pochopitelné; nejprve byli proti rozpravě, poté byli proti tomu, abych předložil usnesení a poté skutečně hlasovali proti tomuto usnesení s politickým vysvětlením pana Forda, že předkládáme příliš mnoho usnesení týkajících se Tibetu. Tato strana a pan Ford možná nechápou - nebo všechno chápou až příliš dobře - že je zde v sázce mnohem víc; svoboda a demokracie pro více než miliardu čínských občanů a stejně tak Tibeťanů.
<SPEAKER ID="192" NAME="Philip Claeys" AFFILIATION="NI">
(NL) Pane předsedající, není třeba, abych zde říkal, že jsem hlasoval ve prospěch tohoto usnesení; přesto si samozřejmě nemůžeme myslet, že toto veskrze mírné usnesení učiní velký dojem na totalitní komunistický režim v Číně, se kterou s potěšením obchodujeme.
<P>
Většího vlivu na tento režim bychom dosáhli, kdyby tento Parlament a Rada měly odvahu prohlásit, že obsazení Tibetu a následné zabrání jeho území bylo porušením mezinárodního práva a jako takové nemůže být Evropskou unií uznáno. Musíme stále prosazovat poselství, že Tibet musí být nezávislým státem, a nikoli autonomní čínskou provincií, a že v Tibetu docházelo a dochází ke genocidě a etnocidě.
