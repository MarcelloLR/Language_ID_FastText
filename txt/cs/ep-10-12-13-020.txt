<CHAPTER ID="020">
Územní, sociální a hospodářská soudržnost - Řádná správa a regionální politika EU (rozprava) 
<SPEAKER ID="178" NAME="Předsedající">
Dalším bodem je společná rozprava o následujících zprávách:
<P>
, jejímž autorem je Petru Constantin Luhan za Výbor pro regionální rozvoj, o územní, sociální a hospodářské soudržnosti
<P>
; a
<P>
, jejíž autorkou je Ramona Nicole Mănescuová za Výbor pro regionální rozvoj, o řádné správě a regionální politice EU
<P>
.
<SPEAKER ID="179" NAME="Petru Constantin Luhan" LANGUAGE="RO">
Pane předsedající, touto zprávou jsme chtěli odpovědět na otázku obsaženou v jejím názvu, zda je dosažení hospodářské, sociální a územní soudržnosti nezbytnou podmínkou pro konkurenceschopnost Evropské unie na světové úrovni, se zvláštním zřetelem na úlohu, kterou v této souvislosti hraje politika soudržnosti.
<P>
Je znepokojující, že mezi 271 regiony Evropské unie panují tak výrazné rozdíly. Zatímco v nejrozvinutějším regionu dosahuje HDP na obyvatele 334 % průměru sedmadvacítky, v nejchudším regionu je to pouhých 26 %, jinými slovy 13krát méně.
<P>
Dalším nepříznivým faktorem je tempo hospodářského růstu Evropské unie, které je pomalejší ve srovnání s naší mezinárodní konkurencí. Jak je zmíněno také ve strategii Evropa 2020, musíme proto rozvíjet strategické oblasti a dívat se i za hranice Evropské unie, abychom posílili svůj vliv.
<P>
Evropa stojí před náročným úkolem, neboť se bude muset kromě dopadů současné krize vypořádat s dalšími velkými výzvami, jako jsou přizpůsobení se globalizaci, demografické změny, změny klimatu a problémy energetické bezpečnosti.
<P>
Klíčová úloha politiky soudržnosti ve strategii EU 2020 je nepopiratelná. Domnívám se, že priority této politiky je třeba uvést do souladu s cíli budoucí strategie, stojí však za zmínku, že by měla i nadále zůstat politikou nezávislou. Cílů strategie by bylo možné dosáhnout snáz prostřednictvím zlepšení součinnosti mezi výzkumnými, rozvojovými a inovačními programy na jedné straně a programy soudržnosti na straně druhé. Musíme podporovat rozsáhlé projekty s významnými dopady na úrovni EU, které podnítí hospodářský růst a vytváření pracovních míst a zajistí udržitelný rozvoj regionů.
<P>
Zvláštní důraz je třeba klást na investice do všech druhů infrastruktury, ať už se jedná o dopravu, informační a komunikační technologie, sociální a vzdělávací infrastrukturu, výzkum a vývoj nebo životní prostředí, které pomohou k dosažení vhodné úrovně dostupnosti pro všechny evropské občany a nabídnou jim tak rovné příležitosti pro rozvojový potenciál.
<P>
Hlavní zásady na místní a regionální úrovni budou určovány konkrétními charakteristikami dané oblasti, s možností vytvářet okamžitou přidanou hodnotu. Abychom zlepšili využívání evropských finančních prostředků, je třeba podporovat uplatňování zásady decentralizace až na úroveň místních samospráv.
<P>
Při prosazování hospodářské konkurenceschopnosti a vytváření pracovních míst nesmíme přehlížet obzvlášť důležitou úlohu malých a středních podniků. Musí mít lepší přístup k finančním prostředkům z EU, nástrojům finančního inženýrství a dalším úvěrovým zdrojům. Maximalizace dopadů politiky soudržnosti je pro posílení hospodářské konkurenceschopnosti naprostou nezbytností. Na tomto místě bych chtěl zdůraznit potřebu dalšího zjednodušování postupů při využívání fondů EU, záruky jejich flexibilního využití, pokračující uplatňování HDP jakožto hlavního kritéria pro určování způsobilosti regionů pro pomoc v rámci politiky soudržnosti a potřebu konkrétního návrhu Komise ve věci partnerství veřejného a soukromého sektoru.
<P>
Pokud jde o posílení konkurenceschopnosti Evropské unie na světové úrovni, domnívám se, že část finančních prostředků vyčleněná na politiku soudržnosti by se měla využít k vytvoření a udržení úlohy Evropy jakožto vůdčího celosvětového hráče v oblastech, kde má již nyní konkurenční výhodu, stejně jako v oblastech, v nichž má na takové postavení potenciál.
<P>
Proto je, vážení kolegové, dosažení hospodářské, sociální a územní soudržnosti společně se strategickými investicemi pro zajištění konkurenceschopnosti Evropské unie na celosvětové úrovni absolutní nezbytností.
<SPEAKER ID="180" NAME="Ramona Nicole Mănescu" LANGUAGE="RO">
Pane předsedající, současná celosvětová krize znovu zdůraznila, důležitost řádné správy na všech úrovních, stejně jako potřebu stálého zapojení místních i regionálních orgánů jakožto rovnocenných partnerů při navrhování a provádění politik a strategií EU, obzvlášť když prosazují téměř 70 % právních předpisů EU.
<P>
Politika soudržnosti hraje při uplatňování víceúrovňové správy klíčovou úlohu. S ohledem na to, jak významný má dopad dosažení územní soudržnosti v Evropě, by se měla zásada víceúrovňové správy stát pro všechny členské země povinností. Aktivní zapojení orgánů nižší než celostátní úrovně dokonce i v předlegislativní fázi projednávání návrhů, společně s analýzou efektivity mechanismů sdíleného řízení a všemi různými povinnostmi Komise a členských států, opravdu zaručí dosažení lepších výsledků při využívání evropských finančních prostředků v budoucím programovém období.
<P>
Pokud jde o dosažené výsledky, zkušenost nám ukázala, že integrovaný přístup k regionální politice je mnohem účinnější. Právě z toho důvodu by měl být tento přístup povinný. Potřebujeme společnou definici koncepce partnerství. U této otázky jsem požádala Komisi, aby vytvořila definici této koncepce jako podmínky pro budování skutečných partnerských vztahů s místními a regionálními orgány.
<P>
Proto je přijetí metodiky místního rozvoje založené na místním partnerství pro členské státy dostupným řešením, jak posílit úlohu místních a regionálních orgánů při řízení a provádění evropských programů, zejména těch, které se týkají otázek měst, venkova a přeshraničního rozvoje. Zjednodušení nařízení na evropské i vnitrostátní úrovni, nejenom v důsledku hospodářské krize, ale i jako obecná zásada budoucí politiky soudržnosti, je předpokladem pro lepší správu při uplatňování politiky soudržnosti, neboť je jedinou možností, jak můžeme povzbudit potenciální příjemce prostředků.
<P>
Rovněž se domnívám, že pro budoucí programové období potřebujeme společný soubor předpisů pro využívání evropských finančních prostředků, platných pro všechny členské státy, čímž bychom odstranili možnost států zavádět další podmínky, které ve výsledku přístup k prostředkům omezují.
<P>
Jestliže je naším dlouhodobým cílem přehlednější politika zaměřená na výsledky, která se bude snáze uplatňovat, musí Komise zlepšit jak možnosti podpory pro místní a regionální orgány, tak systémy dohledu nad aktivitami prováděnými na vnitrostátní úrovni. Jsem přesvědčena, že školení a řízení těchto orgánů během procesu provádění programů pomůže snížit vysoký podíl chyb, zejména pokud jde o nezpůsobilé náklady a zadávání veřejných zakázek. Aby se zabránilo zdvojování kontrol a nadměrné kontrole, jimž příjemci prostředků v současnosti podléhají, požádali jsme Komisi, aby vydala příručku k jednotnému auditu, která by na všech úrovních umožnila jednotné uplatňování modelu jednotného auditu. V neposlední řadě musíme přijmout opatření, jimiž bychom povzbudili zapojení soukromého sektoru do evropských projektů. Prvním krokem tímto směrem je zjednodušení nařízení pro používání nástrojů finančního inženýrství zaměřených na malé a střední podniky.
<P>
Na závěr bych chtěla zmínit dobrou spolupráci s představiteli Komise během konzultací, stejně jako ochotu a vstřícnost, kterou dali najevo tím, že podpořili opatření obsažená v této zprávě, což je další zárukou toho, že Komise tato opatření nakonec přijme.
<SPEAKER ID="181" NAME="Johannes Hahn" LANGUAGE="DE">
Pane předsedající, vážení poslanci Evropského parlamentu, především paní Mănescuová a pane Luhane, chtěl bych konkrétně vám oběma poděkovat za vaše dvě zprávy, které jsou opět velmi konstruktivní a velmi vstřícné vůči regionální politice a přišly v pravou chvíli vzhledem k probíhající debatě o budoucí struktuře regionální politiky, zejména pokud jde o Fórum o soudržnosti, které se bude konat na konci ledna / začátku února.
<P>
Je důležité, abychom regionální politiku nepřestávali vnímat jako investiční politiku - tedy jako politiku, jejímž prostřednictvím investujeme do regionů, do lidí, do Evropanů. Na oblast inovací a regionální politiky bylo v tomto finančním období vyčleněno již celkem 86 miliard eur a tato část má pomoci především malým a středním podnikům zkvalitnit jejich pracovní síly, výrobní metody a služby, které jsou schopné nabídnout. Co však potřebujeme udělat - a v tom jste oba měli naprostou pravdu - je dále do budoucna zlepšit svoji strategii, abychom se kromě kontrol, jež budou nezbytné i v budoucnu - jinými slovy, kromě řádného finančního chování - více věnovali hodnocení zaměřenému na výsledky naší práce. Stále tvrdím - a to je rovněž jádrem zprávy o soudržnosti a jejích závěrů - že mezi zaměřením na několik priorit obsažených ve strategii EU 2020 a pružností při jejich provádění ve velmi různorodých regionech Evropy neexistuje žádný rozpor.
<P>
Územní soudržnost je nesmírně důležitá. Pro mě jde o klíčovou záležitost, jež nám poskytuje informace o tom, jakým způsobem můžeme v regionech dále zlepšit životní podmínky, což je naším úkolem, abychom lidem v těch regionech, kde se narodili, zajistili vyhlídky do budoucna. To zároveň přispěje k lepší vnitřní soudržnosti v rámci Evropy.
<P>
V této souvislosti je důležité - a v nadcházejícím programovém období by to mělo být zdůrazněno - abychom se znovu začali více věnovat úloze měst a velkoměst, s ohledem na to, že ve městech žije kolem 70 % Evropanů, zároveň je však zásadní, abychom nezapomínali na význam vztahů mezi městy a venkovem. Zde se jedná o záležitost využívání dalších finančních prostředků na zlepšení vzájemných vztahů a obranu proti zbytečnému zdvojování.
<P>
Rovněž je důležité - jak jsme velmi rozsáhle a podle mého názoru velmi přínosně v tomto Parlamentu před nějakou dobou probírali - věnovat pozornost oblastem se specifickými zeměpisnými podmínkami a přirozeně také zvážit otázku demografických změn v Evropě, což je něco, s čím se velice často setkáváme a s čím se musíme vypořádat. Na jednu stranu jsme ve venkovských oblastech svědky velmi vážných tendencí k vylidňování, na stranu druhou jsou města stále přitažlivější - a výsledkem je, že na malém území žije čím dál tím více lidí a zároveň jinde dochází k odpovídajícímu vylidňování. Do jisté míry proti tomu lze bojovat investicemi do staré a nové infrastruktury. To významně přispěje k zajištění růstu.
<P>
Otázka partnerství - otázka spolupráce - je velice důležitá, jak bylo zmíněno především ve zprávě paní Mănescuové. Ano, je důležité rozvíjet víceúrovňovou správu. Rád bych však Parlament upozornil na to, jak je důležité, aby byly v regionech zapojeny i místní orgány. Když v regionech projednávám různé záležitosti, mám někdy dojem, že místní představitelé nejsou do činnosti regionálních představitelů dostatečně zapojeni a že regionální představitelé zase nejsou zapojeni do činnosti těch vnitrostátních. V této oblasti musíme rozvíjet nástroje.
<P>
Souhlasím tedy s vámi, zároveň ale přirozeně musím zcela jasně říci, že je nutné respektovat ústavní rámce všech členských států a uznat jejich kvality. Podporuji vás však v otázce zapojení co nejvíce úrovní - stejně jako co nejvíce zainteresovaných stran, včetně nevládních organizací - při rozvíjení našeho partnerství a investičních programů.
<P>
Otázce finanční kontroly se budu pravděpodobně podrobněji věnovat až ve svých závěrečných poznámkách, neboť jsem již překročil čas vyhrazený pro můj projev. Zároveň bych rád srdečně přivítal nového předsedu, který zde dnes bude předsedat.
<SPEAKER ID="183" NAME="Iosif Matula" LANGUAGE="RO">
Pane předsedající, politika soudržnosti je jednou z nejvýznamnějších a také nejúspěšnějších politik EU. Lisabonská smlouva územním orgánům umožňuje, aby se hlouběji zapojily do rozhodovacího procesu, což představuje významný krok ke skutečné víceúrovňové správě. Ta musí hrát klíčovou úlohu nejenom v nadcházejícím programovém období, ale rovněž v každé fázi formování a provádění strategie Evropa 2020.
<P>
Zpráva kolegyně Mănescuové, která byla ve Výboru pro regionální rozvoj jednohlasně přijata, se chce zaměřit na pravomoci a úlohu regionálních a místních orgánů při procesu provádění politiky soudržnosti. Zpráva zdůrazňuje, že je třeba horizontálně uplatňovat víceúrovňový přístup ve všech politikách EU. Víceúrovňová správa je předpokladem pro dosažení územní soudržnosti a posílení jejího potenciálu. Měla by být založena na přístupu zdola nahoru a brát ohled na rozdíly v administrativních systémech, které v současnosti v členských státech fungují.
<P>
V průběhu současného programového období, ale i do budoucna je nutné se více zaměřit na integrovaný přístup, což platí nejenom pro posílení správní kapacity, ale i pro využívání nástrojů finančního inženýrství. Úlohu místních a regionálních orgánů je nutné posílit prostřednictvím přijetí metodiky místního rozvoje založené na místním partnerství, zejména u projektů týkajících se měst, venkova a přeshraničních záležitostí. Tato partnerství mají za cíl dosažení vyrovnaného rozvoje a přesahují vnitrostátní rámce, čímž přispívají k posílení územní soudržnosti Unie. Zdůrazňují navíc nejenom společný rozvojový potenciál, ale také specifická územní hlediska.
<P>
Víceúrovňová správa založená na jasných, transparentních postupech svým rozšířením povede k decentralizaci, která je v některých členských státech stále nutná. Rozšíření působnosti regionálních a místních orgánů zahrnuje přijetí odpovědnosti za větší efektivitu projektů, což bude znamenat přijetí přístupu více zaměřeného na výsledky.
<P>
Blahopřeji paní Mănescuové a panu Luhanovi za vynikající zprávy, které představili a které pro budoucnost politiky soudržnosti představují významnou přidanou hodnotu.
<SPEAKER ID="184" NAME="Evgeni Kirilov">
za skupinu S&D. - Pane předsedající, dovolte mi, abych své kolegy, pana Luhana a paní Mănescu, pochválil za jejich vynikající práci. Všichni se shodneme na tom, že politika soudržnosti hraje v konkurenceschopnosti evropských regionů významnou úlohu. S ohledem na pokračování této politiky a její dosažené výsledky pro ni žádáme odpovídající zdroje, nebo alespoň ne méně peněz, než má politika soudržnosti v současnosti k dispozici.
<P>
Zároveň si nepřejeme další zátěž pro příjemce prostředků. Budoucí podoba politiky soudržnosti závisí na našem společném rozhodnutí. Komise však se svým předloženým návrhem hraje významnou roli, a v tom spoléháme na vás, pane komisaři Hahne, protože podle mého názoru některé z těchto návrhů - jako například předpoklady členských států pro získání finanční podpory z Evropské unie - vyžadují podrobnější vymezení.
<P>
Politika soudržnosti ve všech regionech potřebuje podporu a my bychom neměli dopustit, aby došlo k situaci, kdy by kvůli neefektivnosti některých vnitrostátních vlád trpěla. V tomto ohledu souhlasím, pane komisaři, že je důležité tyto úrovně rozvíjet. Proto je zásadní nenahrazovat složitost podmíněností a znovu nekomplikovat život příjemcům finančních podpory. Abychom zajistili, že politika soudržnosti povede k pozitivním výsledkům, umožněme regionům, aby se aktivně zapojily; dovolme jim, aby pocítily, že mají nad celým procesem kontrolu, dejme jim odpovídající zdroje a zajistěme, že je budou využívat tím nejúčinnějším způsobem.
<SPEAKER ID="185" NAME="Riikka Manner" LANGUAGE="FI">
Pane předsedající, pane komisaři, nejprve bych chtěla poděkovat zpravodajům za jejich vynikající práci. Tyto dvě zprávy skutečně vytváří pevný základ pro budoucí politiku soudržnosti.
<P>
Životaschopná politika soudržnosti, platná v celé Evropě, je pro naši konkurenceschopnost na světové úrovni zcela nezbytnou podmínkou, o tom nelze pochybovat. Jak uvedl pan komisař, regionální politika není ničím menším než politikou investiční. To je něco, o co musíme usilovat také v budoucnu. Prostřednictvím politiky soudržnosti můžeme energicky reagovat na cíle strategie Evropa 2020. Jestliže si přejeme lepší výzkum, vývoj a inovace, musíme politiku soudržnost vnímat jako nedílnou součást těchto cílů a musíme se na ně dívat ze širší perspektivy.
<P>
Politika soudržnosti není pouze otázkou solidarity. Částečně samozřejmě ano, ale právě díky politice soudržnosti jsou výzkum, vývoj a inovace v současnosti masivně financovány. Proto je jedině správné, abychom do politiky soudržnosti v příštím období financování vložili přinejmenším stejně velkou finanční částku jako dosud. Pátá zpráva o hospodářské, sociální a územní soudržnosti tato hlediska vynikajícím způsobem zohledňuje, a je zároveň velmi důležité, abychom do úspěchu investovali více času i peněz.
<P>
Zpráva paní Mănescuové se rovněž vypořádala s důležitou klíčovou otázkou politiky soudržnosti, konkrétně jak zavést takovou politiku, která bude správná a bude brát ohled na všechny úrovně. Některé výsledky pro nás byly zklamáním, například pokud jde o údaje o provádění. Jakožto hráči v regionální politice bychom tyto problémy v politice soudržnosti měli brát vážně a snažit se pro ně nalézt řešení. Podle mého názoru odvedla zpráva paní Mănescuová v tomto ohledu vynikající práci.
<SPEAKER ID="186" NAME="Jean-Paul Besset" LANGUAGE="FR">
Pane předsedající, já bych se ve svém projevu rád zaměřil na zprávu pana Luhana.
<P>
Regionální politiky soudržnosti mají klíčový význam pro vyrovnaný, sociálně harmonický a ekologicky účinný hospodářský rozvoj Evropy, který jí v konečném důsledku zajistí konkurenceschopnost na celosvětové úrovni.
<P>
Děkuji panu Luhanovi za to, že do zprávy zahrnul některé naše pozměňovací návrhy s cílem uvést do praxe udržitelné nízkouhlíkové hospodářství chránící biologickou rozmanitost. Pro přijetí jeho usnesení nicméně nemůžeme hlasovat, neboť prosazuje pohled na politiku soudržnosti jakožto nástroj k dosažení konkurenceschopnosti na celosvětové úrovni, který se nám jeví jako příliš úzký, příliš omezený a nepřiměřený.
<P>
Musíme upozornit na dva ožehavé body. Zaprvé, zpravodaj téměř úplně spoléhá na kvantitativní opatření pokud jde o infrastrukturu jakožto hnací sílu růstu, a jeho hlavním kritériem je posílení. To v současné situaci nepovažujeme za vhodné. Hrdě například zmiňuje 246 operačních programů v oblasti výzkumu a vývoje, nezajímá se však, o co v nich jde. Výzkum je dobrá věc, ale potřebujeme vědět, co vlastně zkoumáme.
<P>
Druhým ožehavým bodem je to, že zpravodaj nepředkládá dostatečně jasné plány. Abychom se mohli vypořádat s výzvami naznačenými v této zprávě, přáli bychom si lepší možnosti, možnost zeleného hospodářství, tzv. "zelený nový úděl" (Green New Deal), což je jediná možnost, jak Evropu a její regiony pozvednout na vyšší úroveň.
<SPEAKER ID="187" NAME="Charalampos Angourakis" LANGUAGE="EL">
Pane předsedající, tyto zprávy jsou proti zájmům řadových občanů úplně stejně jako monopolní skupiny v Evropské unii a buržoazní vlády, které jim slouží. V Evropské unii nikdy žádná soudržnost neexistovala a ani existovat nemůže, navzdory snahám zneužít politickou soudržnost k manipulaci s veřejností. Podobu politiky Evropské unie určují dva základní prvky: prvním z nich je hluboce zakořeněná nerovnost, která je vrozenou vlastností kapitalistické metody rozvoje, a druhým základním prvkem je to, že finanční zdroje Společenství nejsou rozdělovány podle potřeb běžných občanů; jsou rozdělovány mezi výrobní podniky a infrastrukturu, aby se tak prostřednictvím partnerství mezi veřejným a soukromým sektorem zvýšila návratnost kapitálu a peněz monopolním skupinám.
<P>
V dnešní době, kdy přetrvává krize kapitalismu, se postupně opouští dokonce i tato zavádějícím způsobem pojmenovaná zásada solidarity Společenství a nahrazuje se konkurenceschopností kapitálu. Zprávy a plány politických představitelů kapitálu pro budoucí politiku soudržnosti slouží současným zájmům podnikatelských skupin, rychlejší kapitalistické restrukturalizaci prostřednictvím strategie EU 2020 zaměřené proti řadovým občanům a barbarskému útoku na pracovní a sociální práva pracující třídy a její právo na zabezpečení. Evropská unie a kapitalistická metoda rozvoje nejsou schopny vyřešit naléhavé potřeby, jako je ochrana proti zemětřesení, vzdělávání, zdravotní péče nebo dobré životní podmínky. Proto je v dnešní době víc než kdy dříve nezbytné z Evropské unie vystoupit a bojovat za plánované socialistické hospodářství.
<SPEAKER ID="188" NAME="Trevor Colman">
za skupinu EFD. - Pane předsedající, dnes hovořím já, protože mému kolegovi, panu Buftonovi, který zde měl vystoupit, není dobře. Jeho jménem tedy uvedu následující. Jak víme, regionální fondy představují společně se SZP největší podíl rozpočtu EU. Desítky let britští občané platí účty za nejrůznější projekty v celé EU, většina z nich však daňovým poplatníkům ve Spojeném království nepřináší vůbec žádné výhody.
<P>
V nedávné době odhalila Kancelář pro investigativní žurnalistiku ve Spojeném království skutečnost, že prostředky z regionálních fondů EU se ve východní Evropě zneužívají k financování společností obchodujících se zbraněmi, přičemž některé projekty získávají prostředky v hodnotě několika milionů eur, ačkoli se jedná o jedny z nejbohatších společností. Skutečně potřebují podporu EU? S ohledem na to, jak jsou podvody a plýtvání v této rozpočtové linii rozšířené, a na to, že ani není využívána pro ty účely, jaké uvádí její zastánci, vyzývám koalici ve Spojeném království, aby své příspěvky vzala zpět, protože tyto finance potřebujeme doma - další důvod, proč vystoupit z EU.
<SPEAKER ID="189" NAME="Csanád Szegedi" AFFILIATION="NI">
(HU) Pane předsedající, dámy a pánové, pokud jde o vytváření a podporu regionů představujících přeshraniční hospodářské jednotky, Maďarsko se zajisté nachází ve zvláštním postavení. Je historickou skutečností, že takové regiony kdysi v Karpatské kotlině existovaly. Členové strany Jobbik proto spolupráci mezi regiony podporují a v současné situaci ji rovněž považují za nezbytnost, která by mohla pomoci překonat krátkodobé překážky mezi maďarskými občany.
<P>
Namísto prostředků vyplácených a kontrolovaných Bruselem si však dokážeme představit jedině financování v podobě projektů zahajovaných a schvalovaných ve spolupráci a na základě partnerství mezi dotčenými zeměmi. Na místní a regionální úrovni by mohlo být odhalování i řízení problémů účinnější, pokud bychom brali ohled na přeshraniční charakter hospodářsky propojených regionů, které byly uvedeny jako příklad. To bychom měli podporovat i s ohledem na hospodářská hlediska. Podobně bychom měli podporovat i zjednodušení pravidel, zapojení malých a středních podniků do evropských projektů a pomoc hospodářsky méně rozvinutým regionům dohnat ostatní, kdyby však tato populární opatření zároveň neznamenala rozšíření pravomocí a kontrolní úlohy Bruselu a Komise, a to na úkor pravomocí státu. Přednost regionů a udělování přímé hospodářské podpory by dokonce mohlo pro Maďary v Karpatské kotlině znamenat začátek nové éry.
<SPEAKER ID="190" NAME="Jan Olbrycht" AFFILIATION="PPE">
(PL) Pane předsedající, existuje jen málo evropských politických strategií, které by vyvolávaly tolik emocí a sporů. Politiku soudržnosti, kterou někteří označují za výslovně socialistickou politiku, jiní považují za politiku kapitalistickou. Někdo ji vnímá jako spravedlivou politiku, jiný jako nespravedlivou. Někteří ji vnímají jako způsob, jak odstranit rozdíly, ostatní se domnívají, že posiluje konkurenceschopnost.
<P>
Ve skutečnosti neexistují žádné rozpory v samotné politice, jejímž cílem je v podstatě prosazovat větší soudržnost mezi částmi Evropské unie, a to nejen v oblasti sociální spravedlnosti, ale i pokud jde o rovné příležitosti v souvislosti s konkurenceschopností. Jinými slovy jde o soudržnost za účelem konkurenceschopnosti. Obě zprávy to uvádí a poukazují na určitá hlediska, která jsou důležitá nejen pro dnešní situaci, ale i pro diskuzi o budoucnosti politiky soudržnosti. Rád bych upozornil na skutečnost, že obě zprávy se zaměřují především na zásadu partnerství.
<P>
Vyzývám pana komisaře, aby se vážně zamyslel nad tím, zda do navrhované rozvojové smlouvy zahrnout požadavek na členské státy. Takový požadavek by znamenal, že před podepsáním smlouvy by se měl členský stát s místními a regionálními partnery dohodnout na všech podmínkách rozvoje, prioritách a zásadách. To by mělo být povinností, aby tak mohla Evropská komise jednoznačně rozhodnout o odpovědnosti každého členského státu za provádění jeho podílu na politice soudržnosti.
<SPEAKER ID="191" NAME="Georgios Stavrakakis" AFFILIATION="S&amp;D">
(EL) Pane předsedající, pane komisaři, rád bych začal poblahopřáním a poděkováním zpravodajce, paní Mănescuové, za vynikající spolupráci a za skutečnost, že byla po celou dobu připravena diskutovat a brát ohled na návrhy kolegů poslanců související s obsahem zprávy. Co se týče obsahu zprávy, o níž právě hovoříme, nelze pochybovat o tom, že řádná správa je zásadní pro úspěch jakékoli politiky, zvláště pak politiky soudržnosti, která vychází ze společné administrativy, za kterou většina odpovědnosti přešla na vnitrostátní a regionální orgány. Na výzvy tohoto složitého administrativního systému existuje pouze jediná odpověď: víceúrovňová správa.
<P>
Rád bych zdůraznil, že pokud vezmeme v úvahu budoucí vývoj politiky soudržnosti, alespoň do té míry, jak by se projevilo v páté zprávě o soudržnosti, víceúrovňová správa bude jak ve svém horizontálním, tak vertikálním rozměru pro životaschopnost kterékoli rozvojové iniciativy a úspěch této politiky nepostradatelná. Rovněž vítám výzvu ke zjednodušení pravidel a větší technickou podporu místních orgánů ze strany Evropské komise jakožto faktory, které zaručí větší zapojení potenciálních příjemců prostředků do programů a využívání fondů schůdným způsobem. Hodnocení v současnosti prováděná Evropskou komisí nám poskytují informace o tom, které orgány mají trvalé potíže, pokud jde o schopnosti řízení při provádění programů politické soudržnosti. Jak zpráva poukazuje, další technická pomoc těmto orgánům, společně s posílením iniciativy "školení školitelů", by značně rozšířila schopnosti správy i toho nejmenšího orgánu na místní úrovni. A konečně, jsem přesvědčen, že jednotnější a harmoničtější pravidla pro strukturální fondy by vytvořila pevný základ pro snahy o zjednodušení a řádné finanční řízení.
<SPEAKER ID="192" NAME="Filiz Hakaeva Hyusmenova" AFFILIATION="ALDE">
(BG) Pane předsedající, před pouhými několika dny schválila Komise Dunajskou strategii a akční plán, a proto se chci na zprávu pana Luhana podívat s ohledem na tuto událost, zejména proto, že ve vysvětlujícím prohlášení uvádí, že jeho cílem je vyvolat diskuzi o provázanosti a vzájemném doplňování opatření přijatých na evropské i vnitrostátní úrovni. K tomu bych dodala ještě úroveň regionální. Zpráva poskytuje rámec, v němž může politika soudržnosti hrát svoji úlohu při zlepšování konkurenceschopnosti Unie. Nestanoví konkrétně roli makroregionů v tomto procesu, analýzy však ukazují, že Dunajská strategie je v menším měřítku přesně takovým rámcem, podobně jako jím dříve byla Baltská strategie. Všimla jsem si, že podmínky uvedené ve zprávě se shodují se skutečnostmi Dunajského akčního plánu. Pro strategii jsou zcela zásadní rovněž zásady zvyšující se konkurenceschopnosti, obsažené ve zprávě. Zpráva například přikládá velkou váhu navazování kontaktů s jinými oblastmi. Zdůrazňuje, že členské státy musí podporovat místní přístup k utváření a provádění politiky soudržnosti. Všechny tyto operační techniky jsou zahrnuty v nové politice pro Podunajský makroregion.
<P>
Rovněž obdivuji ve zprávě obsažený názor ohledně důležitosti poskytování trvalé podpory zejména znevýhodněným regionům. To činí z Dunajské strategie v souvislosti ze zprávou pana Luhana zvláštní případ, který je plně v souladu s jejími závěry. Cílem mého srovnání je ukázat skutečnou cestu politiky soudržnosti. Jsem přesvědčena, že tyto zásady a operační metody by se měly stát základem pro politiku soudržnosti v dalším programovém období a prostřednictvím makroregionů by měly zahrnovat i politiku zaměřenou na výsledky.
<SPEAKER ID="193" NAME="Elisabeth Schroedter" AFFILIATION="Verts/ALE">
(DE) Pane předsedající, ráda bych vyjádřila své díky autorce zprávy o řádné správě; zejména bych pak chtěla vyjádřit díky za její přínosnou spolupráci a poblahopřát jí k této vynikající zprávě. Zpráva Komisi ukazuje, co by se mělo v budoucnosti stát, především v oblasti zásady partnerství. Uvádí, jak je nezbytné zajistit, aby se zapojily i místní a regionální úrovně, a jak by měli být ve všech fázích zapojeni hospodářští a sociální partneři, stejně jako zástupci občanské společnosti - během provádění a hodnocení strukturálních fondů. To představuje závazek členských států ke skutečnému partnerství. Znamená to, že úřady budou k partnerům přistupovat jako k rovnocenným protějškům, a to prostřednictvím školicích iniciativ a finanční podpory; znamená to, že partneři budou mít skutečný vliv na konečnou podobu programů. Komise však doposud projevila jen málo odhodlání. To platí jak pro současné období, tak pro její předchozí návrhy týkající se této záležitosti. Vítám skutečnost, že pan Olbrycht řekl, že pokud se má tato smlouva o rozvoji a investičním partnerství uskutečnit, bude to možné jedině tehdy, jestliže bude existovat opravdové partnerství a všichni partneři budou do vytváření těchto plánů zapojeni ve stejné míře. Jinak je zde riziko, že se místo Evropy regionů staneme Evropou členských států, což ovšem není naším cílem. Naším cílem je regionální rozvoj a zapojení místních a regionálních úrovní, hospodářských i sociálních partnerů a občanské společnosti.
<SPEAKER ID="194" NAME="João Ferreira" AFFILIATION="GUE/NGL">
(PT) Pane předsedající, tato rozprava se odehrává v příhodné době, kdy se hospodářské, sociální a územní rozdíly v rámci Evropské unie znepokojivým způsobem vyostřují: nerovnosti jak mezi zeměmi a regiony, tak v rámci jednotlivých států se zhoršují. Je jasné, že se nám nepodařilo dosáhnout územní soudržnosti.
<P>
Politika soudržnosti neexistuje nezávisle na ostatních oblastech politiky: ovlivňuje je a je do značné míry ovlivňována převažujícím politickým směřováním a makroekonomickým rámcem. Útoky na platy a práva pracovníků, rozbití a zhoršení veřejných služeb, útok na sociální funkce státu a škrty ve veřejných výdajích jsou nedílnou součástí hospodářské a měnové politiky, kterou Evropská unie členským státům ukládá. Taková politika vede k nárůstu chudoby a nerovnosti a ty nám dál den za dnem zabraňují v dosažení soudržnosti.
<P>
Pravda je taková, že politika soudržnosti nijak nereagovala na dopady a nerovnováhu způsobené začleněním ekonomik s velice rozdílnými úrovněmi dosaženého rozvoje do jednotného trhu nebo hospodářské a měnové unie. Nedostatečné množství finančních prostředků vyčleněných na soudržnost a nekoherentnost makroekonomické politiky, která se ustavičně zaměřuje na nominální konvergenci, však životaschopnost reálné konvergence neumožňuje, jsou významnými příčinami, které je třeba odstranit prostřednictvím navýšení rozpočtových prostředků na soudržnost a rozsáhlými změnami v makroekonomické politice.
<P>
Podpora výroby a rozvíjení výrobních možností každé země a regionu, plné uplatnění místního potenciálu každého z nich prostřednictvím udržitelného využívání jeho zdrojů, ochrana životního prostředí, vytváření pracovních míst a ochrana pracovních práv, stejně jako posilování schémat sociálního zabezpečení a veřejných služeb, jsou pro účinnou hospodářskou, sociální a územní soudržnost strategicky nezbytné.
<SPEAKER ID="195" NAME="Giancarlo Scottà" AFFILIATION="EFD">
(IT) Pane předsedající, dámy a pánové, zprávu paní Mănescuové vítám.
<P>
Víceúrovňová správa hraje v politice soudržnosti klíčovou úlohu a v tomto ohledu je víceúrovňový přístup, vytvářející podmínky pro spolupráci a sdílenou odpovědnost napříč různými úrovněmi správy, uskutečňován prostřednictvím řízení regionálních fondů. Komise podporuje iniciativy ve prospěch regionálních a místních orgánů. K podpoře takovýchto návrhů musí existovat větší motivace, abychom zajistili skutečnou koordinaci a účinné prováděni evropských programů.
<P>
Partnerství musí být zajištěno prostředím kultury dialogu mezi všemi různými zúčastněnými stranami. Spolupráce na regionální úrovni musí být průhledná a musí všem, jichž se to týká, zaručit spravedlivé zastoupení.
<P>
Z toho důvodu je důležité, abychom zástupcům na nižší než celostátní úrovni poskytli školení prostřednictvím iniciativ, jako je Erasmus pro regionální a místní úředníky, jejichž finanční náklady musí nést Komise. Bude to stejně přínosné i pro výměnu osvědčených postupů a zlepšení kvality a účinnosti řízení fondů soudržnosti.
<SPEAKER ID="196" NAME="Joachim Zeller" AFFILIATION="PPE">
(DE) Pane předsedající, dámy a pánové, začnu tím, že považuji za politováníhodné, že důležitá rozprava o politice soudržnosti byla opětovně přesunuta až na téměř poslední místo v programu. Nijak to neodpovídá této politice ani jejímu významu. Rád bych vyjádřil své díky zpravodajům za jejich zprávy, které důrazně poukázaly na oblast politiky, v níž je Evropská unie skutečně úspěšná - konkrétně na politiku soudržnosti - a na skutečnost, že je zásadní v této politice pokračovat, a to prostřednictvím politického systému o několika úrovních - jinými slovy prostřednictvím víceúrovňové správy.
<P>
Projekty politika soudržnosti zviditelňují činnost Evropské unie našim občanům: v projektech infrastruktury, v sociálních projektech, v podpoře pro výzkum, inovace a udržení konkurenceschopnosti a pracovních míst v regionech. V současných diskuzích o budoucnosti Evropské unie, probíhajících současně s diskuzemi o měně a financích, bychom se měli stejně intenzivně zabývat tím, co Evropská unie potřebuje pro zajištění své vnitřní soudržnosti, aby se země a regiony od sebe navzájem hospodářsky, sociálně nebo politicky neodtrhly. Tváří v tvář celosvětovým výzvám a vzniku nových konkurentů na světovém trhu koneckonců potřebujeme větší jednotu a větší shodu. Politika soudržnosti k tomu značnou měrou přispívá.
<P>
K tomuto účelu však potřebujeme, aby se politika soudržnosti více zaměřila na ty projekty a oblasti projektů, které posouvají Evropu kupředu jako celek, které těm, kdo jsou silní, umožňují, aby silnými zůstali, a které těm slabším poskytují příležitost zmenšit rozdíl mezi nimi a těmi silnými. Abychom toho dosáhli, potřebujeme podle mého názoru udržet a rozšířit cíle politiky soudržnosti, které doposud platily. Zároveň ale považuji za nezbytné, aby bylo poskytování finančních prostředků více podmíněné a více zaměřené na ústřední evropské iniciativy, ať už v oblasti dopravy, energetiky, regionálního a městského rozvoje nebo výzkumu a inovací. Cesta, kterou Komise popisuje ve své páté zprávě o soudržnosti, se mi zdá být nutnou součástí tohoto úsilí - konkrétně snahy začlenit fondy do společného strategického rámce, jenž povede k partnerství v oblasti vývoje a inovací mezi Komisí, členskými státy a představiteli regionů. Zároveň to zahrnuje zapojení místních a regionálních orgánů v co nejranější fázi celého procesu. Tím by mohly nové podoby regionální spolupráce skutečně podpořit proces rozvoje opravdové víceúrovňové správy.
<P>
Pane předsedající, doufám, že mi dovolíte ještě jednu poznámku ke slovům pana Colmana, který už sál bohužel opustil. Chtěl jsem mu připomenout, že Evropská unie je dobrovolným společenstvím států. Jestliže z ní nějaká země chce vystoupit, má právo tak učinit. Nevěřím však tomu, že by si občané Skotska, Walesu, Severního Irska nebo Anglie něco takového skutečně přáli.
<SPEAKER ID="197" NAME="Erminia Mazzoni" AFFILIATION="PPE">
(IT) Pane předsedající, vážení komisaři, dámy a pánové, připravujeme základy pro Evropu roku 2020, kterou si představujeme jako inkluzívní, inteligentní a inovativní, a proto musíme jasně určit výzvy, jimž v celosvětovém kontextu čelíme.
<P>
Do závodu v konkurenceschopnosti můžeme vstoupit a zvítězit v něm jedině tehdy, pokud se nám podaří všude v rámci Evropské unie dosáhnout jednotné úrovně. Tři aspekty politiky soudržnosti - sociální, hospodářský a územní - jsou společně se strukturálními fondy těmi nástroji, na které se musíme zaměřit. Nesmíme uvažovat o uplatnění škrtů nutných pro překonání finanční krize na politiku soudržnosti. Právě naopak, musíme přijmout zodpovědnost za její provádění a její zlepšení tam, kde selhala.
<P>
Na základě získaných dat a rozboru obdržených výsledků zdůrazňuje Výbor pro regionální rozvoj ve zprávě pana Luhana těsnou souvislost mezi konkurenceschopností a soudržností a pro další programové období navrhuje opravné kroky. Není pochyb o tom, že Evropa může dosáhnout konkurenceschopnosti pouze tehdy, jestliže úspěšně překoná územní rozdíly mezi jednotlivými regiony.
<P>
V této souvislosti děkuji panu Luhanovi, že přijal můj pozměňovací návrh s cílem zdůraznit možnost zavedení zvýhodňujících daňových opatření pro přechodná období ne delší než pět let - což je možnost obsažená již v usnesení, o němž jsme v Parlamentu hlasovali již v únoru roku 2006. Jedná se o užitečný způsob, jak se vyhnout některým obtížím spojených s uplatňováním politiky soudržnosti, jakou jsou složité postupy, nepřiměřené kontroly nebo potřeba účinnějšího dohledu.
<P>
Za účelem optimalizace dopadů politiky soudržnosti a posílení hospodářské konkurenceschopnosti Unie byla k těmto bodům předložena řada pozměňovacích návrhů. Jak uvádí zpráva pana Luhana, je nutné klást důraz jak na horizontální, tak vertikální partnerství mezi místními orgány a v oblasti spolufinancování, jehož prvky musí být vnímány jako základní zásady.
<P>
Rovněž je důležité, abychom urychlili zjednodušování postupů a přístupu k financování, stejně jako je důležité zaujmout integrovaný přístup k rozdělování finančních prostředků a zachování přechodných režimů, zvláště v tomto náročném období. Rozhodovací proces zdola nahoru společně se zapojením dotčených regionů zajistí podporu rozvoje, a to díky využití specifických regionálních aspektů.
<P>
A konečně, zpráva v této souvislosti zdůrazňuje dva hlavní cíle: inovace a infrastrukturu. Jsem přesvědčena, že tato zpráva je významná, neboť nám všem poskytuje jasnou strategii pro to, jak důkladně reagovat na problém uvedený v jejím názvu.
<SPEAKER ID="198" NAME="Předsedající">
Chtěl bych vám jen říci, že jakožto osoba zodpovědná za tlumočení a překlad chci požádat, aby byla taková světla jako to, které zde mám k dispozici já a které upozorňuje, že tlumočníci vás nemohou sledovat, rozmístěna i jinde, tlumočníci teď totiž mohou o této skutečnosti informovat pouze mě a to není zrovna dobré. Mohu vás samozřejmě upozornit sám, ale domnívám se, že bude účinnější, když budeme každý mít toto světlo na svém stole.
<SPEAKER ID="199" NAME="Nuno Teixeira" AFFILIATION="PPE">
(PT) Pane předsedající, na začátek bych chtěl poblahopřát panu Luhanovi a paní Mănescuové k obdivuhodné práci, kterou na svých zprávách odvedli. Oba dva významným způsobem přispěli k probíhající diskuzi o nové politice soudržnosti pro období 2014-2020.
<P>
Nyní, více než kdy jindy, je dosažení hospodářské, sociální a územní soudržnosti zásadní, abychom Evropské unii zajistili konkurenceschopnost v celosvětovém měřítku. Tohoto cíle dosáhneme tehdy, pokud si uvědomíme, že vnitřně soudržnou a navenek konkurenceschopnou Evropu můžeme získat jedině prostřednictvím posilování a rozvíjení regionálního rozměru.
<P>
Chtěl bych zdůraznit především tři body, které považuji za klíčové: zaprvé, decentralizaci, zajištění toho, že se místní a regionální orgány, zejména ty s legislativními pravomocemi, ve větší míře zapojí a budou přispívat k lepšímu provádění politiky soudržnosti; zadruhé, výzvu členským státům, aby přizvaly regionální a místní orgány k rovnocenné účasti na jednáních s vnitrostátními orgány a dalšími představiteli o budoucnosti strukturálních fondů; a konečně posilování úlohy regionálních orgánů při přípravě, řízení a provádění programů. Zůstat v souladu se zásadou subsidiarity můžeme jedině prostřednictvím většího zapojení těchto orgánů v celém procesu.
<P>
Další hledisko, které považuji za klíčové, je nalezení zjednodušené struktury fondů po roce 2013, nikoli v důsledku hospodářské krize, ale jako obecné zásady budoucí politiky soudržnosti, s cílem usnadnit využití prostředků. Hlavním zájmem v Lisabonské smlouvě bylo přiblížit Evropu jejím občanům. Usnadněme jim kromě toho i život a odejměme jim zbytečná administrativní břemena, která je odrazují od jejich účasti. Jedině tímto způsobem můžeme dosáhnout opravdové územní soudržnosti. Jedině tímto způsobem dosáhneme zmenšení ostrých rozdílů, které dnes v rámci Evropské unie existují, a současné propasti mezi bohatými a chudými regiony. Větší účast zároveň znamená větší odpovědnost a tuto odpovědnost by měli převzít a podělit se o ni všichni, neboť díky ní toho mohou pro silnější, konkurenceschopnější Evropu vykonat více a lépe.
<SPEAKER ID="200" NAME="Hermann Winkler" AFFILIATION="PPE">
(DE) Pane předsedající, dámy a pánové, rád bych připojil své blahopřání a díky oběma zpravodajům za jejich úspěšnou práci. Poznámky pana Luhana ohledně "budoucí struktury politiky soudržnosti po roce 2013" je potřeba obzvlášť přivítat. Ačkoli již závěry páté zprávy o soudržnosti naznačují první nápady Komise k tomuto tématu, zpráva pana Luhana je významným příspěvkem k určení stanoviska Parlamentu s ohledem na Komisi. Podobně jako zpravodaj považuji za nanejvýš rozumné, aby byla politika soudržnosti v souladu s budoucími cíli strategie EU 2020. Jednotlivé regiony však musí mít nadále pravomoc rozhodovat o svých prioritách samy.
<P>
Ne všechny regiony jsou stejné; dokonce i v rámci jednoho členského státu se od sebe regiony odlišují. Maximum dvou nebo tří priorit - z nichž jedna už mohla být prohlášena za povinnou - regionům ponechává jen malý manévrovací prostor. Regiony potřebují mít prostor na to, aby investovaly do své infrastruktury a obyvatel na základě svých vlastních priorit. S tímto scénářem se může stát, že specifické problémy jako například demografické změny nebudou dostatečně zohledněny. To by nebyla zrovna regionální politika přizpůsobená potřebám regionů, jak o ní neustále Komise hovoří. Z toho důvodu jsem přesvědčen, že my jako Parlament musíme dát od začátku jasně najevo, že regiony nesmí být ve vztahu ke členským státům oslabeny. Zásadu partnerství je třeba dále posilovat.
<P>
Význam regionů EU se do značné míry mění v závislosti na struktuře státu. Proto je potřeba klást zvláštní důraz na zásadu subsidiarity. Na tu je nutné brát ohled i při realizaci nápadu Komise na budoucí vytváření partnerství pro inovace a rozvoj mezi Komisí a členskými státy.
<P>
Aniž bych zacházel do přílišných podrobností, mohl bych se snad krátce vyjádřit k významu třetího cíle. Naprosto souhlasím se zpravodajem, když hovoří o potížích v hraničních regionech EU - jak na vnitřních, tak na vnějších hranicích. V budoucnu je nezbytné tento cíl více zohlednit. Podle mého názoru se v současné diskuzi o budoucnosti politiky soudržnosti třetímu cíli přikládá příliš malý význam. Spolupráci především mezi regiony na bývalých vnějších hranicích EU - a zde odkazuji na Sasko, můj domovský region - je potřeba mnohem více rozvíjet.
<SPEAKER ID="201" NAME="Barbara Matera" AFFILIATION="PPE">
(IT) Pane předsedající, dámy a pánové, informace obsažené ve výročních zprávách Účetního dvora za rok 2006 a 2008 o kontrolních systémech pro politiku soudržnosti jsou zajisté znepokojující.
<P>
Tyto systémy nebyly tak efektivní, jak měly být; podíl chyb u vyplacených prostředků byl 12 % v roce 2006 a 11 % v roce 2008. Pokud chceme tento podíl chyb snížit, musí Evropská komise ve vztahu k místní a regionální politice posílit svou kontrolní úlohu.
<P>
Vytvoření příručky pro veřejné i soukromé subjekty a zřízení systému vzdělávání a mobility týkajícího se uplatňování víceúrovňové správy v praxi by mohla představovat účinná opatření pro zlepšení regionální politiky.
<P>
Členské státy musí dále posílit úlohu regionálních a místních orgánů, zejména po vstupu Lisabonské smlouvy v platnost.
<P>
Stejně tak je nezbytné usnadňovat přeshraniční spolupráci; skutečně, v mnoha oblastech Evropské unie existuje obrovský potenciál pro spolupráci mezi regiony a místními komunitami v sousedících členských státech, zejména v oblastech, jako je cestovní ruch, zemědělství, průmysl a životní prostředí.
<P>
Využiji toho, že jsem svůj projev zakončila ve vymezeném čase, abych poděkovala tlumočníkům, kteří nám neustále velmi pomáhají.
<SPEAKER ID="202" NAME="Jan Kozłowski" AFFILIATION="PPE">
(PL) Pane předsedající, pane komisaři, na začátek bych chtěl zdůraznit, že tuto zprávu považuji za obzvlášť významnou, a také chci poblahopřát zpravodaji, panu Luhanovi, k vynikající práci. Domnívám se, že politika soudržnosti by měla být vlajkovou politikou Evropské unie a že její význam v budoucích letech dále poroste. Jakožto horizontální politika by měla určovat další směřování odvětvových politik a přispívat k posílení konkurenceschopnosti evropských regionů a zlepšení postavení Evropské unie na celosvětových trzích. Systém uplatňování politiky soudržnosti musí být moderní a pružný, založený na víceúrovňovém modelu řízení, jak už bylo mnohokrát zmíněno. Zároveň by měl umožňovat koordinaci strukturálních fondů s ostatními evropskými nástroji a vnitrostátními fondy.
<P>
Dvě funkční období jsem spravoval region s 2 200 000 obyvateli a nesl jsem odpovědnost za provádění nástrojů politiky soudržnosti na základě jak centralizovaného modelu mezi lety 2004 a 2006, tak modelu decentralizovaného - šlo o regionální operační program - pro období let 2007 až 2013. Tyto zkušenosti mi dovolují s plnou zodpovědností potvrdit, že decentralizovaný model umožňuje lepší využití místního potenciálu při uplatňování strategických řešení a pro dosažení pozitivních změn, a proto jsem přesvědčen, že na cílech bychom se měli dohodnout na evropské úrovni, ale prostředky k jejich dosažení by měly být určovány v souladu se zásadou subsidiarity na té nejvhodnější úrovni, což je v případě politiky soudržnosti úroveň regionální a místní. Zároveň je klíčové, abychom rozdělování finančních prostředků napojili na dosahování měřitelných cílů a výsledků: hospodářský růst a vyšší úroveň zaměstnanosti a sociálního začlenění.
<SPEAKER ID="203" NAME="Elena Băsescu" AFFILIATION="PPE">
(RO) Pane předsedající, i já bych chtěla poblahopřát svému kolegovi, panu Luhanovi, za veškeré úsilí vyvinuté při přípravě této zprávy, která je i pro Rumunsko obzvlášť významná. Jsem přesvědčena, že strategie Evropa 2020 musí prosazovat plán udržitelného rozvoje. V tomto ohledu je nezbytné silnější zastoupení navenek a účinnější koordinace uvnitř.
<P>
Zpráva je důležitá, neboť zmiňuje dosažené úspěchy politiky soudržnosti. Posílení konkurenceschopnosti na celosvětové úrovni je skutečně přidělena přední úloha. Rozdělování finančních prostředků na investiční a rozvojové projekty bude pro naši zemi značným přínosem. Měla bych zmínit, že Rumunsko by mohlo mít nárok na významné finanční prostředky jak nyní, tak v období po roce 2013.
<P>
V této souvislosti na vnitrostátní úrovni existovaly...
<P>
(Předsedající řečníka přerušil)
<SPEAKER ID="204" NAME="Luís Paulo Alves" AFFILIATION="S&amp;D">
(PT) Pane předsedající, pane komisaři, je pravda, že politika soudržnosti je důležitá pro růst a prosperitu, stejně jako pro prosazování vyváženého rozvoje jednotlivých regionů. Je pravda, že vyvážený rozvoj regionů je zásadní pro fungování vnitřního trhu a samotné Unie a že politika soudržnosti je zásadní pro dosažení cílů strategie Evropa 2020. Rovněž je pravda, že politika soudržnosti je přínosem pro životní prostředí, vytváření pracovních míst a utváření a výstavbu moderní dopravní sítě. S ohledem na všechny tyto skutečnosti, pane předsedající a pane komisaři, je nepřijatelné, že Komise nyní využívá těchto úspěchů dosažených regiony a chce je zneužít jako hrozbu pro ty členské státy, které nesplňují makroekonomická kritéria. Taková je skutečnost, vzhledem k tomu, že v podobných situacích nebyly regiony ani zapojeny a nenesou přímou odpovědnost, a vzhledem k tomu, že právě ony budou nejvíce zasaženy omezeními pro využívání strukturálních fondů. To není správné, pane komisaři, a já bych rád slyšel vaši odpověď.
<SPEAKER ID="205" NAME="Alfreds Rubiks" AFFILIATION="GUE/NGL">
(LV) Pane předsedající, rád bych zaměřil pozornost Parlamentu na sociální soudržnost. Když hovořím s voliči, je pro mě obtížné jim vysvětlit, že zde rozhodujeme důsledným a odpovědným způsobem, zatímco jejich životní úroveň se od vstupu do Evropské unie prudce zhoršila. Hovořím o případu Lotyšska. Třicet pět procent lotyšských občanů v současnosti přežívá s příjmy na úrovni životního minima a na hranicích chudoby. Minimální důchod ve výši 64 latů dostává 12 % obyvatel. To, co vidím a slyším v tomto sále, co je obsaženo v těchto zprávách, to nemohu ze svého pohledu podpořit, protože nevidím, že by se zde věnovala jakákoli pozornost sociálním otázkám. Znovu se tady bavíme o dalším uvolňování trhu, konkurenceschopnosti...
<P>
(Předsedající řečníka přerušil)
<SPEAKER ID="206" NAME="Peter Jahr" AFFILIATION="PPE">
(DE) Pane předsedající, k těmto zprávám bych chtěl uvést čtyři poznámky.
<P>
První z nich je, že Evropská unie má pro občany smysl jedině tehdy, pokud se snaží odstranit hospodářské, sociální a územní rozdíly.
<P>
Druhá je, že evropská politika soudržnosti je pro dosažení tohoto cíle klíčovým nástrojem finanční politiky.
<P>
Moje třetí poznámka je, že ti, kdo ji kritizují, by měli přijít s nějakou vlastní alternativou. Pokud nedokáží žádnou alternativu nabídnout, měli by mlčet.
<P>
Můj čtvrtý bod je, že můj domovský region - pocházím z východního Německa - je oblastí, kde tato politika podpořila hospodářský rozvoj. Jdeme po správné cestě, bude však ještě dlouhá. Abychom mohli postupovat vpřed, budeme potřebovat pomoc i po roce 2013.
<SPEAKER ID="207" NAME="Seán Kelly" AFFILIATION="PPE">
Pane předsedající, Tip O'Neill, významný irsko-americký politik, kdysi řekl: "Veškerá politika je lokální." Pokud jde o rozvoj, platí pro Evropskou unii to samé. "Veškerý rozvoj je regionální."
<P>
Dokonalým příkladem je především úspěch mojí vlastní země díky politice soudržnosti po našem vstupu do Evropské unie. Naše HDP bylo v době našeho vstupu v roce 1973 o něco málo vyšší než polovina průměru EU, dnes je však jeden a půl krát vyšší, a to bez ohledu na současné finanční obtíže, jimiž země prochází.
<P>
Zadruhé, zatímco postupujeme vpřed, jedním z klíčových hledisek bude zjednodušení postupů, kladení důrazu na výsledky a přidanou hodnotu a pokus o omezení byrokracie a regulace. Mohli byste až do skončení mandátu Parlamentu vyplňovat formuláře, ale pokud zde nebude žádná přidaná hodnota, nikomu to nic nepřinese. Jestliže to dokážeme, můžeme nadále postupovat kupředu a já se samozřejmě těším na to, až regionální politika...
<P>
(Předsedající řečníka přerušil)
<SPEAKER ID="208" NAME="Miroslav Mikolášik" AFFILIATION="PPE">
(SK) Pane předsedající, efektivní uplatňování politiky soudržnosti, které je v současnosti značně decentralizované, předpokládá další posílení zodpovědnosti orgánů na regionální a místní úrovni, protože ty znají potřeby dané oblasti a jejího obyvatelstva nejlépe.
<P>
Jsem přesvědčen, že vytvoření skutečného partnerství s regionálními a místními orgány vyžaduje jasnější vymezení takzvané zásady partnerství a aktivní zapojení místních a regionálních orgánů do konzultací o regionální politice Evropské unie. Zdůrazňuji, že zabezpečení lepší koordinace mezi jednotlivými stupni kontroly, zvýšení flexibility, stejně jako průhledné a jasné postupy nejenom představují faktory řádné správy věcí veřejných, ale především by měly ulehčit čerpání finančních prostředků a zvýšit účast potenciálních partnerů na projektech.
<SPEAKER ID="209" NAME="Johannes Hahn" LANGUAGE="DE">
Pane předsedající, rád bych vyjádřil poděkování za tuto velmi živou rozpravu a rovněž bych chtěl využít příležitosti, abych řekl ještě pár slov k finančním kontrolám. Jak při různých příležitostech neustále zdůrazňuji, musíme se s tím konečně vypořádat a celou záležitost zjednodušit, zejména s ohledem na skutečnost, že potřebujeme vyvinout větší úsilí, abychom zajistili, že i malé a střední podniky budou využívat příležitostí, které chceme nabídnout prostřednictvím evropských fondů a také například prostřednictvím budoucího posílení revolvingových fondů; a skutečně se musíme snažit přijít na způsob, jak co nejvíce omezit byrokratickou zátěž.
<P>
Na druhou stranu musím neustále opakovat, že velký podíl byrokracie vzniká na vnitrostátní úrovni. Jinými slovy, ne všechna byrokracie, která se v evropských projektech objevuje, je dílem Bruselu; je spíš kombinovaným výsledkem procesů na vnitrostátní a evropské úrovni. Na tom musíme spolupracovat. Paní Mănescuová, souhlasím s vámi, že musíme v této oblasti usilovat o vytvoření standardů - ačkoli samozřejmě nemohu zcela opomíjet právní předpisy jednotlivých států a jejich podmínky. V zásadě však s vámi naprosto souhlasím.
<P>
Otázka podmínečnosti je rovněž něčím, co vyžaduje důkladné zvážení, na které v tuto chvíli nemáme dostatek času. Jedná se nepochybně o záležitost stanovení důvodů pro každou jednotlivou zemi a každý jednotlivý region, tam, kde je to nezbytné, proč dochází ke zdržení při provádění projektů; obecně vzato, už víme, jaké důvody to jsou. Ve většině případů to nemá nic společného s financemi - alespoň ne primárně - ale spíš s jinými nedostatky. Myšlenka, která stojí za podmínečností, je zbavit se těchto nedostatků předem, abychom zajistili následné rychlejší zpracování, které je v zájmu všech zúčastněných.
<P>
Jsem rovněž vděčný všem řečníkům, kteří zmínili smlouvu o rozvoji a partnerství a skutečnost, že představuje příležitost, jak uvedl pan Olbrycht, dále prosazovat větší zapojení regionálních a místních orgánů. Bude zapotřebí určité přehodnocení, pokud jde o její možné provedení nějakým institucionalizovaným způsobem a-na to nezapomínejme - způsobem, který bude přijatelný pro členské státy. Zde spoléhám na podporu Evropského parlamentu, neboť Evropský parlament, Komise a Rada regionů jsou v této věci zajedno. Existuje však ještě další hráč, a to jsou členské státy; musíme je přesvědčit, že i oni budou čerpat výhody, jestliže do plánování programů zapojí více lidí a tito lidé se s ním budou moci v mnohem větší míře ztotožnit.
<P>
Jsem také vděčný za poznámky - domnívám se, že od skupiny Zelených/Evropské svobodné aliance - týkající se růstu. Prosazuji kvalitativní i kvantitativní růst. Potřebujeme oba. Vezměme si například výzkum: jedná se o něco, co ve skutečnosti spadá do kategorie kvalitativního růstu. Jestliže je jedním z našich hlavních cílů například zvýšení podílu obnovitelné energie, zároveň si ale přejeme větší energetickou účinnost, důležitým tématem pro výzkum by mohla být otázka, "jak mohu energii skladovat, mít ji k dispozici a moci ji použít, až ji budu potřebovat?" abychom při výrobě energie dosáhli větší efektivity.
<P>
Celkově vzato, jedna věc je jasná: našich cílů budeme schopni dosáhnout jedině tehdy, pokud budeme mít regionální politiku, která dosáhne do všech evropských regionů. Jak bylo dnes rovněž řečeno, jestliže chceme uskutečňovat strategii EU 2020, bude to možné pouze tehdy, když dokážeme tuto politiku převést a provádět ve všech regionech, ale zároveň budeme brát ohled na místní potřeby a požadavky.
<P>
Ještě jednou mnohokrát děkuji - zejména oběma zpravodajům - za tuto velice hodnotnou práci.
<SPEAKER ID="210" NAME="Petru Constantin Luhan">
zpravodaj. - (RO) Pane předsedající, rád bych začal poděkováním všem svým kolegům, kteří významným způsobem přispěli k této zprávě a v konečném důsledku i k politice soudržnosti a její budoucnosti. Také bych chtěl poděkovat stínovým zpravodajům, kteří předkládali pozměňovací návrhy a přispívali stejně významně, ale i za to, že jsme velice snadno dospěli k dohodě.
<P>
Nechci zacházet do přílišných detailů toho, co už bylo řečeno. Ještě bych vám chtěl poděkovat za vaše věcné připomínky. Zároveň bych však chtěl zdůraznit to, co uvedl pan komisař, připomínky, jež jsou rozhodně hodny souhlasu. Řekl, že politika soudržnosti je politikou investic do regionů a občanů, což je předpokladem pro zlepšení životní úrovně v regionech Evropské unie. S tímto názorem se plně ztotožňuji.
<P>
Podobně souhlasím i s tím, že máme vaši podporu - za což jsem vám velice vděčný - pro zvýšené investice do všech druhů infrastruktury jakožto naprosto nezbytného předpokladu pro odstranění rozdílů v rámci Evropské unie.
<P>
Co se týče názoru vyjádřeného panem Bessetem, chci říci jenom to, že kdyby si zprávu přečetl pozorněji, zjistil by, že hospodářský růst založený na zelené ekonomice je v ní zmíněn. Je zde i přímý odkaz na strategii EU 2020, v níž je zelená ekonomika rovněž zahrnuta. Proto bych vám chtěl říci, že zpráva se v tuto chvíli těší většinové podpoře.
<P>
Ještě jednou vám všem děkujeme a doufáme, že se budoucnost politiky soudržnosti bude ubírat tou správnou cestou.
<SPEAKER ID="211" NAME="Ramona Nicole Mănescu">
zpravodajka. - (RO) Pane předsedající, chtěla bych poděkovat všem svým kolegům za jejich významné příspěvky k této zprávě, zejména k její konečné podobě, stejně jako stínovým zpravodajům a ostatním kolegům, kteří předkládali pozměňovací návrhy, nemluvě o těch, kteří v tuto pozdní hodinu vystoupili na rozpravě v plénu.
<P>
S ohledem na to, že hlasování ve Výboru pro regionální rozvoj přineslo širokou shodu napříč politickými skupinami ohledně provádění zásad a opatření obsažených v této zprávě, nemohu nemít radost, že dnešní rozprava se nesla ve stejném duchu.
<P>
Pracovní dokument vznikl po konzultacích s Evropskou komisí, Radou regionů a představiteli příjemců podpory, jimž bych rovněž ráda poděkovala za jejich příspěvky. Jak už jsem zmínila při svém předchozím vystoupení, jsem pevně přesvědčena, že Evropská komise dá najevo ochotu a odhodlání potřebné pro to, abychom zajistili, že řešení stanovená a navržená Výborem pro regionální rozvoj nezůstanou pouze ve fázi návrhu. Přinesli jsme konkrétní návrhy, pane komisaři. Všechno, co musíte udělat, je důkladně tyto návrhy zvážit. Zmiňuji to proto, že zejména během nadcházejících měsíců bude muset Evropská unie definovat a přizpůsobit svoji budoucí politiku soudržnosti a strategii 2020, stejně jako podmínky pro jejich úspěšné provádění.
<P>
Naším cílem je nový přístup k víceúrovňové správě, jež bude náležité sloužit jak klíčovým cílům EU, tak Evropě občanů, charakterizované hospodářským růstem, sociálním pokrokem a udržitelným rozvojem.
<SPEAKER ID="212" NAME="Předsedající">
Rozprava je ukončena.
<P>
Hlasování se bude konat zítra ve 12:00 hodin.
<P>
Písemná prohlášení (Článek 149 jednacího řádu)
<SPEAKER ID="213" NAME="Slavi Binev" LANGUAGE="BG">
Abychom dosáhli skutečné sociální a hospodářské soudržnosti mezi členskými státy, potřebujeme nejprve vyřešit rozdíly mezi nimi, nejen pokud jde o hospodářský růst a rozvoj, ale i o jejich fyzické umístění. V tuto chvíli nevidím žádný smysl v diskuzích o společných opatřeních. Opatření musí být pro každý členský stát různá, protože se liší jejich potřeby. Co se týče úlohy Komise při poskytování pomoci a dohledu nad řádnou správou v regionální politice, musí podle mého názoru nejprve jasně vytyčit a vyjádřit své závazky. Z mé vlastní zkušenosti při řešení problémů s Komisí vím, že buď dostanete vyhýbavou odpověď, nebo vám je řečeno, že daná otázka není v rámci její působnosti. Pocházím ze země, kde bylo roky obvyklým postupem přehazovat si odpovědnost jako horký brambor, a přál bych si, aby byla působnost Komise jasně vymezená, abychom dostávali jasné odpovědi a v konkrétních situacích se podnikaly jasné kroky.
<SPEAKER ID="994" NAME="Alain Cadec" LANGUAGE="FR">
V tuto chvíli existuje výrazný prahový efekt mezi těmi regiony, které jsou pro získání finančních prostředků v rámci cíle konvergence způsobilé, a těmi, které způsobilé nejsou. Pro některé sice možná ne chudé, ale rozhodně také ne bohaté regiony to může být extrémně škodlivé. Pomohlo by, kdybychom tento prahový efekt zmírnili zřízením přechodné kategorie regionů mezi cíli "konvergence" a "regionální konkurenceschopnost a zaměstnanost". Jsem rád, že právě takový návrh obsahují závěry páté zprávy o soudržnosti. Tato přechodná kategorie by mohla zahrnovat regiony s HDP na obyvatele mezi 75 % a 90 % průměru EU. Přál bych si, aby tento systém nahradil přechodný mechanismus a pokryl i jiné regiony než jen ty, které splní cíl konvergence. V souvislosti s jednáním o příštím víceletém finančním rámci by měl rozpočet na tuto pozměněnou politiku soudržnosti zůstat stále stejný. Za zmínku však stojí, že cíl konvergence by mělo naplnit něco přes 20 regionů, což bude znamenat každoroční úspory v hodnotě 10 miliard eur. Tuto částku by jistě bylo možné přerozdělit mezi členy nové přechodné kategorie regionů.
<SPEAKER ID="214" NAME="Tamás Deutsch" LANGUAGE="HU">
Blahopřeji panu Luhanovi k jeho práci na této zprávě. V souvislosti se zprávou bych chtěl upozornit na dva body. Co se týče spojnice mezi prováděním strategie EU 2020 a zvýšenou konkurenceschopností, je důležité zdůraznit, že soudržnost a posílená konkurenceschopnost jsou procesy, které se navzájem potřebují a dokonce upevňují. Nemůžeme se soustředit pouze na podporu těch nejrozvinutějších regionů s cílem maximalizovat konkurenceschopnost EU, neboť by hrozilo riziko, že méně rozvinuté regiony zůstanou ještě více pozadu, což by dále vedlo ke značnému sociálnímu napětí a nestabilitě v celé Evropské unii. Navíc je důležité říci, že ačkoli politika soudržnosti k uskutečňování strategie EU 2020 přispívá významným způsobem, sama o sobě nemůže na dosažení cílů této strategie stačit. Musíme proto zajistit soulad mezi uskutečňováním cílů strategie EU 2020 a cílů politiky soudržnosti a k dosažení těchto cílů musí v přiměřené míře přispět rovněž ostatní oblasti politiky. Jako svou druhu poznámku bych chtěl zdůraznit, že naprosto souhlasím se zpravodajem, že by HDP měl zůstat měřítkem pro určování způsobilosti členských států, protože HDP je doposud nejspolehlivějším ukazatelem úrovně rozvoje, jaký známe. Na úrovni členských států mohou vnitrostátní orgány při rozdělování zdrojů využívat i jiné ukazatele, avšak na úrovni EU musí HDP zůstat měřítkem nároku na podporu.
<SPEAKER ID="215" NAME="Robert Dušek" LANGUAGE="CS">
Zpráva o řádné správě regionální politiky přináší posílení pravomocí regionálních a místních orgánů ve výkonu politik EU. Větší zapojování orgánů veřejné správy na nižší než národní úrovni do koncipování politik Společenství Parlament dlouhodobě podporuje. Princip partnerství ve smyslu Bílé knihy Výboru regionů o víceúrovňové správě je třeba posílit již od rané fáze jednání v rámci diskuzí v EU. Ve zprávě je podporováno další zjednodušování legislativních i nelegislativních předpisů. Zde je však nutné zdůraznit, že zejména některé členské státy a jejich veřejná správa často přispívají k administrativní zátěži, jež není předpisy Společenství požadována. Zde je další náprava nezbytná. Pravidla dotačních programů by měla být zjednodušena tak, aby byly jednotlivé postupy srozumitelnější a aby neodrazovala možné příjemce od účasti na projektech. V provádění programů a jejich financování je vykazováno vysoké procento chyb u proplácených výdajů (12 %). Největší procento chyb je vykazováno stále v oblasti veřejných zakázek a tzv. nezpůsobilých nákladů. Dohled ze strany EK je nedostatečný a je zřejmé, že EK nemůže tvořit kontrolní systém na všech národních úrovních. Je nezbytné, aby kontrolní role Komise byla zachována a podpořena na začátku programů, zatímco v jejich průběhu by byla více přenesena na členské státy a jejich regionální i místní samosprávu.
<SPEAKER ID="216" NAME="Sandra Kalniete" AFFILIATION="PPE">
v písemné formě. - (LV) Pro rozšíření vlivu politiky soudržnosti jsou některé rozhodné reformy zcela zásadní. Podpora poskytovaná prostřednictvím politiky soudržnosti se musí soustředit do tří hlavních směrů. Zásadní je první, geografická koncentrace; druhá je koncentrace rozsahu podpory; třetí pak koncentrace administrativy. To znamená, že škálu finanční podpory je třeba soustředit do těch členských států EU, do těch regionů, kde jsou potřeby největší. Tím chci říci, že zlepšení socioekonomické situace je bez rozhodné podpory politiky soudržnosti EU nemožné. To znamená, že každý region musí zhodnotit, které sektory potřebují podporu nejnaléhavěji, místo toho, aby bez hlubší analýzy navrhl všechny. Každý region by si měl zvolit tři až pět z deseti sektorů nabídnutých Komisí, do nichž by se pak soustředilo 100 % dostupné podpory. To znamená, že musíme i nadále zlehčovat administrativní zátěž. Musíme zvýšit důvěru dotčených institucí, aby bylo možné optimalizovat množství funkcí, které mají na starosti. Ráda bych zdůraznila, že současné kritérium pro rozdělování podpory v rámci politiky soudržnosti EU - HDP v paritě kupní síly na jednoho obyvatele (nejvýše 75 % průměru EU) - je přiměřeným, vyzkoušeným a bezpečným kritériem pro určování skupiny regionů, které mají nárok na podporu v rámci konvergence, neboť odráží opravdové rozdíly mezi členskými státy EU a regiony.
<SPEAKER ID="217" NAME="Siiri Oviir" LANGUAGE="ET">
Sdílím názor zpravodaje, že unijní politika soudržnosti je pro posílení konkurenceschopnosti regionů a zajištění udržitelného rozvoje jednou z nejdůležitějších politik. Jelikož mezinárodní finanční krize ve větší či menší míře negativně ovlivnila všechny evropské regiony, politika soudržnosti, vytvářející přidanou hodnotu, má zajisté velmi významnou úlohu při zajišťování toho, že se regiony z tohoto stavu probudí silnější. Smutná skutečnost je ta, že vlády mnoha členských států úlohu a význam regionů - místních orgánů - dostatečně dobře nechápou a obávají se, že přijdou ve prospěch regionů o své pravomoci. Například vláda mé země, Estonské republiky, často přijímá důležité zákony týkající se místních orgánů, aniž by brala v potaz rozhodovací procesy těchto orgánů. Aby nebyly nejrůznější regiony diskriminovány, měli bychom se pozorněji věnovat regulační činnosti vlád členských států, abychom zajistili, že jejich kroky nebudou v rozporu s vlastními zákony členských států a evropskými hodnotami. Je pravda, že existuje mnoho evropských regionů, které prostřednictvím Evropské rady regionů, Evropského soudního dvora a Komise získaly významnou politickou podporu v těch případech, kdy vlády členských států práva místních orgánů ignorovaly. Jsem přesvědčena, že účinná evropská politika soudržnosti a splnění cílů stanovených ve směrnici přispějí k zajištění životaschopnosti regionů, vždyť životaschopné regiony posílí životaschopnost Evropské unie jako celku a to zároveň pomůže zabránit marginalizaci hraničních regionů.
<SPEAKER ID="993" NAME="Marie-Thérèse Sanchez-Schmid" LANGUAGE="FR">
Zprávy pana Luhana a paní Mănescuové zcela správně uvádí zásady, na nichž by měla být založena naše politika soudržnosti. Chtěla bych však zdůraznit tři oblasti, v nichž bychom měli mít vyšší cíle. Prvním z nich je územní soudržnost. O tomto pojmu se sice často mluví, ale málokdy se prakticky uplatňuje. Měli bychom například věnovat zvláštní pozornost hraničním regionům. Znevýhodnění a problémy těchto regionů odráží omezení evropské integrace. Tyto oblasti představující zlom a měly by se změnit v oblasti, které pomáhají navazovat kontakty. Další oblastí je nerovné zacházení s regiony, které se pohybují mezi cíli 1 a 2. V množství pomoci, kterou získávají některé regiony se stejným HDP, může být až desetinásobný rozdíl. Je načase, abychom vytvořili přechodný mechanismus, který se bude chovat stejně ke všem regionům s HDP mezi 75 % a 90 % průměru EU. A konečně, musíme pracovat na nových ukazatelích výkonnosti. Rozvojové výzvy, jimž regiony čelí, souvisí s jejich vlastními místními omezeními. Na všech úrovních správy potřebujeme přesněji vymezit svá kritéria , abychom se dokázali vhodně přizpůsobit potřebám a cílům regionálního rozvoje.
<SPEAKER ID="218" NAME="Richard Seeber" LANGUAGE="DE">
V zájmu lepšího udržitelného rozvoje a zvýšené konkurenceschopnosti musíme politice soudržnosti EU věnovat zvláštní pozornost. V Evropě regionů by měl HDP i nadále zůstat hlavním kritériem pro určování nároku na získání finančních prostředků. Evropská regionální politika však musí zahrnovat všechny regiony a zároveň musí být dostatečně pružná, aby mohla brát ohled na regionální a územní rozdíly. Pokud chceme v plné míře využívat potenciálu regionů k růstu a dosáhnout hospodářské, sociální a územní soudržnosti Evropské unie, je zásadní věnovat zvýšenou pozornost konkurenceschopnosti. Při tom ale musíme brát v úvahu i problémy menšího rozsahu v bohatých členských státech. Zvláště výzkum a inovace by měly ve všech regionech hrát významnou úlohu, neboť jsou prostředkem k posílení konkurenceschopnosti EU, a proto je nezbytné tyto oblasti v budoucnu nadále podporovat. Ačkoli jsou cíle EU 2020 definovány na úrovni Společenství, je zásadní, aby se místní a regionální orgány více podílely na jejich provádění; jestliže chceme hospodářské cíle strategie EU 2020 uskutečňovat účinným způsobem, přístup zdola nahoru je nezbytný.
<SPEAKER ID="219" NAME="Monika Smolková" LANGUAGE="SK">
Politika soudržnosti po roce 2013 musí i nadále zůstat klíčovou politikou EU s dostatečným finančním krytím s těmito podmínkami: zjednodušení postupů přidělování prostředků ze strukturálních fondů; vytvoření rámce pro partnerství veřejného a soukromého sektoru; infrastruktura se stane základní podmínkou zvyšování konkurenceschopnosti na celosvětové úrovni; partnerství jako podmínka vybudování skutečných partnerství s regionálními a místními orgány a občanskou společností a jako prostředek k účinnosti, zákonnosti a průhlednosti ve stádiu plánování a využívání strukturálních fondů; uplatňování víceúrovňové správy jak na vertikální úrovni, tako na úrovni horizontální. Podmínek je zajisté více, ale jestliže chceme splnit cíle strategie 2020, považuji za klíčové dodržování uvedených podmínek.
<SPEAKER ID="992" NAME="Zbigniew Ziobro" LANGUAGE="PL">
Evropa v současnosti prochází náročným obdobím. Ekonomika stále pociťuje finanční krizi z let 2008-2009, která způsobuje rozšiřování propasti mezi bohatými regiony západní Evropy a chudšími regiony střední a jižní Evropy. Kvůli této situaci je nezbytné posilovat ty mechanismy, které se při boji s krizí ukázaly jako účinné. Na úrovni Unie jsou nejvýznamnějšími z nich politika soudržnosti a regionální fondy. Jakožto výsledek spolufinancování investic na místní úrovni se staly účinným symbolem evropské spolupráce, jež byla povýšena nad vnitrostátní zájmy. Zároveň významně přispěly k rozšíření oblastí, které mezi lety 2004 a 2007 zažívaly hospodářský růst, a pomohly zmenšit propast mezi zeměmi staré a nové Evropy.
<P>
Proto je nyní tak důležité navýšit finanční prostředky Unie na politiku soudržnosti ve finančním rámci pro období 2013-2020, zachovat konvergenci jakožto hlavní cíl a ponechat současný mechanismus výběru příjemců podpory založený na úrovni HDP v různých regionech. Za důležitou považuji rovněž možnost zvýšení míry spolufinancování ze 75 % na 80 % a zároveň omezení financování pro vzdálené regiony. Z pohledu zemí v západní Evropě za stejně důležité považuji i pokračující finanční podpory investic do infrastruktury, zejména do vertikálního pásu spojujícího sever a jih Evropy.
