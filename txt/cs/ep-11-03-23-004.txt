<CHAPTER ID="004">
Prohlášení předsednictví
<SPEAKER ID="009" NAME="Předseda">
Druhou věcí jsou znepokojivé zprávy, které přicházejí od našich vzdálených sousedů: Bahrajnu, Sýrie a Jemenu. Ve všech jmenovaných zemích jsou násilně potlačovány demonstrace, jejichž účastníci požadují demokratické změny.
<P>
Vlády, které vůči vlastním občanům používají zbraně, ztrácejí jakoukoli demokratickou legitimitu. Toto násilí musí skončit a ti, kdo za něj nesou odpovědnost, musí být postaveni před soud.
<P>
Další věc: Chtěl bych vás informovat o tom, že jsme dnes obdrželi oznámení, že jeden z poslanců Evropského Parlamentu, pan Thaler, se vzdává mandátu poslance Evropského parlamentu. Druhý poslanec, pan Strasser, oznámil svůj záměr vzdát se během několika dní mandátu poslance Evropského parlamentu. Třetí poslanec, pan Severin, vystoupil ze skupiny Pokrokové aliance socialistů a demokratů v Evropském parlamentu a stal se nezařazeným poslancem.
<P>
Zmíněné rezignace jsou reakcí na vážná obvinění z nevhodného chování některých poslanců této sněmovny, která se objevila v tisku. Dnes ráno jsem svolal mimořádnou schůzi předsednictva, aby projednalo tuto situaci. Opět se sejdeme dnes večer a budeme v diskusi pokračovat.
<P>
Jménem předsednictva Evropského parlamentu a domnívám se, že i jménem většiny jeho poslanců, prohlašuji, že vůči chování, kvůli kterému se několik našich kolegů vzdalo mandátu, jsme odhodláni uplatňovat politiku nulové tolerance.
<P>
(Potlesk)
<P>
Jakožto předseda, kterého jste si, dámy a pánové zvolili, jsem odhodlán bdít nad bezúhonností této sněmovny a všech jejích poslanců. Chtěl bych vám připomenout, že jakožto zvolení zástupci občanů neseme velkou veřejnou odpovědnost. Občané nás pověřili tím, abychom jejich jménem vykonávali příslušné pravomoci. Nesmíme zklamat jejich důvěru. Předsednictvo se usneslo, že z této politováníhodné události musíme vyvodit ponaučení. Parlament se snaží zjistit veškerá fakta. Se všemi příslušnými orgány budeme bezvýhradně spolupracovat na objasnění všeho, co se stalo, a na prošetření všech informací. Na žádost předsednictva budu ve styku s vnitrostátními ministerstvy zahraničních věcí zemí příslušných poslanců, abych byl informován o krocích, které soudní orgány v těchto zemích hodlají učinit.
<P>
Do budoucna musíme v Parlamentu pro podobné záležitosti zpřísnit svůj interní kodex chování, a to včetně přísnějších sankcí. Jsme toho názoru, že nedávné události dokládají, že se neobejdeme bez právně závazného kodexu chování pro lobbování v orgánech Evropské unie.
<P>
(Potlesk)
<P>
Budu vás průběžně informovat o dalším vývoji.
<SPEAKER ID="010" NAME="Sonia Alfano" AFFILIATION="ALDE">
(IT) Pane předsedo, dámy a pánové, chtěla jsem hovořit dříve, než jste zdůraznil odhodlání Parlamentu požadovat rezignaci zbývajícího poslance Evropského parlamentu, toho posledního, jenž se ještě nevzdal mandátu.
<P>
Děkuji vám i Parlamentu, že jste se rozhodli pevně a rozhodně uplatňovat politiku nulové tolerance, protože zde jde o důvěryhodnost každého člena této sněmovny a především musíme mít na paměti, že zastupujeme 500 milionů občanů, a nikoliv lobby. Děkuji vám.
<SPEAKER ID="011" NAME="Bruno Gollnisch" AFFILIATION="NI">
(FR) Pane předsedo, zcela schvaluji vaši přísnost. Doufám, že bude uplatněna také vůči novinářům, kteří nemohou v roli provokatérů podněcovat ke spáchání trestného činu, čímž se také dostávají do vážného rozporu s etickými normami. Pokud jde o zbývající aspekty, v této sněmovně se příliš ctí presumpce neviny, takže se k těmto věcem nebudu dále vyjadřovat.
<SPEAKER ID="012" NAME="Hans-Peter Martin" AFFILIATION="NI">
(DE) Pane předsedo, nejprve bych chtěl bránit novináře. Myslím si, že to, k čemu došlo, zasluhuje pochvalu. Jste, pane Buzku, informován o tom, že bude následovat ještě víc jak deset dalších případů? Připojil byste se k našemu doporučení, které bychom rádi na základě seznamu Hans-Petera Martina navrhli, aby se tito kolegové poslanci vzdali mandátu dříve, než budou odhaleni v tisku, aby se tak zabránilo dalšímu zostuzení velkého evropského mírového projektu?
<P>
Prosím vás proto, abyste tuto žádost předložil ke zvážení předsednictvu a také o ní informoval ostatní skupiny.
<SPEAKER ID="013" NAME="Joanna Senyszyn" AFFILIATION="S&amp;D">
(PL) Pane předsedo, ve svém prohlášení jste uvedl, že tlumočíte stanovisko předsednictva a většiny Parlamentu. Je to názor celého Evropského parlamentu. Nesouhlasíme s činy našich bývalých kolegů. Děkuji vám.
<SPEAKER ID="014" NAME="Martin Schulz" AFFILIATION="S&amp;D">
(DE) Pane předsedo, nebýt předposledního projevu, nepřihlásil bych se o slovo. Jsem toho názoru, že nulová tolerance platí pro všechny poslance této sněmovny. Proto bych chtěl vznést následující otázku a požaduji, abych na ni dostal jasnou odpověď. Můžete vy, pane předsedo, nebo generální tajemník tohoto Parlamentu potvrdit, že na základě rozsudku Evropského soudního dvora uplatníte vůči panu poslanci Martinovi požadavek, aby kvůli nesprávnému účetnictví vrátil Evropskému parlamentu 168 000 EUR?
<P>
(Potlesk)
<SPEAKER ID="015" NAME="Předseda">
Dámy a pánové, navrhuji, abychom pokračovali dalšími body našeho plánu práce.
