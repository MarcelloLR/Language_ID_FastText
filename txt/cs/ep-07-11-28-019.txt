<CHAPTER ID="019">
Koordinace práva členských států ohledně televizního vysílání (rozprava) 
<SPEAKER ID="164" NAME="Předsedající">
Dalším bodem je doporučení pro druhé čtení, jménem Výboru pro kulturu a vzdělávání, o koordinaci některých právních a správních předpisů členských států upravujících provozování televizního vysílání (10076/6/2007 - C6-0352/2007 - (Zpravodajka: paní Hieronymi).
<SPEAKER ID="165" NAME="Ruth Hieronymi">
zpravodajka. - (DE) Pane předsedající, paní komisařko, dámy a pánové, dnes projednáváme předjednaný společný postoj Parlamentu a Rady k přezkumu směrnice o provozování televizního vysílání. Chápeme to jako velký úspěch Parlamentu, Rady i Komise, a proto bych nejprve chtěla vřele poděkovat svým kolegům poslancům ze všech politických skupin a všech dotčených výborů, zvláště pak stínovým zpravodajům Výboru pro kulturu a vzdělávání, jimiž byli Henri Weber, Ignasi Guardans Cambó a Helga Trüpelová. Mají velkou zásluhu na tom, že dnes můžeme prezentovat úspěšný společný výsledek.
<P>
Dále chci poděkovat komisařce Redingové (komisařce roku 2007, blahopřeji!), která předložila návrh přezkumu směrnice a která k němu přistupovala s velkým odhodláním a vůlí spolupracovat a také na něm s námi spolupracovala.
<P>
Rovněž bych ráda poděkovala Radě, konkrétně německému předsednictví, pod jehož vedením se ukázalo, že můžeme dospět ke společnému postoji, a současnému portugalskému předsednictví, jež neochvějně hájilo dosažený společný postoj. Díky tomu můžeme dnes návrh projednat a zítra o něm hlasovat.
<P>
"Televize bez hranic" je klíčem ke svobodě informací a pluralitě sdělovacích prostředků v Evropě. Proto s potěšením vítáme, že se tuto směrnici podařilo novelizovat právě včas. Vycházejíce ze zásady země původu jsme stanovili společné cíle pro tradiční a nové podoby televizního vysílání, bez ohledu na platformu. Pro tradiční televizi sem především spadá právo na krátké zpravodajské příspěvky po celé Evropě, záruka lepšího přístupu postiženým, lepší kontrola reklamy zacílené na děti a nezávislý vnitrostátní dohled nad sdělovacími prostředky.
<P>
Zlepšili jsme ale i finanční podmínky pro komerční vysílání. Toho jsme dosáhli nikoli navýšením objemu reklamy, která i nadále může představovat maximálně 12 minut z hodiny vysílání, nýbrž zavedením pružnějších pravidel. Přijali jsme nesnadné rozhodnutí povolit umístění produktu, tak aby soukromé televizní stanice, vstupující do soutěže s Google a dalšími konkurenty, mohly v budoucnu nabízet bezplatné televizní vysílání. Právě Evropský parlament se v této věci přičinil o vhodné směrnice o průhlednosti.
<P>
Po zítřejším rozhodnutí a jeho následném provedení v členských státech bude pro moderní televizi na Internetu platit zásada, že televize zůstává hospodářským a kulturním produktem bez ohledu na použitou technologii. Tak vypadá evropský model, který jsme zachovali i v této směrnici pro audiovizuální mediální služby, jak se jí v budoucnu bude říkat. Televize na Internetu a mobilní televize by také měla mít v Evropě budoucnost, nejen jako hospodářský produkt, nýbrž i jako základní záruka svobody informací a plurality sdělovacích prostředků.
<P>
Proto je tak důležité, že jsme na této modernizované směrnici začali pracovat "právě včas". "Právě včas" znamená, že nadcházející jednání o telekomunikačním balíčku, jež nyní začínají, a jednání o obsahu on-line proběhnou v situaci, kdy již existuje tento zpřesněný právní rámec pro tradiční a nové audiovizuální mediální služby.
<P>
Proto vás prosím o podporu v zítřejším hlasování, abychom získali širokou většinu ve prospěch pokroku v naší evropské mediální politice.
<SPEAKER ID="166" NAME="Viviane Reding">
členka Komise. - (FR) Pane předsedající, každé matce působí velkou radost, když vidí, jak dítě, které přivedla na svět, vyrůstá v inteligentního a živého chlapce nebo dívku. Stejný pocit zažívám dnes večer nad naší směrnicí o audiovizuálních mediálních službách "bez hranic" - pocit uspokojení a hrdosti, o nějž bych se chtěla podělit s kmotrou tohoto dítěte, naší vynikající zpravodajkou Ruth Hieronymiovou.
<P>
Je řada cest, jak vyzkoušet inteligenci dítěte. Paní Hieronymiová je uvedla - rozsah působnosti přizpůsobený budoucí podobě audiovizuálního vysílání, neboť byl rozšířen na audiovizuální média na vyžádání, např. "video na vyžádání"; potvrzení zásady země usazení a tedy i zakotvení volného pohybu programů, doplněné o postup inteligentní spolupráce a dialogu pro předcházení případným sporům nebo jejich řešení; rovnováha mezi respektem vůči spotřebitelům a větší volností pro naše podnikatele; posílení práva na informace díky novým pravidlům pro přístup ke krátkým výňatkům z klíčových událostí. Tyto a další nové prvky jsou podle mého názoru dokladem rozumné rovnováhy mezi modernizací a úctou k hodnotám.
<P>
Dokladem živosti dítěte je podpora kulturní rozmanitosti v digitální oblasti, uznání nových reklamních postupů, konečně vytvořený právní rámec pro umístění produktu, konečně věnovaná pozornost přístupu našich spoluobčanů se zrakovým nebo sluchovým postižením k audiovizuálním médiím a důvěra svěřená průmyslu, neboť směrnice se bude používat formou samoregulace a společné regulace.
<P>
Parlament sehrál významnou úlohu ve výchově dítěte od jeho prvních krůčků až do puberty a já mu za to chci poděkovat. Je to jen další příklad skvělé spolupráce mezi všemi třemi orgány, které společně úspěšně připravily právní předpis, jenž bude základním kamenem pro průmysl a kulturu budoucnosti.
<P>
Nyní je načase, aby dítě vylétlo z hnízda a začalo se chovat jako dospělý. V případě směrnice Společenství to znamená její provedení do práva jednotlivých členských států. V souladu s politikou EU doufám, že dítě v této fázi příliš neztloustne. Byl by to o to větší paradox, že v nové směrnici vyzýváme průmysl, aby sestavil kodexy chování pro reklamu zaměřenou na děti a propagující výrobky, které mohou způsobit obezitu. Proto doufám, že členské státy se pokud možno zdrží ukládání dalších vnitrostátních povinností, jež by byly v neprospěch jejich audiovizuálního průmyslu.
<P>
Jsem si zcela jista, že text, který vám bude zítra předložen ke schválení, přinese průmyslu skutečnou právní jistotu a zároveň bude propagovat naše společenské a kulturní hodnoty. Díky tomuto právnímu rámci získá EU náskok před právními předpisy jiných světadílů. Myslím, že na to můžeme být pyšní. Pomáháme tak i našemu tvůrčímu průmyslu. Přispíváme k nejlepšímu možnému systému financování našich filmů. Evropanům zajišťujeme přístup k obsahu nejvyšší kvality (tzv. prémiovému obsahu) v sítích bezplatného televizního vysílání. Proto mám dnes večer s vámi a díky vám pocit, že jsme svůj úkol splnili.
<SPEAKER ID="167" NAME="Gunnar Hökmark">
jménem skupiny PPE-DE. - (SV) Pane předsedající, nejprve bych rád poblahopřál a poděkoval za odvedenou práci jak naší zpravodajce, tak paní komisařce. Na tuto otázku panuje celá řada různých a velmi vyhraněných názorů. Přesto se nám podařilo zpracovat dnes projednávaný návrh, který ukazuje směr, jakým by se evropská televize měla vydat.
<P>
Několik věcí je třeba zdůraznit. Mimo jiné zavádíme zásadu právních předpisů země původu, což přináší lepší a silnější základ pro rozmanitost, ale i pro společnou evropskou televizi, a také - to je významné - lepší podmínky pro evropskou kinematografii, neboť tyto záležitosti spolu úzce souvisí. Znamená i otevření možností pro svobodné sdělovací prostředky a jejich působení v Evropě bez ohledu na státní hranice.
<P>
Samozřejmě by se dalo ještě zlepšovat. Já jsem se například domníval, že by bývalo lepší přistoupit otevřeněji k otázce délky reklamy, ale na druhou stranu zde vytváříme větší pružnost. Domnívám se, že návrh, který se nyní vrátil k otázce umístění produktu, také znamená zlepšení. Máme tedy důvod ke spokojenosti s pokrokem, který se podařilo učinit.
<P>
Dovolte ještě jednu poznámku k budoucnosti vzhledem k tomu, že tento právní předpis do značné míry vychází z rozdílu mezi takzvanými lineárními a nelineárními mediálními službami. Já se domnívám, že tento rozdíl se v budoucnosti bude stírat. Již dnes je zřejmé, že tento rozdíl není ani tak výrazný, ani tak relevantní. Myslím, že bude především třeba sledovat vývoj v této oblasti, abychom se nakonec neocitli v situaci, kdy tradiční televizní sdělovací prostředky v Evropě budou znevýhodněné oproti těm, kteří vysílají nelineárním způsobem přes Internet nebo jinak. To by totiž v dlouhodobém časovém horizontu mohlo snížit naše šance v celosvětovém kontextu. Ještě jednou bych rád poděkoval zpravodajce a poznamenal, že jsme učinili krok kupředu.
<SPEAKER ID="168" NAME="Catherine Trautmann">
jménem skupiny PSE. - (FR) Pane předsedající, paní komisařko, dámy a pánové, úvodem ocituji slova svého kolegy Henriho Webera. Tento text je pro skupinu sociálních demokratů přijatelným kompromisem, do nějž se nám v rámci jednání podařilo doplnit několik cenných ustanovení, která přispějí k zachování evropského audiovizuálního modelu. Ráda bych poděkovala naší zpravodajce paní Hieronymiové za její odhodlání, trpělivost a také za zvláště otevřenou a pozitivní snahu o kompromis.
<P>
Tento přezkum je nezbytným důsledkem digitální revoluce v kontextu znalostní ekonomiky. Právní předpisy byly vhodně rozšířeny na nové audiovizuální služby. Je zajištěna jak ochrana nezletilých, tak ochrana občanů EU před podněcováním k jakékoli formě diskriminace. Tyto nové služby by měly napomoci financování filmů a evropského audiovizuálního vysílání. Určité procento z jejich obratu půjde na podpůrné účty, bude zaručena řádná prezentace evropských děl v katalozích on-line. Pluralita sdělovacích prostředků je od nynějška oficiálním požadavkem. Byla posílena úloha regulačních orgánů a členským státům se vřele doporučuje přijetí ustanovení o všeobecné dostupnosti.
<P>
Pokud jde o reklamu, skupina sociálních demokratů si přála zachovat pravidla obsažená ve stávající směrnici. Bude-li délka reklamy omezena na 20 % z hodiny vysílání, bude prodleva mezi dvěma reklamními bloky činit 30 minut, zatímco my jsme chtěli na evropské úrovni zachovat 45 minut. Jsme nicméně spokojeni s tím, že reklama v podobě umístění produktu je zakázána během dokumentárních pořadů, informačního vysílání a dětských pořadů. Členské státy se ale mohou rozhodnout, že tento typ reklamy povolí ve filmech, televizních filmech a sportovních přenosech. Pro takový případ byla vytvořena přísná pravidla umisťování produktu, aby se předešlo jeho zneužívání a některým nevhodným účinkům.
<P>
Podařilo se tedy najít rovnováhu mezi svobodou projevu, šířením informací, přístupem veřejnosti k novým službám (např. k "videu na vyžádání"), a obsahem s kulturní a ekonomickou hodnotou. Důraz na kvalitu umožní evropské produkci posílit její postavení. Právě to je jeden z hlavních dopadů směrnice.
<SPEAKER ID="169" NAME="Ignasi Guardans Cambó">
jménem skupiny ALDE. - (FR) Pane předsedající, myslím, že jsme dospěli na konec velmi dlouhé cesty. Trvala dlouho a podílelo se na ní mnoho lidí, mnoho poslanců a mnoho odborníků, dokonce i lidí, kteří diskusi sledovali na dálku mimo náš Parlament, natolik pro ně byla důležitá. Všichni musíme mít sami ze sebe radost, protože zítra, pokud nedojde k nějakému překvapení, bude text vzniklý po mnoha jednáních a diskusích jednomyslně přijat, ba možná přijat bez hlasování, což je skutečně dokladem, že takový text lze téměř přijmout aklamací.
<P>
Je tedy načase poblahopřát paní Hieronymiové a ostatním stínovým zpravodajům, ale především paní Hieronymiové a, musím uznat, také paní komisařce. Ta řekla, že má pocit, že úkol byl splněn. Neplete se. Dnes je její pocit plně oprávněný.
<P>
Znamená to, že přijmeme velmi jasný právní rámec s jasnými pravidly, která zabezpečí a zajistí investice do audiovizuálního vysílání. Tato pravidla umožní rozšířit veškeré požadavky týkající se ochrany spotřebitelů a ochrany nezletilých na nová digitální média a na nové postupy s novými médii související, aniž by docházelo k současnému překrývání nebo prostému rozšiřování existujících ustanovení. Pro nové postupy je totiž třeba najít novou právní úpravu.
<P>
Nové předpisy bezpochyby vnášejí větší pružnost do reklamy. To si uvědomujeme. Předpisy jsme projednali a podpořili. Vlastně právě moje skupina se nejvíce snažila o to, aby tento text nakonec prošel, protože jsme evropský audiovizuální model nezbavili jeho charakteristických rysů. Nikdy jsme sice tak daleko nezašli, avšak víme (a to chci říci nahlas, protože jsme podpořili i umístění produktu, s plným vědomím a svědomím), že chceme-li divákům nabídnout bezplatné televizní vysílání, i když úplně bezplatné nebude nikdy, ale pro diváky ano, a nechceme-li toto bezplatné vysílání financovat pouze z daní a veřejných financí, pak je třeba najít způsoby financování v konkurenčním prostředí. Právě v takovém kontextu jsme souhlasili s umístěním produktu. Bude zcela transparentní a také jsme jasně řekli, jak a kdy by se mělo provádět.
<P>
Nyní přichází řada na provádění textu. Žádám tímto Komisi, aby se znovu zhostila své odpovědnosti. Dítě sice vylétá z hnízda, ne však úplně. Provádění je třeba pečlivě sledovat a zvláště, paní komisařko, je nutno něco učinit s jednou věcí, která mi působí vážné obavy. Myslím, že v některých členských státech panuje dojem, že do provedení tohoto textu nebudou vlastně pro evropskou televizi platit žádné právní předpisy. Jinými slovy, že nebude žádný zákon. To přitom není pravda. Směrnice o televizi bez hranic, která zůstává v platnosti, zavedla pravidla pro reklamu, v nichž je stanoveno, co se smí a nesmí dělat. Všeobecně zavládl dojem, že než se nová právní úprava, nová směrnice začne používat v členských státech, nebudou platit předpisy, které jsou již v platnosti. Vy spolu s Komisí zodpovídáte za to, že zazní zcela jasně, že takové vnímání situace je mylné a že takto na ni nelze pohlížet.
<SPEAKER ID="170" NAME="Zdzisław Zbigniew Podkański">
jménem skupiny UEN. - (PL) Pane předsedající, změna směrnice Evropského parlamentu a Rady o koordinaci některých právních a správních předpisů členských států upravujících provozování televizního vysílání má zajistit, že příjemci audiovizuálních mediálních služeb v členských státech budou moci plně využívat výhod vnitřního trhu díky zásadě regulace podle země původu.
<P>
Po změně směrnice budou právní předpisy Evropské unie odpovídat nejnovějšímu technologickému vývoji. Návrh Evropské komise rozlišuje mezi lineárními službami, mezi něž patří zejména tradiční, internetová nebo mobilní televize, která divákovi neustále nabízí program formou nepřetržitého vysílání, a nelineárními službami, které mají podobu televize stažené na vyžádání ze sítě.
<P>
Pokud by takzvaná směrnice o televizi bez hranic zůstala zachována v nezměněné podobě, ještě by se prohloubily neodůvodněné rozdíly v přístupu k regulaci jednotlivých způsobů šíření obdobného nebo totožného mediálního obsahu. Současná ustanovení o televizi by nadále měla platit pro lineární služby. Pro nelineární služby je ale třeba zavést alespoň minimální základní předpisy. Mohly by se například týkat ochrany nezletilých, zákazu podněcování k rasové nenávisti a zákazu skryté reklamy. To všechno navržené změny obsahují. Z těchto důvodů Skupina Unie pro Evropu národů návrh při hlasování podpoří.
<SPEAKER ID="171" NAME="Helga Trüpel">
jménem skupiny Verts/ALE. - (DE) Pane předsedající, součástí našich obnovených jednání o nové verzi směrnice o provozování televizního vysílání, která bude od nynějška známá jako "směrnice o audiovizuálních mediálních službách", byla neustále i rozprava o kulturní politice, zaměřující se na kulturní rozmanitost a zachování kvalitního televizního vysílání. Legislativní proces definitivním rozhodnutím Parlamentu ve skutečnosti teprve začíná, a proto se musíme nyní zajímat o to, co bude dál.
<P>
Naléhavě vyzývám členské státy, aby využily zásadu subsidiarity zakotvenou ve směrnici a plně zužitkovaly prostor, který je jim otevřen k zajištění větší kulturní a mediální rozmanitosti. Mám na mysli především více práv pro nezávislé producenty, příspěvky poskytovatelů nelineárních služeb (jako např. "video na vyžádání") ve prospěch evropské produkce a omezení prostoru pro umisťování produktu. Zejména veřejnoprávní vysílání by se v Evropě mělo bez umisťování produktu obejít úplně.
<P>
Při práci na nové verzi směrnice jsme se dostali do sporu ohledně zcela zásadních otázek. Týkaly se toho, do jaké míry chceme liberalizovat trh a kde přesně hodláme regulovat. Z pohledu zelených je zvolené řešení tohoto sporu nakloněno tržněji orientované liberalizaci, zvláště v oblasti reklamy. Naše skupina proto novou verzi směrnice v zítřejším hlasování nepodpoří. Další nové možnosti pro vysílání ještě většího množství reklamy - ať už ve sportovních přenosech, seriálech nebo celovečerních filmech - povedou ke zhoršení kvality evropských sdělovacích prostředků. Veřejnoprávní vysílání bude mít proto v budoucnosti ještě větší význam a zákonodárci členských států mu musejí otevřít cestu k plnění jeho mandátu, jímž je co nejrozsáhlejší informování a vzdělávání, a to i novými prostředky, jakými jsou mobilní nebo internetová televize. Z těchto důvodů musíme i při projednávání nové verze směrnice o telekomunikacích zřídit na evropské úrovni vhodný rámec, který v budoucnosti umožní rozšíření příjmu vysílání přes mobilní telefony a Internet.
<SPEAKER ID="172" NAME="Doris Pack" AFFILIATION="PPE-DE">
(DE) Pane předsedající, kompromisní text, který navrhla Ruth Hieronymiová, samozřejmě s pomocí dalších kolegů, mohu bezvýhradně podpořit. Chtěla bych jí opravdu velmi vřele poděkovat; tato práce byla značně obtížná a ona odvedla vynikající práci. Kompromis podle mého názoru obsahuje vše, čeho jsme chtěli dosáhnout v prvním čtení.
<P>
Je známo, že kvůli rychlému tempu technologického vývoje původní směrnice zastarala. Sama jsem na oné první směrnici pracovala. Dnes před námi stojí nové možnosti - nové příležitosti pro vysílání, nové služby na vyžádání fungující paralelně s tradiční televizí, a proto potřebujeme tuto novou směrnici. Já jsem v této souvislosti pokládala za důležité podpořit zásadu země původu a zachovat krátké zpravodajské příspěvky. Nový text zavádí pružnější právní úpravu reklamy, domnívám se však, že zachování omezení délky reklamy v hodinovém vysílání ve výši 12 minut je oprávněné. Ani nadále se tedy nebudou přerušovat celovečerní filmy a vysílání zpráv.
<P>
Ožehavým bodem, jak asi víte, paní komisařko, bylo umístění produktu. Řada z nás hlasovala pro tento kompromis jen s těžkým srdcem. Pozitivní nicméně je, že na prvním místě je zmíněn zákaz, po němž jsou uvedeny výjimky, o nichž již hovořili jiní. Domnívám se, že, budou-li tyto výjimky řádně používány, nevznikne u nás podobný stav jako v Americe. Rovněž velmi vítám omezení reklamy ve vysílání pro děti. Tento kompromis umožňuje audiovizuálnímu odvětví čelit hlavním současným změnám a zároveň se přizpůsobit technologickým a tržním podmínkám. Kompromis do budoucna pomůže audiovizuálnímu odvětví zlepšit jeho konkurenceschopnost. V tomto okamžiku je kompromis nejlepší možnou rovnováhou mezi pluralitou sdělovacích prostředků a kulturní rozmanitostí a otevírá prostor k rozvoji konkurenceschopnějšího evropského audiovizuálního průmyslu.
<P>
Ještě jednou bych ráda vřele poděkovala paní komisařce, ale především naší kolegyni Ruth Hieronymiové.
<SPEAKER ID="173" NAME="Viviane Reding">
členka Komise. - (FR) Pane předsedající, nemohu než souhlasit s tím, co tady právě zaznělo. Díky podpoře jednotlivých orgánů a angažovanosti naší zpravodajky a jejích kolegů jsme totiž vypracovali směrnici, která náš audiovizuální průmysl povede do budoucnosti, bere však ohled i na naše hodnoty a kulturu. Pro evropský audiovizuální průmysl je to významný krok kupředu a z toho mám stejnou radost jako řada dalších řečníků.
<P>
Zazněla zde otázka, co se bude dít, než začne být nová směrnice skutečně prováděna. Dotyčného poslance mohu v tomto ohledu uklidnit. I nadále platí pravidla vyplývající ze směrnice o televizi bez hranic. Mimochodem nedávno jsem zahájila řízení pro porušení práva se Španělskem kvůli překročení délky reklamy. Totéž čeká všechny členské státy, které nebudou hrát podle pravidel - dokud nemáme pravidla nová, hraje se dál podle starých pravidel.
<SPEAKER ID="174" NAME="Předsedající">
Rozprava je ukončena.
<P>
Hlasování se bude konat zítra.
<P>
Písemná prohlášení (článek 142)
<SPEAKER ID="175" NAME="Claire Gibault  " AFFILIATION="ALDE">
písemně. - (FR) Ráda bych poblahopřála paní Hieronymiové a panu Guardansovi k tomu, jak báječně vedli dialog s poslanci, a ke kvalitním vztahům, jež navázali s Radou a díky nimž bylo možné ve druhém čtení předložit tuto výjimečně konsensuální zprávu.
<P>
Rada přistoupila na většinu požadavků Parlamentu a na všechny požadavky mé politické skupiny. Jsem ráda, že se do textu dostaly dva aspekty, které mi zvláště ležely na srdci - zásada země původu a ochrana dětí v souvislosti s reklamními šoty.
<P>
Parlament dokázal, že je schopen s Radou jednat a že tato jednání přispěla k vylepšení původního návrhu. Nebyl to snadný úkol, ale svůj cíl jsme splnili. Nyní doufám, že naše vlády projeví dobrou vůli a pomohou s prováděním textu do vnitrostátního práva.
<SPEAKER ID="176" NAME="Gyula Hegyi  " AFFILIATION="PSE">
písemně. - (HU) Nová právní úprava pro televizi bez hranic není jednoznačným úspěchem. Je potěšující, že vytváříme právní základy pro digitální a nelineární televizi. Činíme tak za pět minut dvanáct, neboť technologie se vyvíjejí rychle. Považuji za velmi důležité, aby veřejnoprávní televizní stanice, které šíří hodnoty Společenství, mohly využívat příležitostí nabízených novými technologiemi. Pokud veřejnoprávní stanice nedokáží v oblasti technologické kvality držet krok s komerčními stanicemi, pak hrozí, že přijdou o své dosavadní diváky a jejich kulturní vysílání, reportáže a jiné kvalitní pořady se nedostanou k mladší generaci. Konečná verze podstatně změkčuje předpisy pro reklamu. Obzvlášť nepříjemné je i to, že se nám nepodařilo zastavit plíživý nárůst reklamy, přestože vadí našim voličům v celé Evropě. Je také skličující, že dokonce i vysílání pro děti může být přerušováno reklamou. Ustanovení o umisťování produktu je střízlivým kompromisem. Tento právní předpis řadu cílů Evropského parlamentu nenaplňuje, je však lepší než nic, protože neexistence žádné právní úpravy by podle všeho byla ještě problematičtější.
<SPEAKER ID="177" NAME="Daciana Octavia Sârbu  " AFFILIATION="PSE">
písemně. - (RO) Vítám společný postoj Rady, který přináší podstatné změny v oblasti ochrany dětí a nezletilých, přístupu postižených lidí k audiovizuálním službám a umisťování reklamních produktů.
<P>
Mladí lidé vnímají reklamní šoty na alkohol a tabákové výrobky tak, že jsou pro dospělé společensky přijatelné. Tyto zlozvyky jsou spojovány s fyzickou přitažlivostí, zábavou, dobrodružstvím a odpočinkem. Kromě toho častá reklama na potraviny a nápoje s vysokým obsahem tuků a cukrů, zejména je-li zaměřená na děti, podkopává prospěšné iniciativy na poli ochrany veřejného zdraví, mezi něž patří například výchova ke správné výživě a řádné označování výrobků. Evropská unie se potýká s kritickým nárůstem obezity a televize tento problém jen prohlubuje. Ve Španělsku představuje 48 % reklamního času během dětského vysílání reklama na sladkosti, rychlé občerstvení a smažené brambůrky. Ve Velké Británii tvoří reklama na potraviny s vysokým obsahem tuků a cukrů 80, resp. 90 % veškeré televizní reklamy.
<P>
Text Rady zdůrazňuje, že je potřeba vypracovat kodexy chování pro reklamu na nezdravé jídlo ("junk food") zaměřenou na děti a také zavést systém filtrů a kódů PIN, který by zlepšil ochranu mladistvých před negativním vlivem audiovizuálních služeb a sehrál významnou úlohu v boji s obezitou.
