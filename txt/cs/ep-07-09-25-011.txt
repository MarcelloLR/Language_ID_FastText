<CHAPTER ID="011">
Meziregionální dohoda o přidružení s Mercosurem a dohoda s Brazílií (rozprava)
<SPEAKER ID="236" NAME="Předsedající">
Dalším bodem jsou prohlášení Rady a Komise, která se týkají jednání o meziregionální dohodě o přidružení se skupinou zemí Mercosur a novém dvoustranném strategickém partnerství s Brazílií.
<SPEAKER ID="237" NAME="Manuel Lobo Antunes" LANGUAGE="PT">
Chápeme, že dohoda o přidružení mezi Evropskou unií a skupinou zemí Mercosur musí být ve všech směrech vyčerpávající, to znamená dohoda a spolupráce politická i ekonomická, která má za cíl nejen podporovat obchod a investice, ale také významnou měrou upevnit strategické vztahy mezi Evropskou unií a daným regionem. Tato dohoda vytvoří největší oblast volného trhu mezi dvěma regiony se zhruba 700 miliony obyvatel a zároveň umožní ekonomickou a sociální integraci, usnadní investování a významně podpoří ekonomický růst v obou regionech.
<P>
Je pravda, že výsledky jednání o rozvojové agendě z Dohá ovlivnily vyjednávací proces. Nemůžeme však dohodu o přidružení nahlížet z čistě ekonomického hlediska; musíme zdůraznit i její politický rozměr.
<P>
Pro zlepšení vztahů mezi Evropskou unií a skupinou zemí Mercosur, což je naším společným cílem, je nezbytné přihlédnout k vyváženosti politických a ekonomických složek. Musíme si však uvědomit, že po sedmi letech vyjednávání jsme ve slepé uličce. Tato bezvýchodná situace je výsledkem nesouladu či rozporů v prezentovaných návrzích.
<P>
Na jedné straně návrh učiněný Evropskou unií zahrnoval veškerá odvětví, na straně druhé návrh skupiny zemí Mercosur opominul odvětví pro Evropskou unii důležitá. Portugalské předsednictví čeká na politický závazek skupiny Mercosur představit vylepšený návrh, aby Komise mohla opět začít jednání s vidinou rychlého uzavření dohody, která je spravedlivá a vyrovnaná pro obě strany.
<P>
Strategické partnerství mezi Evropskou unií a Brazílií, které bylo ustanoveno na summitu v Lisabonu 4. července, musí být chápáno nejen jako prostředek pro upevnění vztahů s Brazílií, ale také jako způsob posilování strategických meziregionálních vztahů mezi Evropskou unií a Latinskou Amerikou, zejména při jednáních se skupinou Mercosur.
<P>
Společné prohlášení vydané po summitu s Brazílií jednoznačně dokládá závazek ke konečnému jednání o dohodě o přidružení mezi EU a skupinou zemí Mercosur.
<P>
Co se týče Brazílie, nezapomínáme-li na její rostoucí strategický význam na mezinárodní scéně, partnerství uzavřené během portugalského předsednictví znamená začátek nových vztahů mezi Evropskou unií a Brazílií, stejně jako v případě Ruska, Indie a Číny. Partnerství se bude rozvíjet na základě akčního plánu, který zahrnuje podporu dialogu a spolupráce v oblastech společných zájmů, které byly prezentovány ve sdělení Komise Radě o strategickém partnerství EU a Brazílie, jehož součástí je i pořad jednání o skupině Mercosur.
<SPEAKER ID="238" NAME="Jan Figel">
člen Komise. - Paní předsedkyně, jsem vděčný za možnost diskutovat o tomto závažném tématu. Jak bylo správně zdůrazněno, rozhodnutí ustanovit strategické partnerství s Brazílií se vrací k prvnímu sdělení Komise o Brazílii, kde jsme navrhovali postup vpřed v našich vztazích s Brazílií, a první summit EU a Brazílie v Lisabonu tento nový vztah potvrdil a upevnil.
<P>
Proč užší vztahy s Brazílií? Strategické partnerství EU a Brazílie je přirozenou reakcí na geopolitická fakta. Brazílie se dnes stává mezinárodním hráčem s důležitým významem pro globální témata jako změny klimatu, boj proti chudobě, mír, bezpečnost a multilateralismus. Je uznávána i v rozvojovém světě, jak to dokazuje její předsednictví G20 v rámci WTO, a aktivně se zasazuje za rozhovory Jih-Jih.
<P>
Navázala partnerství se všemi důležitými zeměmi: Čínou, Ruskem a Spojenými státy. Evropská unie může z užšího partnerství s Brazílií získat velmi mnoho pro řešení globálních témat, která se týkají všech.
<P>
Strategické partnerství poskytuje příslušný rámec, jak ukazuje zkušenost všech dalších členů skupiny BRICS. Jaký vliv bude mít partnerství na Latinskou Ameriku a zejména na skupinu Mercosur? Podpora regionální integrace je jedním ze základních pilířů partnerství. To je jasně uvedeno ve sdělení Komise a Brazílie to tak také vnímá. Prezident Lula to důrazně potvrdil na prvním summitu EU a Brazílie v červenci.
<P>
Jižní cíp je pro Evropskou unii bezpochyby velmi důležitý. Mimo společných kulturních a politických hodnot, jako jsou demokracie, lidská práva a sociální spravedlnost, představuje i obrovský ekonomický potenciál, který mohou oba ekonomicky se doplňující regiony využít. EU je pro skupinu Mercosur nejdůležitějším obchodním a investičním partnerem. Ročně putuje za oceán zboží a služby v hodnotě 50 bilionů EUR. Celková hodnota investic EU ve skupině zemí Mercosur pak byla zhruba 100 bilionů EUR v roce 2005.
<P>
Skutečně věříme, že potenciál ekonomicky a politicky integrované skupiny Mercosur je obrovský. Nedávný vznik Strukturálního konvergenčního fondu a Parlamentu Mercosuru je velmi povzbudivým signálem. EU samozřejmě tento proces integrace podporuje nejen slovy, ale i konkrétními činy.
<P>
Evropská unie byla a bude napůl výhradním sponzorem integrace skupiny Mercosur. Za posledních 5 let byla poskytnuta částka ve výši 50 milionu EUR a stejná částka je k dispozici pro současný finanční výhled (2007-2013) na podporu výstavby institucí skupiny Mercosur, upevnění občanské společnosti a urychlení ekonomické integrace.
<P>
Uzavření dohody o přidružení mezi EU a skupinou zemí Mercosur by bylo obrovským krokem vpřed v integračním procesu regionu. Evropská unie má proto velký zájem na uzavření jednání a chce pokračovat až budou jasnější jednání o rozvoji z Dohá.
<P>
Strategické partnerství s Brazílií je rozhodnutí pro Brazílii i skupinu Mercosur výhodné. Obě roviny vztahů - vnitrostátní a regionální - se budou vzájemně doplňovat a podporovat se. Partnerství v žádném případě nenahrazuje meziregionální jednání mezi EU a skupinou Mercosur.
<P>
Plně souhlasíme s Brazílií, že skupina Mercosur je a nadále bude jedinou oblastí dvoustranných ekonomických a obchodních vztahů. Jsem přesvědčen, že vytvořením závazků s Brazílií, největším členem skupiny Mercosur, můžeme regionální integrační proces ještě více podpořit. Sdílená zkušenost díky společnému pořadu jednání s EU dodá Brazílii odvahu více podpořit snahy skupiny Mercosur při tvorbě společné obchodní a politické unie.
<SPEAKER ID="240" NAME="Daniel Varela Suanzes-Carpegna">
jménem skupiny PPE-DE. - (ES) Pane předsedající, úřadující předsedo Rady, pane komisaři, dámy a pánové, nejdříve bych chtěl poděkovat portugalskému předsednictví a panu komisaři za jejich důležité komentáře k textu jednoznačné otázky položené Výborem pro mezinárodní obchod.
<P>
Je všeobecně známo, že Brazílie je obrovskou a velkolepou zemí s velikým potenciálem, která je v rozhodující fázi politického a ekonomického vývoje. Náš vzájemný vztah je silný a měl by být stále posilován. Mimořádné vazby Brazílie na Portugalsko a Portugalska na Brazílii jsou rovněž známy, uznávány a všemi respektovány.
<P>
- (PT) Velmi dobře chápeme postavení našich dobrých a vážených portugalských přátel spolu s jejich zájmy a obavami, protože je s nimi sdílíme.
<P>
(ES) Evropská unie, Komise, Rada a Parlament však vždy vyjadřovaly podporu upevňování regionální integrace skupiny Mercosur, jednání s oblastí a maximálnímu slučování regionu.
<P>
Jak již zde bylo zmíněno, Brazílie má pro to klíčové postavení. Pokud se sdělení Komise a navrhovaný strategický vztah s Brazílií ubírají tímto směrem, je to jenom dobře. Vše by se dělo za podpory Evropského parlamentu, který se v této rozpravě vyjádřil stejně jako při hlasování o zprávě o jednáních EU a skupiny Mercosur, které jsem měl tu čest být zpravodajem a která byla před rokem přijata a ke které odkazuji.
<P>
Vzhledem k nejasnostem vyplývajícím z tohoto sdělení potřebuje být Parlament ujištěn, že tento bod bude vyjasněn a že budeme informováni.
<P>
Jsme si také vědomi, že očekávání uzavření ambiciózní dohody mezi Evropskou unií a skupinou Mercosur nemůže trvat věčně a že pokud sama skupina Mercosur neučiní kroky směrem k integraci a jednání mezi Evropskou unií a skupinou Mercosur budou stagnovat, ať už s dohodou z Dohá či bez ní, rozhodnutí musí být na nich a nejdůležitější věcí bude efektivita: dvoustranná dohoda s Brazílií.
<P>
Pokud se tak ale nestane, pane předsedající, dámy a pánové, cílem je dosáhnout dohody se skupinou Mercosur. Stručně řečeno, ano Brazílii, ale jen pokud nebudou narušena jednání s celou skupinou Mercosur.
<SPEAKER ID="243" NAME="Erika Mann">
jménem skupiny PSE Group. - (DE) Pane předsedající, pane komisaři, pane úřadující předsedo Rady, jménem Výboru pro mezinárodní obchod jsme žádali tuto rozpravu, protože jsme velmi znepokojeni stavem, kdy se uzavírá stále více a více nejrůznějších dohod, které ovlivňují naši práci ve vnějším ekonomickém sektoru a které samozřejmě obsahují složku týkající se zahraniční politiky. Máme dvoustranné dohody o volném obchodu, regionální dohody o volném obchodu, dohody o partnerství a strategické dohody a my se obáváme, jak je všechny skloubit dohromady, abychom zajistili konzistentní přístup Evropy k výzvám, které globalizace vnáší do zahraniční politiky a vnějšího ekonomického sektoru.
<P>
Pane komisaři, správně jste uvedl, že Brazílie je pro nás důležitou zemí. Jsem rovněž rád, že je přítomen úřadující předseda Rady a že všichni tento názor sdílíme. Brazílie není jen důležitou zemí; je v mnoha ohledech zemí úžasnou. Otázka zní jednoduše: jak můžeme rozumně sloučit tuto strategickou dohodu a zároveň ideu uzavření regionální dohody se skupinou Mercosur, která sama se již dostala do velkých problémů? Není pravda, že jednání probíhají výborně. Jsou velmi komplikovaná.
<P>
Vedle toho chceme také uzavřít multilaterální dohodu při jednacím kole z Dohá. Nezdá se však vůbec pravděpodobné, že bychom tuto dohodu nějakým významným způsobem zachránili, pokud ji vůbec zachráníme. Jak tedy chcete toto vše spojit v danou chvíli dohromady? Tak zní naše otázka.
<P>
Samozřejmě, že hovoříme i o strategické dohodě. Co je podstatou strategické dohody? Pokud si ji prohlédnete, obsahuje mnoho. Mnoho politických prohlášení zaměřených na Brazílii, která jsou všechna velmi rozumná. Opakuji, že naše skupina je velmi potěšena, že jsou zahrnuta, ale jak je chcete navázat na ostatní členy, např. v Latinské Americe, se kterou máme dohody o volném obchodu? A jak chcete získat odezvu, aby naše obchodní politika byla prostoupena jednotnou evropskou politikou do té míry, že to všichni partneři také pochopí?
<SPEAKER ID="244" NAME="Ignasi Guardans Cambó">
jménem skupiny ALDE. - (ES) Pane předsedající, úřadující předsedo Rady, pane komisaři, Mercosur dluží Evropské unii mnoho. Mercosur je nepochybně plodem svobodného a svrchovaného rozhodnutí svých členů a je zřejmé, že místo čtyř plnoprávných členů bude brzy pět, pokud, jak doufáme, nenastanou žádné komplikace při očekávané ratifikaci žádosti o členství Venezuely.
<P>
Je samozřejmé, že je tedy plodem svých členů. Je také zřejmé, že od jejího vzniku v roce 1985 deklarací z Foz de Iguazúu a smlouvou z Asunciónu z roku 1991 byla vždy blízko Evropské unii, která byla svědkem přerodu skupiny od prvních krůčků k dnešnímu stavu. Byla velmi blízko, pomáhala a bránila samu existenci skupiny Mercosur a její cíle, protože jsme věděli, že meziregionální vztah je přínosem jak pro ni, tak pro nás.
<P>
Z tohoto důvodu Evropský parlament vždy vynakládal maximální úsilí na dohodu o přidružení mezi Evropskou unií a skupinou zemí Mercosur. Dohoda, která musí obstát, která je ambiciózní a vyvážená. Dohoda, která kromě obchodního rozměru, kromě striktně obchodního rozměru, má rovněž rozměr politický a institucionální, stejně jako kapitolu zamířenou na podporu udržitelného ekonomického a sociálního rozvoje.
<P>
Toto jsou hodnoty, které po celou dobu trvání vztahu se skupinou Mercosur Evropský parlament obhajoval. Proto jsou členové Parlamentu, kteří se v rámci Výboru pro mezinárodní obchod zabývají problematikou vnějšího obchodu, soudě dle jejich projevů překvapeni vyhlášením dvoustranné dohody s Brazílií.
<P>
Vždy jsme byli přesvědčeni, že regionální rámec je nejefektivnější způsob, jak těchto cílů dosáhnout, a zároveň základní pilíř pro naše vztahy. Je jasné, že upevňující se pozice Brazílie si kromě respektu zaslouží i gratulaci. Prezident Lula se svou vládou upevňují vůdčí roli země a přispívají tak k větší stabilitě oblasti a k pokroku pro miliony lidí. Při pohledu na čísla si každý uvědomí, jak důležitý je vliv Brazílie na naše obchodní vztahy s touto cennou částí světa a jak jeho důležitost bude stále narůstat.
<P>
Strategický vztah mezi Evropskou unií a Brazílií, který byl vyhlášen 30. května, však naráží na riziko, že bude narušen regionální vztah mezi Evropskou unií a skupinou Mercosur.
<P>
Ministr zahraničí a komisař se nás stále snaží uklidnit a obdrželi jsme příslušná vysvětlení. Přesto žádáme, aby byl o těchto jednáních Parlament stále informován, protože chápeme, že teoreticky je určitá dohoda s Brazílií možná, ale nepřijali bychom ani nepodpořili cokoli, co by oslabilo regionální vztahy.
<SPEAKER ID="245" NAME="Liam Aylward">
jménem skupiny UEN. - Pane předsedající, problém brazilského hovězího masa stále plní titulky novin, protože to je záležitost, která se týká zemědělců a spotřebitelů v celé Evropě. Jako poslanec irské vlády jsem se letos v květnu a ještě jednou na konci srpna setkal s velvyslancem při Evropské unii, abych zdůraznil své obavy týkající se vývozu brazilského hovězího do EU. Zejména se jedná o nelegální odstraňování štítků, pašování dobytka z oblastí zasažených kulhavkou a slintavkou a řádné testování dobytka.
<P>
EU zcela správně přijala politiku regionalizace, díky které je v případě propuknutí kulhavky a slintavky vyloučena z exportu hovězího pouze postižená oblast. Tato politika se osvědčila v Irsku v roce 2001 a letos ve Velké Británii, protože byla ihned v platnost uvedena přísná pravidla pro sledování. Tato úroveň sledování v Brazílii neexistuje, což je z pohledu EU nepřijatelné. V EU musí zemědělci dodržovat přísné normy zavedené Komisí. Naléhám na Komisi, aby zajistila, že ty samé normy a opatření budou zavedeny i v Brazílii, aby byla situace vyrovnaná pro všechny. Jsem rád, že komisařka Fischer Boelová navštíví příští měsíc Brazílii a doufám, že po této návštěvě nám bude moci vyvrátit oprávněné obavy, které zemědělci a spotřebitelé v Evropě mají.
<SPEAKER ID="246" NAME="Alain Lipietz" LANGUAGE="FR">
Pane předsedající, úřadující předsedo Rady, pane komisaři, myslím, že bychom neměli chodit kolem horké kaše. Problém není respekt, který dlužíme této úžasné zemi, Brazílii, problém je směr, kterým se nyní mezinárodní vztahy ubírají.
<P>
Pan Mandelson a zdá se, že i generální ředitelství pro obchod opustili myšlenku multilateralismu a zaujímají bilaterální přístup jako Spojené státy. Co bývalo obchodní značkou evropského postavení v mezinárodním obchodě bylo, že jsme alespoň chtěli biregionalizmus, jinými slovy, diskutovat o problémech region od regionu. Slyšeli jsme, že právě jednáme s Brazílií, právě jednáme s Indií: jako bychom určitým způsobem chtěli kompenzovat vzpomínku na britský imperialismus vzpomínkou na imperialismus portugalský či španělský. Indie je dvaapůlkrát větší než Evropa včetně Turecka. Indie je třikrát větší než Latinská Amerika.
<P>
Naším cílem je vytvořit multipolární svět. To znamená, že nejdříve musíme napomoci sjednocení skupiny Mercosur a Andského společenství a následně sjednocení celého Jihoamerického společenství národů.
<P>
V tomto směru nic nenamítáme proti rozhovorům, ať s Bolívií či Brazílií, nesmíme však zapomínat, že chceme sjednocovat, ne rozdělovat. Skupina Mercosur musí být na našem seznamu priorit před Brazílií a až začneme jednání s Brazílií, musíme zvážit důsledky, které by mohla mít mimo jiné na naše jednání o cukru s organizací ASEAN.
<SPEAKER ID="247" NAME="Helmuth Markov">
jménem skupiny GUE/NGL. - (DE) Pane předsedající, úřadující předsedo Rady, pane komisaři, i přes skutečnost, že jednání se skupinou Mercosur postupují pomalu, měla by EU vyslat jasný signál brazilské vládě a dalším partnerům, že nebude uzavírat žádné dvoustranné dohody s jednotlivými vládami, které odporují integraci příslušných regionů: ne s Brazílií, která je členem skupiny Mercosur a v budoucnu možná členem skupiny Unasur, ne s Kolumbií či s Peru, které jsou členy Andského společenství a v budoucnu možná členy skupiny Unasur.
<P>
Obtíže při jednáních se skupinou Merosur nejsou malicherné. Budoucnost zemědělství, ne pouze budoucnost agribusinessu a oblasti služeb, industrializace, transfer technologií, přístup k lékům, to vše jsou otázky, na které musíme spolu s jihoamerickými partnery nalézt odpověď, pokud chceme s tímto regionem opravdu spolupracovat. Naším cílem by měla být spolupráce, při které jsou nejdůležitější zájmy občanů. Spolupráce by neměla být omezena pouze na rozdělení podílů na trhu a přístupu k energiím a vodě či na udělování patentů týkajících se duševního vlastnictví.
<P>
Má skupina uvítala skutečnost, že Brazílie, stejně jako Thajsko, podnikla významné kroky pro zlepšení přístupu k lékům, i přes námitky farmaceutického průmyslu. Tyto kroky by Komise a Rada měly podporovat. Rovněž vítáme skutečnost, kdy Brazílie již oznámila, že chce hovořit o problému ničení deštných pralesů v Amazonii, protože to je zásadní pro stabilizaci klimatu.
<P>
I přesto, že se ničení za poslední dva roky zpomalilo, stále pokračuje. Nátlak Evropské unie, USA a dalších důležitých aktérů na přístup k biopalivům, zejména etanolu, namísto důkladnější kontroly chování spotřebitelů, je dalším nebezpečím pro deštné pralesy a zabezpečení potravinami.
<P>
Často slýcháme od brazilských představitelů, že zemědělský průmysl v zemi se musí rozšiřovat, aby vylepšil finanční situaci, zejména v souvislosti se zahraničním dluhem. Jak jistě víte, nové vlády v oblasti se snaží hledat další cesty, jak tento problém vyřešit. Bolívie, Ekvádor, Nikaragua, Venezuela, Paraguay a Argentina spojily své síly k vytvoření Banky jihu, čímž se staly nezávislé na Světové bance a MMF. To je dobrá zpráva i přesto, že jako Evropská unie jsme akcionáři v dalších bankách a tímto ztrácíme přidělené úvěry. Musíme si však přestat klást podmínky.
<P>
Evropská unie by neměla jen pasivně přihlížet, ale měla by být aktivnější a rozvíjet tyto přístupy, které jsou zcela v souladu s našimi vlastními cíli spolupráce a ochrany životního prostředí.
<SPEAKER ID="248" NAME="Bastiaan Belder">
jménem skupiny IND/DEM. - (NL) Pane předsedající, často slýcháme, že nového dvoustranného strategického přátelství s Brazílií bylo dosaženo za portugalského předsednictví. Oceňuji skutečnost, že každý členský stát má prostor, aby během svého předsednictví zanechal v politice EU svou stopu. Rád bych však dodal, že členské státy by tento volný prostor měly využívat jen po posouzení kontinuity současného pořadu jednání EU.
<P>
Právě z tohoto důvodu sdílím obavy, které se týkají tématu, o kterém zde hovoříme. Evropská unie chce již nějaký čas uzavřít meziregionální dohodu o přidružení se skupinou Mercosur. Tato vize je mařena dvoustranným strategickým partnerstvím s Brazílií.
<P>
Zaprvé, země skupiny Mercosur se cítí Evropskou unií podvedeny. Místo meziregionální dohody dává Unie jasně přednost dohodě dvoustranné. Proto bych se rád Komise zeptal, jaké kroky podniká, aby rozptýlila tyto obavy v zemích jako Argentina, Uruguay nebo Paraguay. Obchodní vztahy s těmito zeměmi jsou pro Unii stejně důležité.
<P>
Dalším důvodem mých obav ohledně skupiny Mercosur je stabilita a politické směřování této spolupráce. V posledních letech je zřejmé, že se Brazílie energičtěji snaží vyprofilovat na globální úrovni jako přirozený vůdce kontinentu. Ukazuje se nejen v asertivní roli například ve WTO, ale rovněž se snaží získat členství v Radě bezpečnosti.
<P>
Brazílie se pak méně stará o svou roli přímo na kontinentu. Skupina Mercosur tvoří nakonec jen 10 % exportu Brazílie. Země pak není ochotna příliš do dalších zemí skupiny Mercosur investovat. Vstupem na globální scénu dává Brazílie najevo, že ze své role v regionu vyrostla.
<P>
Odvrácenou tváří brazilské politiky je ohrožení stability a politického směřování skupiny Mercosur. Po odstoupení Brazílie se snaží v rámci skupiny Mercosur a tím i celého kontinentu získat vůdčí roli Venezuela. Chávez se pokouší posílit svou pozici v oblasti díky zásobám ropy a protizápadní rétorikou. Venezuela provádí ochranářskou, vnitřně ekonomicky orientovanou politiku, kde jsou důležitá odvětví ohrožena opětovným znárodněním. Není přitom prostor pro volný obchod a otevírání nových trhů. Domnívám se, že Rada a Komise jsou si vědomy skutečnosti, že tento vývoj má důsledky pro země Jižní Ameriky a zcela určitě také důsledky pro ekonomické a obchodní zájmy Unie v této oblasti.
<P>
Vyzývám proto Radu a Komisi, aby využily skutečnost, že strategické partnerství s Brazílií existuje, a zvrátily tak trend, který jsem právě popsal. Unie musí na Brazílii naléhat, aby využila svůj nový politický význam díky bilaterálnímu partnerství s EU a dala najevo svou vůdčí roli v rámci skupiny Mercosur i na kontinentu.
<P>
Nakonec bych, pane předsedající, okomentoval náplň partnerství. Jsem toho názoru, že náplň partnerství EU s Brazílií se nesmí soustředit pouze na témata jako bioetanol, ale rovněž na počátek jednacího kola z Dohá. Přeci jen byla dosud pozice Brazílie dosažena převážně díky individuálním úspěchům v oblasti zemědělství, zatímco země ve skutečnosti není připravena dělat kompromisy, co se týče trhu nezemědělských výrobků (NAMA) a služeb.
<SPEAKER ID="249" NAME="Małgorzata Handzlik" AFFILIATION="PPE-DE">
(PL) Pane předsedající, jsem přesvědčena, že jednání mezi Evropskou unií a skupinou Mercosur by pro naši práci v následujících měsících měla být prioritní. I přes mnoho problémů, na které v současné době narážíme, přináší multilaterální spolupráce v tomto regionu spoustu výhod, protože umožní spolupráci v rámci všech přidružených států ve skupině Mercosur, udrží ji a zároveň prohloubí, bez ohledu na ekonomické postavení jednotlivých států v regionu.
<P>
Úspěšné uzavření jednání mezi Evropskou unií a skupinou Mercosur by mohlo vést ke vzniku největší zóny volného obchodu na světě, která bude mít za následek nárůst objemu obchodu a posílení pozic obou partnerů, Evropské unie i zemí skupiny Mercosur, ve světovém hospodářství. Je zřejmé, že největší užitek z této dohody budou mít malé a středně velké podniky, jak v EU, tak v Latinské Americe, a my všichni jsme si vědomi toho, že pokud malé a středně velké podniky prosperují, zvyšuje se nabídka pracovních míst a zlepšuje se kvalita služeb a blahobytu ve společnosti.
<P>
Myslím, že partnerství s naším největším partnerem v regionu Brazílií je velmi důležité a že bychom ho měli rozvíjet, ovšem pod záštitou skupiny Mercosur, což znamená, že nejdříve musíme vytvořit přidružení v rámci skupiny Mercosur, a pouze na základě této skutečnosti bychom měli budovat další bilaterální spolupráci s jednotlivými zeměmi Latinské Ameriky. Budování spolupráce s jedinou zemí v regionu může zničit shodu, které bylo již dříve dosaženo, a může se stát činitelem, který zvrátí úsilí vynaložené na dohodu o přidružení se skupinou Mercosur.
<P>
Proto si myslím a rád bych opětovně zdůraznil, že uzavření ambiciózní dohody se skupinou Merosur je výhodné pro všechny - EU i státy Latinské Ameriky, které se spojily ve skupině Mercosur, a mělo by pro nás být prioritní a Brazílie jako nejsilnější stát tohoto regionu by měla být hnací silou vyjednávacího procesu.
<SPEAKER ID="250" NAME="Edite Estrela" AFFILIATION="PSE">
(PT) Pane předsedající, pane ministře zahraničí, pane komisaři, dámy a pánové, strategické partnerství EU a Brazílie neohrozí regionální rovnováhu ani ekonomické a obchodní vztahy EU a dalších latinskoamerických partnerů. Může být naopak pro tyto vztahy přínosné, jak bylo zmíněno ve společném prohlášení ze summitu EU a Brazílie 4. července.
<P>
Dnešní otázka vyvolává diskuzi na téma vztahů mezi EU a Latinskou Amerikou a EU a Brazílií, které jsou velmi důležité. Jak již zde bylo řečeno, partnerství EU a Brazílie vyplní prázdné místo. Nebylo přijatelné, aby strategické partnerství Evropské unie a zemí BRIC vynechalo písmeno B za Brazílii. Portugalské předsednictví mělo tehdy pravdu, když podporovalo summit EU a Brazílie v řadě za prvním summitem EU a Indie v roce 2000, který vztahy v tomto regionu nijak nenarušil.
<P>
Nyní má proto EU lepší podmínky pro nový impuls ve vztazích se skupinou Mercosur a při jednáních z Dohá. Posilování rozhovorů mezi EU a Brazílií má smysl, protože pozvedne spolupráci v důležitých odvětvích jako zabezpečení energií, udržitelný rozvoj, biodiverzita, změny klimatu a boj s chudobou a sociálním vyloučením, podpora demokracie a lidských práv, atd. Velikost Brazílie a její hospodářský rozvoj z ní činí důležitého hráče na mezinárodní scéně.
<P>
Evropa může jen získat, pokud bude považovat Brazílii za svého strategického partnera. Jak zde již řekl ministr zahraničí, vztahy mezi Evropskou unií a Brazílií nemohou být nahlíženy pouze z ekonomického hlediska. To je příliš úzký pohled, který přehlíží historické vazby, kulturní a jazykové podobnosti, spolupráci mezi univerzitami a spoustu společných zájmů v nejrůznějších oblastech.
<SPEAKER ID="251" NAME="Johan Van Hecke" AFFILIATION="ALDE">
(NL) Pane předsedající, dámy a pánové, stále Jihoameričané věří v mezinárodní dohodu mezi EU a skupinou Mercosur? To je dle mého názoru otázka, kterou si musíme položit. Obchodní strategie zemí skupiny Mercosur se ubírá dvěma různými směry, na jedné straně umožňuje skupině Mercosur další rozvoj, na straně druhé, jako v případě Brazílie, uzavírá co nejvíce bilaterálních obchodních dohod, aby zajistila pozice na trhu pro jednotlivé země, pokud je to nutné i na úkor ostatních členů skupiny Merosur. Situace někdy připomíná argentinské tango a brazilskou sambu. Přesto však za předpokladu, že EU i skupina Mercosur stále věří v přínos, který široká spolupráce přináší, zůstává naděje, i přes nátlak amerického prezidenta Bushe ustanovit oblast volného trhu v obou Amerikách. Nadšení skupiny Mercosur spolu s 34 státy není příliš veliké. Jsou zklamány nedostatečnou podporou, kterou Spojené státy během nedávné vážné hospodářské krize poskytly. Nyní je nejdůležitějším obchodním partnerem skupiny Mercosur Evropa, stále je však v obou obchodních blocích obrovský potenciál růstu. Pokud můžeme něco učinit, abychom vyřešili vzájemnou neshodu mezi zeměmi skupiny Mercosur, například prostředky spolupráce při multilaterálních obchodních jednáních jako WTO, ve které EU a skupina Mercosur mají často společné zájmy, snad bychom se mohli někdy přiblížit dosažení meziregionální dohody.
<SPEAKER ID="252" NAME="Seán Ó Neachtain" AFFILIATION="UEN">
(GA) Pane předsedající, chtěl bych zmínit jednu skutečnost ohledně obchodu mezi Evropou a Brazílií a to jsou normy týkající se produkce masa a přísná pravidla, která jsou pro evropský trh s masem stanovena. Nehledě na to, přijímáme maso dovezené z Brazílie, místa, kde taková pravidla neplatí. Myslím si, že je na čase, aby se Komise zajímala o tuto záležitost a kladla si otázky. Proč je tak veliký rozdíl mezi přísnými normami dodržovanými zde v Evropě a normami v Brazílii, které se týkají možností sledování masa, štítků a kulhavky a slintavky? Je na čase, aby se Komise těmito problémy začala zabývat, protože obrovský rozdíl v oblasti norem je příčinou znepokojení mezi spotřebiteli. Obchod je jedna věc, zdraví druhá.
<SPEAKER ID="253" NAME="José Ignacio Salafranca Sánchez-Neyra" AFFILIATION="PPE-DE">
(ES) Pane předsedající, úřadující předsedo Rady, pane komisaři, myslím si, že je jasné, že Brazílie díky své velikosti, populaci, přírodním zdrojům a především své roli na mezinárodní scéně - myslím na roli, kterou hraje v reformě OSN, roli, kterou hraje ve vztahu celého tématu změny klimatu a rozpravy o zdrojích energie - zcela ospravedlňuje sdělení představené Komisí, které se týká možnosti získat prospěch ze strategického partnerství mezi Evropskou unií a tak velikou zemí, jakou je Brazílie.
<P>
A toto strategické partnerství se dle mého názoru musí odehrávat na třech úrovních: z globálního, regionálního a dvoustranného hlediska.
<P>
Jedna věc však je zacházet s Brazílií tak, jak si zaslouží, druhá věc je, pokud Evropská unie nebude pokračovat ve svých závazcích, které učinila kvůli uzavření dohody mezi ní a skupinou Mercosur. Nemyslím si, že toto by bylo záměrem Komise v jejím sdělení; věřím, že z tohoto sdělení můžeme jasně vyvodit, že tyto dvě hypotézy jsou zcela slučitelné: na jedné straně strategický rozměr s Brazílií a na straně druhé odhodlaná podpora integračního procesu, kterého je Evropská unie dokonalým a jasným příkladem.
<P>
Dalším tématem je, že dohoda o přidružení mezi Evropskou unií a skupinou Mercosur nebude uzavřena za podmínek, které bychom všichni uvítali a že tato dohoda se již příliš zpožďuje. Zcela logická otázka zní: jak dlouho bude Evropská unie na uzavření této dohody čekat?
<P>
Myslím si, že potřebujeme podpořit regionální integraci, a to pouze s touto vidinou, pouze v tomto ohledu, že pochopíme výhody unie a integrace.
<SPEAKER ID="254" NAME="David Martin" AFFILIATION="PSE">
Pane předsedající, priority této sněmovny při obchodních jednáních jsou jasné. Zaprvé, požadujeme úspěšné multilaterální jednání. Zadruhé, požadujeme biregionální uspořádání a jako nouzové řešení - ale opravdu jen nouzové řešení - očekáváme zlepšení bilaterálního uspořádání.
<P>
Musím přiznat, že když jsem poprvé slyšel o prioritě udělené dohodě o strategickém přátelství s Brazílií, měl jsem pocit, jako bychom oceňovali zemi, která je jedním z našich nejsložitějších partnerů při multilaterálním kole jednání z Dohá. Měl jsem rovněž pocit, že by to zničilo skupinu Mercosur, protože bez Brazílie není Mercosur. Avšak poté, co jsem si toto ráno vyslechl Radu, jak promlouvá k mým portugalským kolegům, jsem přesvědčen, že existuje možnost, kdy úspěšná dohoda o strategickém partnerství s Brazílií může vše při kole jednání z Dohá usnadnit, pokud budeme rozvíjet porozumění mezi námi a důležitými hráči z Dohá.
<P>
Můžeme snadněji uzavřít dohodu se skupinou Mercosur, pokud najdeme řešení některých složitějších ekonomických problémů, a dobrá dohoda s Brazílií by ukázala, že podporujeme v daných zemích řešení problémů jako sociální vyloučení a chudoba. Nejsem tedy přesvědčen zcela, ale chápu, že dohoda mezi EU a Brazílií je nyní potřebnější než byla před několika týdny.
<SPEAKER ID="255" NAME="Nathalie Griesbeck" AFFILIATION="ALDE">
(FR) Pane předsedající, pane komisaři, dámy a pánové, v tomto měnícím se celosvětovém geopolitickém kontextu ukázal náš Parlament při několika příležitostech, že je pevně odhodlán posilovat partnerství mezi oběma kontinenty.
<P>
Za prostředek pro dosažení tohoto cíle považuji Mercosur. Může nám pomoci nalézt ambiciózní, vyvážené a politické řešení problémů dodávek energií, snižování skleníkového efektu či dokonce zlepšující se kvalitu zemědělských výrobků.
<P>
Regionální integrace Jižní Ameriky nemůže mít podporu a nemůže být účinná, pokud si zvolíme jednání s jednou ze zemí skupiny Mercosur před spoluprácí v rámci partnerství se skupinou jak celkem.
<P>
Co se mne týče, vedu kampaň za regionální integraci, kterou považuji za prostředek pro zajištění stability a prosperity v této části světa i u nás a která by měla být podporována a sledována. Myslím si také, že by bylo pro skupinu Mercosur ostudné, pokud by dané země musely od tohoto hlavního projektu odstoupit kvůli nedostatku politického úsilí a nevyužily tak šance pro oba kontinenty, Latinskou Ameriku a Evropu.
<P>
To by nás určitě oddálilo od politiky USA, která se snaží o vytvoření obrovské ekonomické oblasti volného obchodu pro celý americký kontinent.
<SPEAKER ID="256" NAME="Luís Queiró" AFFILIATION="PPE-DE">
(PT) Pokud si položíme otázku, jaký přínos může strategické partnerství mezi Evropskou unií a Brazílií přinést rozvoji vztahů mezi EU a skupinou Mercosur, mimo jiné z hlediska uzavření očekávané a dlouho oddalované dohody, myslím si, že existuje pouze jediná odpověď: přínos velmi důležitý.
<P>
Zároveň musíme zmínit, že strategické partnerství mezi EU a Brazílií by vždy mělo být odůvodněno a že v tomto případě je jedinou chybou čas, který již byl promrhán. Ze čtyř zemí skupiny BRIC - Brazílie, Ruska, Indie a Číny - byla Brazílie jedinou, se kterou nebylo do summitu 4. července uspořádáno setkání na vysoké úrovni. To je více než neobvyklé, vezmeme-li v úvahu, že Brazílie je hlavní regionální mocností v Jižní Americe. Je to demokracie se všemi chybami nových demokracií, která sdílí náš hodnotový systém. Je to tradiční a spolehlivý spojenec a důležitý ekonomický partner na regionální i globální úrovni.
<P>
Ze všech těchto důvodů je strategické partnerství s Brazílií oprávněné, protože tato země je pro Evropskou unii vhodným strategickým partnerem. Existují však další důvody pro posilování vztahů a rozvíjení strategického partnerství s Brazílií. Jak bylo uvedeno ve sdělení Komise, tento vztah musí být hnací silou rozvíjejícího se dialogu se skupinou Mercosur. Obě tato partnerství nejsou v opozici, ale doplňují se. Vztah musí být příznivým činitelem při hledání řešení v rámci WTO. Právě tak jako musí být známkou toho, že Evropská unie uznává mimořádnou důležitost této země pro mezinárodní vztahy a hodlá vzít tuto skutečnost v úvahu při jednáních o reformě OSN.
<P>
Pane předsedající, pro Evropskou unii je stále důležitější, aby jednala jako partner na celosvětové úrovni, a strategické partnerství je známkou toho, že se touto cestou chceme vydat. Proto musíme postupovat, pokud chceme dosáhnout dohody se skupinou Mercosur. Vyloučit Brazílii s výsadních bilaterálních vztahů by bylo nespravedlivé a především naprosto politicky chybné.
<SPEAKER ID="257" NAME="Silvia-Adriana Ţicău" AFFILIATION="PSE">
(RO) Pane předsedající, ráda bych zdůraznila důležitost tohoto dokumentu a jako členka delegace EU-Mercosur bych ráda zdůraznila i důležitost tohoto regionu. Je to obrovský region s vysokou populací, který je velmi nadějný a kterému musíme pomáhat směřovat k ekonomickému růstu.
<P>
Je to region s mnoha přírodními zdroji a Evropská unie ve skutečnosti přijímá 25 % vývozu zemí skupiny Mercosur. Je důležité pomáhat ekonomickému rozvoji regionu, průmyslovému rozvoji, role, kterou region má pro změny klimatu, je velmi důležitá, a proto musíme podporovat integraci regionu.
<P>
Ve strategii pro období 2007-2013 jedna pětina rozpočtu určená na vztahy se skupinou Mercosur bude financovat vzdělání a budování informační společnosti, což je velice důležité, vezmeme-li v úvahu, že míra negramotnosti v Brazílii je 90 %.Věřím také, že Brazílie hraje důležitou roli díky skutečnosti, že skoro polovina populace regionu Mercosur žije v této zemi. Opakuji, že klimatické změny jsou velmi důležité a tento region hraje důležitou roli.
<SPEAKER ID="258" NAME="Georgios Papastamkos" AFFILIATION="PPE-DE">
(EL) Pane předsedající, není pochyb, že Brazílie má důležitou obchodní roli na světové scéně. Je proto velmi žádoucí posilovat ekonomické vztahy mezi EU a Brazílií.
<P>
EU je hlavním obchodním partnerem Brazílie, zatímco Brazílie se mezi obchodními partnery EU řadí až na 12. místo. Strategické partnerství mezi EU a Brazílií by dle mého názoru nemělo být příčinou rozporů v celkovém přístupu k regionu Mercosur.
<P>
Tento vztah nicméně hraje doplňující roli ve dvou oblastech: multilaterálních jednáních při WTO a oblasti volného obchodu mezi EU a skupinou Mercosur. Tato oblast bude největší oblastí meziregionální spolupráce; zdůrazní nedostatečný posun ve zmíněných multilaterálních jednáních a v mezinárodních jednáních. Posun v obou oblastech jednání je do velké míry propojen.
<P>
Oblast volného trhu mezi EU a skupinou Mercosur, stejně jako kolo jednání z Dohá při WTO, se dostaly k tématu obchodu se zemědělskými produkty. Role Brazílie je zde obzvlášť důležitá: vezmeme-li v úvahu její vliv na ekonomickou stabilitu a integraci v širším regionu, měla by se Brazílie aktivně podílet na dosažení vyrovnané a ambiciózní dohody mezi EU a skupinou Mercosur.
<P>
Na úrovni WTO nemůže Brazílie očekávat, že se budou dále otevírat pouze trhy se zemědělskými výrobky rozvinutých členských států. Pane komisaři, úřadující předsedo Rady, Brazílie jako všechny nové ekonomiky musí přijmout náležitý podíl odpovědnosti za kolo jednání z Dohá pomocí skutečných závazků a otevírání ochranářských trhů a dodržování pravidel stanovených WTO.
<SPEAKER ID="259" NAME="Józef Pinior" AFFILIATION="PSE">
(PL) Pane předsedající, pane komisaři, pane ministře, úvodem bych rád vyjádřil své přesvědčení, že portugalské předsednictví se ubírá správným směrem, co se týče dosažení strategického partnerství mezi Evropskou unií a Brazílií. Myslím, že Evropská unie by měla zahájit i dovést do konce toto partnerství co nejrychleji. Role Brazílie v moderním globalizovaném světě je jasná, ekonomická a kulturní, stejně jako role, kterou má Brazílie v OSN.
<P>
Strategické partnerství mezi Evropskou unií a Brazílií oživí vzájemné vztahy a dobře poslouží dnešnímu politickému a kulturnímu uspořádání ve světě. Opakuji, že bude dobře sloužit politické harmonii ve světě.
<P>
Nemyslím si, že by se toto partnerství projevilo jako určitá překážka rozvoje strategického partnerství se skupinou Mercosur. Partnerství se skupinou Mercosur potřebuje strategické partnerství s Brazílií.
<SPEAKER ID="260" NAME="Vasco Graça Moura" AFFILIATION="PPE-DE">
(PT) Od samého začátku byl na programu portugalského předsednictví summit s Brazílií. Bylo zřejmé, že obě strany budou chtít položit základy strategického partnerství. Nedává proto příliš smysl projevovat úžas či obavy spojené s přehlížením skupiny Mercosur a nemístnou či unáhlenou přízní věnovanou Brazílii.
<P>
Rozsah obchodního trhu Brazílie pro Evropské vývozce nesmí být podceňován. Evropská unie nesmí propásnout příležitost uzavřít strategické přátelství s Brazílií. Skutečnost ukazuje, že vztahy Evropské unie se skupinou Mercosur, zejména s Brazílií, se budou ubírat rozdílnou rychlostí. Není to sice ideální, ale neexistuje žádný důvod, že ten, který bude postupovat rychleji, poškodí ten druhý. Mohl by se naopak stát silným podnětem, který by běh věcí urychlil.
<P>
Brazílie dnes představuje novou světovou mocnost. Jediný stát skupiny Mercosur, jehož trh tvoří 85 % trhu všech členských států dohromady. Brazílie je zastupitelská demokracie. Je jedním z hlavních obchodních partnerů Evropské unie, je to země, jejíž 200 milionů občanů hovoří jedním z ve světě nejrozšířenějších evropských jazyků - portugalštinou - a jehož kultura a hodnoty jsou velmi blízké Evropě. Aniž by byly dotčeny výhody, které by skutečný postup ve vztazích se skupinou Mercosur přinesl EU, nemyslím si, že existuje pádný důvod pro odklad posilování našich vztahů s Brazílií. Evropská unie by ani neměla dohlížet na vnitřní výkyvy mezi členy skupiny Mercosur.
<P>
Nahlížet situaci z jiného hlediska a odkládat na neurčito dosažení cílů pro Unii důležitých by se, se vší úctou, rovnalo oddávání se plané naději, která je se současnou situací zcela neslučitelná, a předstírání, že se naše plány a přání vyplnily, i přesto, že nevíme, kdy se tak stane.
<SPEAKER ID="261" NAME="Sérgio Sousa Pinto" AFFILIATION="PSE">
(PT) Pokus o regionální integraci skupiny Mercosur byl skutečným úspěchem na ekonomické i politické úrovni. Přínos skupiny Mercosur k upevnění demokracie v regionu a růstu objemu obchodu v této oblasti je nezpochybnitelný.
<P>
Je pravda, že jednání mezi EU a skupinou Mercosur jsou v současné době ve slepé uličce, protože jsou očekávány závazky a dohody vyplývající z kola jednání z Dohá, které by mohly sloužit jako východisko pro naše bilaterální obchodní jednání. Nechci znít příliš pesimisticky, ale podstupujeme riziko, že jediným výsledkem kola jednání z Dohá bude ztráta drahocenného času. EU by měla napomoci úspěchu regionální integrace Jižní Ameriky tím, že veškeré své úsilí věnuje do jednání mezi oběma bloky.
<P>
Naše vztahy musí být rozsáhlejší než pouhá dohoda o volném obchodu. Právě zde jednáme o globální dohodě, která sahá mnohem dál než čísla a množství obchodovaného zboží. Dohoda o přidružení zahrnuje i spolupráci a politický dialog, což jsou základní pilíře našich budoucích vztahů.
<P>
Nikdo dnes nepochybuje, že Evropská unie potřebuje iberoamerickou oblast a její obrovský nástroj, Mercosur, aby splnila svá předsevzetí vybudovat vyváženější a multilaterální mezinárodní uspořádání.
<P>
Společné prohlášení předsedy Evropské komise a úřadujícího předsedy skupiny Mercosur, prezidenta Uruguaje Tabardé Vásqueze, po setkání 19. září je příslibem společného veřejného prohlášení obou bloků na konci tohoto roku, které se týká životního prostředí a klimatických změn a které je důležitým příkladem takové politické spolupráce. Mercosur nabízí obrovskou naději, co se týče ekonomické integrace a posilování politické role Jižní Ameriky na mezinárodní úrovni, neznamená to však, že můžeme přehlížet a ignorovat to, co je před námi - nezaměnitelné politické vystupování Brazílie jako vůdčí mocnosti Jižní Ameriky, což je nezpochybnitelný fakt. Brazílie je duší a hnací silou skupiny Mercosur. Se 190 miliony obyvatel a hospodářstvím, které představuje zhruba 75 % HDP skupiny Mercosur, je Brazílie jedinou zemí skupiny BRIC, se kterou Unie ještě neuspořádala summit.
<P>
Dámy a pánové, bylo by pošetilé se domnívat, že Evropská unie může Brazílii učit o důležitosti skupiny Mercosur nebo se považovat za důležitějšího partnera skupiny Mercosur než Brazílie. To je naprosto směšné. Brazílie je jediným členem skupiny Mercosur, který usiluje o místo v Radě bezpečnosti, což si určitě zaslouží a což zároveň dodá celé Latinské Americe právo vyslovit se v tomto důležitém orgánu.
<SPEAKER ID="262" NAME="Charles Tannock" AFFILIATION="PPE-DE">
Pane předsedající, dříve jsem byl zastáncem Evropskou unií řízené regionální integrace Latinské Ameriky díky výhodnější podpoře multilaterálních bloků, jako je skupina Mercosur. Bohužel však i přes kulturní podobnost zakládajících členů (Argentina, Brazílie, Paraguay a Uruguay) zůstává skupina Mercosur politicky příliš slabá vůči národním zájmům, čímž v regionu ohrožuje jednotný trh jako v EU - přestože ten by měl být samozřejmě naším dlouhodobým cílem.
<P>
Činnost skupiny Mercosur je zhoršována nedávným rozhodnutím Venezuely připojit se, protože Chávezova rétorika namířená proti svobodnému trhu vede k ještě většímu ochranářství ve skupině Mercosur, jejíž jednání s EU se nyní zastavila. Vítám proto skutečnost, že EU namísto toho usiluje o strategické bilaterální partnerství s Brazílií - jak bylo odsouhlaseno v červenci - která je ekonomickým obrem, avšak její podíl na celosvětovém trhu je stále malý ve srovnání s jinými rozvojovými zeměmi, zejména proto, že Brazílie neuzavřela výhodné bilaterální dohody o volném obchodu, protože příliš spoléhala na skupinu Mercosur.
<P>
Na rozdíl od Mexika, které již uzavřelo dohodu s EU a stalo se dalším důležitým hráčem současné Latinské Ameriky, Chávezova štědrost založená na petrodolarech směřující k Argentině přiměla brazilského prezidenta Lulu ignorovat témata spojená se skupinou Mercosur a umožnila argentinskému prezidentu Kirchnerovi podporovat tento ochranářský postoj.
<P>
Populistický Ekvádor se rovněž vyjadřuje o přidružování ke skupině Mercosur, i přes skutečnost, že se přidal k protiamerickému obchodnímu uskupení Bolivarská alternativa pro Ameriky, v jejímž čele je Venezuela.
<P>
Nedávný spor mezi Argentinou a Uruguají jasně dokazuje nedostatečnou efektivitu skupiny Mercosur při řešení sporu mezi partnery o výstavbu celulózky, kterou staví finská společnost z EU, Botnia, na březích řeky Uruguay. Prezident Kirchner nedokázal projekt zastavit a zároveň popudil sousední zemi - a partnera skupiny Mercosur - Uruguay tím, že nedovolil nadnárodním institucím skupiny Mercosur tento spor rozhodnout. Co místo toho udělal? Povolal španělského krále, aby rozhodl.
<SPEAKER ID="263" NAME="David Casa" AFFILIATION="PPE-DE">
(MT) Pane předsedající, máme dnes před sebou dohodu, která znovu potvrzuje a upevňuje důležitou roli Evropské unie na celém světě - roli, které bychom měli přikládat velký význam, protože je součástí úspěchu této unie států. Tato dohoda zdůrazňuje posilování vztahů nejen se sousedními zeměmi, ale i se zeměmi z jiných kontinentů, zejména zemí, kde našlo domov mnoho milionů lidí evropského původu, jako je Latinská Amerika a Střední Amerika. Je v zájmu obou stran, aby tyto vztahy byly posilovány za pomoci rozhovorů a výměny idejí. Musíme však zajistit, aby demokracie v zemích, kterým poskytujeme pomoc, byla zajištěna. Měli bychom rovněž zajistit, že veškerá přímá i nepřímá pomoc je směřována na snižování chudoby, zvyšování rovnoprávnosti a v neposlední řadě na snižování nerovnosti mezi oběma světovými regiony. To by mělo probíhat v mezích transparentnosti a odpovědnosti. Ochrana svobody slova a základních lidských práv by rovněž měla být prioritou pro všechna jednání. Zatímco by Evropská unie měla v příslušném období poskytovat pomoc každé zemi, která vyžaduje zvláštní pomoc, my musíme zajistit, že se tak děje prostřednictvím strukturovaného rámce, aby nikdo nebyl opomenut a bohatství bylo rozdělováno spravedlivě. Jako členové tohoto Parlamentu musíme maximálně podporovat vztahy mezi Evropskou unií a skupinou Mercosur a stanovit, jak posilovat jakákoli slabá místa, abychom co nejvíce zajistili efektivnost a úspěch v těchto vztazích. Tím, že na pořadu jednání získávají stále větší důležitost nová témata jako klimatické změny, měly bychom tyto vztahy považovat za počátek strategického partnerství, které povede k zabývání se problematikou životního prostředí a udržitelného rozvoje, které jsou příčinou vzájemného bohatství.
<SPEAKER ID="264" NAME="Manuel Lobo Antunes">
úřadující předseda Rady. - (PT) Pane předsedající, pane komisaři, dámy a pánové, děkuji mnohokrát za vaše příspěvky.
<P>
Již dříve jsem měl příležitost vysvětlit, odůvodnit a sdělit Evropskému parlamentu informace o prvním summitu EU a Brazílie, jeho výsledcích a cílích. Význam tohoto strategického partnerství s Brazílií byl dnes navíc dostatečně zdůrazněn mnoha členy a já mohu pouze uvítat skutečnost, že ti členové, kteří nejdříve pochybovali a působili nerozhodně ohledně portugalského podnětu, jsou nyní nakloněni této strategické volbě, kterou předsednická země Portugalsko a zároveň celá Evropská unie jako celek učinili ohledně Brazílie.
<P>
Hovoříme a hovořili jsme zde o politickém a ekonomickém významu Brazílie, co se týče životního prostředí a energie, což jsou rozhodující skutečnosti dnešního světa, které nemůžeme přehlížet. Bylo by zvláštní, jak zde již bylo zmíněno, pokud by Evropská unie udržovala strategická partnerství s Ruskem, Indií a Čínou, ale ne s Brazílií. Věříme, že jsme překlenuli tuto propast, a věříme také, že během několika let budou všichni jednoznačně souhlasit s tímto podnětem portugalského předsednictví. Také jsme však jasně vysvětlili, že toto strategické partnerství, které by dle našeho názoru Evropská unie měla s Brazílií uzavřít, v žádném případě nevylučuje ani neomezuje jiné vztahy, které jsme rovněž se skupinou Mercosur chtěli prohlubovat na ekonomické i politické úrovni.
<P>
Musím říci, dámy a pánové, že se toho opravdu neobávám, protože Portugalsko se vždy řadilo mezi ty země EU, které usilovaly o užší a hlubší solidární vztah se zeměmi skupiny Mercosur ve všech směrech. Proto neváháme a nechceme, aby vznikl dojem, že partnerství s Brazílií vylučuje nebo by mohlo vylučovat úzké partnerství se zeměmi skupiny Mercosur.
<P>
Takový přístup, který vylučuje, místo, aby doplňoval, pro nás není žádným přínosem a především neodpovídá skutečnosti - právě naopak. Navíc, jak zde již bylo uvedeno, se v samotném prohlášení ze summitu EU a Brazílie zcela jasně a jednoznačně uvádí, že Evropská unie a Brazílie budou pracovat společně, aby se dohoda o přidružení se skupinou Mercosur stala skutečností.
<P>
Jsme si vědomi výkyvů, kterými dohoda o přidružení mezi EU a skupinou Mercosur prošla. Opravdu jsme ve slepé uličce, jak všichni víme, převážně kvůli problémům obchodu mezi Evropskou unií a skupinou Mercosur. Mezitím začalo kolo jednání z Dohá a tamní dění zřetelně ovlivnilo obchodní rozměr jednání mezi EU a skupinou Merdosur.
<P>
Chtěl bych vám však vysvětlit, že jakmile portugalské předsednictví uváží, že minimální podmínky pro opětovné zahájení rozhovorů a vztahů jsou stanoveny, neměli bychom váhat; ujišťujeme vás také, že pokud se tak nestane během portugalského předsednictví, pak Portugalsko jako členský stát - jak vždy činilo a vždy si kladlo za cíl - nepřestane směřovat pozornost svých partnerů ke skutečné potřebě znovu zahájit jednání o dohodě o přidružení se skupinou Mercosur na všech úrovních.
<P>
Závěrem vám musím sdělit, že zvažujeme, pokud to bude možné již během portugalského předsednictví, uspořádání schůzky na vysoké úrovni se zeměmi skupiny Mercosur. Zvažujeme tuto možnost a, jak říkám, jako možnost pořadu jednání portugalského předsednictví, které je, jak jistě všichni víte, naprosto plné, ale měli bychom udělat vše, co je v našich silách, abychom - i na politické úrovni - obnovili tato jednání se zeměmi skupiny Mercosur.
<SPEAKER ID="265" NAME="Ján Figel">
člen Komise. - Pane předsedající, jsem rovněž velmi vděčný za atmosféru, rozpravu a opravdovou otevřenost ohledně této problematiky. Musíme vnímat existenci času a naštěstí si uvědomujeme, že dnes máme mnohem více důležitých partnerů pro multilaterální spolupráci než před zhruba 10 či 20 lety. Skutečnost je také fakt, že Brazílie je jedinou chybějící zemí skupiny BRICS, jedna z pěti zemí, které jsou pravidelně zvány na summity G8 a země, do níž proudí investice EU, které se rovnají narůstajícím investicím zemí EU v Rusku, Číně a Indii, takže Brazílie je skutečně důležitý partner.
<P>
Je nezbytné dodat, že strategické partnerství doplňuje celkové širší priority, včetně spolupráce s Latinskou Amerikou a skupinou Mercosur: v rámci samotného partnerství je jedním ze společných strategických bodů podpora regionální integrace a dohoda o přidružení mezi EU a skupinou Mercosur.
<P>
O významu i obavách již bylo řečeno mnoho. My se s tím vypořádáme. Například v oblasti nezávadnosti potravin byl během první poloviny tohoto roku proveden intenzivní program inspekcí zaměřených zejména na hovězí, rybí produkty a drůbež. Byli jsme svědky významného zlepšení v oblasti nezávadnosti potravin a mnoho nedostatků bylo odstraněno, samozřejmě však budeme v práci pokračovat dokonce i na politické úrovni, jak již někteří z vás zmínili. Paní komisařka navštíví příští měsíc Brazílii, aby jednala o této oblasti, která je důležitá pro užší spolupráci.
<P>
Je naší společnou záležitostí a v našem společném zájmu, aby rozvojové kolo jednání z Dohá bylo úspěšně uzavřeno. Uděláme v tomto směru vše, co je v našich silách, abychom toho dosáhli, nejlépe ještě tento rok.
<P>
Rád bych učinil malou poznámku o tom, co by se dalo učinit, abychom podpořili spolupráci s dalšími zeměmi. Existuje oblast, která poslouží jako dobrý příklad. Brazílie je první zemí Latinské Ameriky, která spolupracuje na výzkumných programech a díky této zkušenosti a spojení si myslím, že můžeme postupně učinit víc v dalších zemích. Není to namířeno proti nim; je to jedna z vůdčích ekonomik a partnerů v oblasti a spolupráce se šíří všude. Významně to doplňuje naše snahy o větší integraci na latinskoamerickém kontinentu.
<P>
Komise vás bude náležitě informovat o průběhu, jak jste žádali. Nyní očekáváme politickou reakci na sdělení brazilské strany. Na základě této reakce se vzájemně pokusíme navrhnout akční plán a následně tento plán odsouhlasit a uskutečnit.
<P>
V neposlední řadě bych chtěl vyjádřit vděk předsednictví za jeho závazek a velmi pozitivní přístup nejen ohledně prvního historického summitu, ale i rozvoje spolupráce mezi EU a Brazílií a EU a skupinou Mercosur jako širší oblasti.
<SPEAKER ID="266" NAME="Předsedající">
Mnohokrát děkuji, pane komisaři.
<P>
Rozprava je ukončena.
