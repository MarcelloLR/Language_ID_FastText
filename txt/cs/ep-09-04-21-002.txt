<CHAPTER ID="002">
Prohlášení předsednictví
<SPEAKER ID="006" NAME="Předseda">
Dámy a pánové, v důsledku nejhoršího zemětřesení, které za poslední desítiletí postihlo Itálii, přišlo v kraji Abruzzo o život 295 lidí, a to tím nejstrašnějším způsobem. Nejhůře bylo zasaženo město L'Aquila. Všichni jsme zděšeni, jaké ničivé síly dosáhlo toto přírodní neštěstí a jak tragické jsou jeho následky. Hlavní otřes a řada následných otřesů připravily o střechu nad hlavou až 40 000 lidí. Odhaduje se, že v provincii L'Aquila, která byla obzvláště těžce postižena, je zničen nebo poškozen každý třetí dům. Chtěl bych využít této příležitosti a vyjádřit na dnešním plenárním zasedání jménem Evropského parlamentu, že s oběťmi tohoto strašného zemětřesení všichni hluboce soucítíme.
<P>
Také bych rád jménem všech přítomných vyjádřil nejhlubší soustrast rodinám těch, kteří přišli o život, a v této smutné době též naši solidaritu s Itálií, jejími občany a orgány veřejné moci. Jsme v myšlenkách s těmi, kdo přišli o život, byli zraněni či přišli o střechu nad hlavou, a se všemi ostatními, které toto neštěstí postihlo. Chtěl bych nyní požádat, abychom povstali a zachovali minutu ticha.
<P>
(Sněmovna povstala a držela minutu ticha.)
<P>
Děkuji vám.
