<CHAPTER ID="013">
Geologické skladování oxidu uhličitého (rozprava)
<SPEAKER ID="394" NAME="Předsedající">
Dalším bodem je zpráva pana Daviese jménem Výboru pro životní prostředí, veřejné zdraví a bezpečnost potravin o návrhu směrnice Evropského parlamentu a Rady o geologickém skladování oxidu uhličitého a měnící směrnice Rady 85/337/EHS, 96/61/ES, směrnice 2000/60/ES, 2001/80/ES, 2004/35/ES, 2006/12/ES a nařízení (ES) č. 1013/2006 - C6-0040/2008 -.
<SPEAKER ID="395" NAME="Chris Davies">
zpravodaj. - Pane předsedající, potenciál technologie zachycování a ukládání uhlíku k dosažení obrovského omezení a snížení emisí CO2 do atmosféry prostě musíme využít. Musím uvést, že myšlenka ukládání CO2 pod zem nikdy nebyla podle mého názoru ideální možností. Chtěl bych, abychom se přímo posunuli do jiné éry, a to éry, kdy bude naše elektřina pocházet z obnovitelných zdrojů, čistých a ekologických forem energie. Nemůžeme však přehlížet uhelnou realitu. Čína z uhlí získává 80 % své elektřiny. Spěchá sice se svými programy v oblasti obnovitelné energie, a přesto současně každý týden rozšiřuje své uhelné elektrárny.
<P>
V mé zemi probíhá velký spor ohledně výstavby nové uhelné elektrárny v Kingsnorthu. Emise CO2 z této jedné elektrárny se budou rovnat emisím uspořeným každou naší stávající větrnou elektrárnou. Lidé budou říkat: Proč se obtěžovat se všemi těmito obnovitelnými zdroji, proč se obtěžovat se všemi těmi ostatními záležitostmi, když stále tímto způsobem stavíte uhelné elektrárny?
<P>
Technologie zachycování a ukládání uhlíku (CCS) musíme rozvíjet. Mezinárodní agentura pro energii tvrdí, že by ve srovnání se scénářem neměnného stavu mohly do roku 2050 dosáhnout 50 % snížení emisí .
<P>
Při projednávání těchto právních předpisů bylo naší největší obavou projednání otázky bezpečnosti. Některé z těchto obav je možná snadné zveličit. Koneckonců, CO2 je přírodní: dýcháme ho a vydechujeme. Dodáváme do svých domovů výbušný plyn, jako je methan, kde mu nepřikládáme žádnou váhu. Takže při srovnání je třeba uvést záležitosti ohledně CO2 na pravou míru. Ale v této zprávě se snažíme vyřešit otázku úniků, přičemž vyjasňujeme, že je zcela nepřijatelné, aby bylo ohroženo lidské zdraví.
<P>
Snažíme se toto nařízení vylepšit a současně dovysvětlovat, aby se předešlo rozporům a aby se urychlil proces uplatňování, a současně zdůrazňujeme, že členské státy mají konečnou odpovědnost za svůj vlastní osud. Ony rozhodnou, bude-li CO2 ukládán na jejich území.
<P>
Původní návrhy Komise byly dobré. Doufám, že je Rada, Komise a Parlament společně zdokonalily. Ale ukládání CO2 - nebo vytváření předpisů pro ukládání CO2 - nebude mít příliš velký význam, nebudeme-li oxid uhličitý nejdříve zachycovat. Takže jsme se během několika posledních měsíců chopili výzvy zavedení finančních mechanismů, které podpoří vypracování demonstračních projektů slíbených loni předsedy vlád.
<P>
Musím říci, že se to občas jevilo jako velmi těžký boj. Lidé pochybovali o návrhu využít povolenky z rezervy pro nové účastníky systému pro obchodování s emisemi. Ale nakonec se nám to podařilo, když Rada minulý týden rozhodla o přidělení 300 milionů povolenek. Kolik to bude činit, závisí na ceně uhlíku. Bylo mi nicméně řečeno, že by to mohlo být něco mezi 6 a 9 miliardami EUR pro podporu kapitálových investic.
<P>
Jedná se o významný pokrok - jeden ze skutečných úspěchů těchto jednání. Myslím si, že by všichni mí kolegové v této sněmovně měli být potěšeni, že tento návrh původně vzešel z Parlamentu. Dostal se na pořad jednání Rady, protože jsme ho tam umístili. Předsednictví ho přijalo, a pokud ne s nadšením, tak alespoň souhlasilo s tím, že nabízí řešení velmi podstatného problému.
<P>
Nyní bychom měli pokračovat. Měli bychom co nejdříve umožnit, aby byly tyto demonstrační projekty předloženy do výběrových řízení. Co nejdříve by měly být zahájeny výstavby. Testujme tuto technologii a modleme se, aby fungovala.
<SPEAKER ID="396" NAME="Jean-Louis Borloo" LANGUAGE="FR">
Pane předsedající, dámy a pánové, především bych chtěl poděkovat zpravodaji panu Daviesovi, jehož vytrvalost nám nakonec přinesla výsledek, který jednoduše považuji za úspěch.
<P>
Můžeme tvrdit, že se nám to s ohledem na velký přínos Evropského parlamentu podařilo. Je pravda, že se na počátku Rada k této zásadě, nebo poté k objemům, nestavěla jednotně. Tuto zásadu nakonec přijaly členské státy jednomyslně; velmi širokého konsensu bylo dosaženo ohledně podpory přidělení zhruba 100 milionů tun, či jejich protiváhy, nebo ekvivalentu.
<P>
Závěrem bych chtěl dodat k tomuto tématu, které, jak řekl zpravodaj, není ideálním nebo dokonalým řešením jednou provždy, ale které je podle osmi předních vědeckých akademií pravděpodobně nevyhnutelné, že jsme dosáhli konsensu ohledně 300 milionů tun, nebo alespoň finančního ekvivalentu, což nám umožní vytvořit tucet demonstračních subjektů, jak chtěl komisař Dimas a vlastně celá Komise. Domnívám se, že se účastníme postupu spolurozhodování, konvergence a konsensu.
<SPEAKER ID="397" NAME="Stavros Dimas" LANGUAGE="EL">
Pane předsedající, dosažená kompromisní dohoda o zachycování a ukládání oxidu uhličitého je velmi uspokojivá. Mohu poznamenat, že zlepšuje původní návrh a zachovává všechna klíčová ustanovení návrhu Komise. V textu jsou stanoveny přísné podmínky pro ukládání oxidu uhličitého, jejichž cílem je zajistit vysokou úroveň ochrany životního prostředí a veřejného zdraví, aniž by jakkoliv závažně administrativně či finančně zatěžoval společnosti.
<P>
Ohledně otázky financování, o kterou se Evropský parlament podle slov pana Daviese zajímal především, na základě směrnice o obchodování s emisemi bude z rezervy pro nové účastníky uvolněno 300 milionů emisních povolenek pro účely vývoje inovačních technologií zachycování a ukládání oxidu uhličitého a pro pokrokové zdroje obnovitelné energie. Tato částka by měla podle předpokladů pokrýt plánovanou výstavbu a provoz až 12 zařízení pro zachycování a ukládání oxidu uhličitého v Evropské unii. Výsledek jednání o navrhovaném právním rámci a o financování zařízení pro zachycování a ukládání oxidu uhličitého prorazí cestu technologii bezpečné z hlediska životního prostředí, která bude schopná výrazně přispět ke snížení emisí CO2.
<P>
Ještě jednou bych chtěl poděkovat zpravodaji panu Chrisi Daviesovi za jeho úsilí při uzavírání dotčené kompromisní dohody. Vyzývám vás všechny, abyste hlasovali pro tento návrh, a chtěl bych v reakci na modlitbu pana Daviese dodat, jak říkali staří Řekové, že Bůh pomůže těm, kdo si pomohou sami.
<SPEAKER ID="398" NAME="Françoise Grossetête" LANGUAGE="FR">
Pane předsedající, jménem Výboru pro průmysl, výzkum a energetiku vítám dosažený kompromis, který pokládá základy rozvoje technologií zachycování a ukládání CO2 a rovněž nový právní rámec, který stanoví právní podmínky pro trvalé a bezpečné ukládání CO2 pod zemí.
<P>
Nalézáme se v oblasti experimentů. Proto je třeba, abychom poskytli všechny možnosti pro experimentování s touto technologií a prokázali její spolehlivost. Uspěli jsme při přidělení finančních zdrojů, jež byly třeba k výstavbě 12 demonstračních projektů v celé Evropě.
<P>
Proto vítám dohodu o získaných 300 milionech emisních povolenek a chtěla bych využít této příležitosti a poblahopřát oběma zpravodajům, panu Daviesovi a paní Doyleové. Jejich dobrá koordinace umožnila dosažení tohoto výsledku.
<P>
Bude-li technologie zachycování a ukládání oxidu uhličitého ekonomicky reálná, mohla by rovněž být navržena třetím zemím, například Číně, Indii atd., a tato technologie by také mohla umožnit Evropské unii hrát na světové úrovni vedoucí roli v mnoha ekologických, účinných a nízkouhlíkových technologiích.
<P>
Jakmile projednáme nezbytný experimentální výzkum, budeme mít možnost zavést tuto technologii do mnoha elektráren jako povinnou.
<SPEAKER ID="399" NAME="Karsten Friedrich Hoppenstedt" LANGUAGE="DE">
Pane předsedající, celá rozprava a zpráva o zachycování a ukládání uhlíku (CCS) jsou malými šroubky obrovského stroje klimatického balíčku, ale přesto velmi důležitými a klíčovými šroubky, protože by zachycování a ukládání uhlíku mohlo být využíváno jako přechodná technologie během příštích 50 nebo 80 let. Výsledky hlasování ve Výboru pro životní prostředí, veřejné zdraví a bezpečnost potravin byly vcelku pozitivní. Chris Davies zde předložil kvalitní zprávu a naše stanovisko bylo v trojstranných jednáních dobře zastoupeno.
<P>
Od počátku jsem se však stavěl proti stanovení hodnot emisních limitů již od roku 2015, o čemž se nyní rozhodlo. To by mohlo způsobit povinné zavedení zachycování a ukládání uhlíku dokonce před předložením výsledků demonstračního projektu. Pokud bychom tak učinili, pracovali bychom na odklonu od uhelných elektráren směrem k elektrárnám spalujícím plyn.
<P>
Zavedení technologie zachycování a ukládání uhlíku závisí, jak jsme již slyšeli, na financích. Avril Doyleová v tomto směru nasadila bojovný tón. Vůbec nechci připomínat čísla; již byla připomenuta. Otázkou samozřejmě je, kdy můžeme začít, protože systém pro obchodování s emisemi musí být zahájen ve stanoveném čase; nemůže se tak stát neprodleně. Za velmi důležité rovněž považuji, aby byla až do roku 2016 členskými státy podporována vysoce účinná zařízení s množností zachycování a ukládání uhlíku, a to až do výše 50 % celkových investic.
<P>
Přesun odpovědnosti po uzavření ukládacích míst je nyní stanoven na 20 let, což je také velmi pozitivní. Jak jsme právě slyšeli, Čína je faktorem, který bude využívat uhlí dalších 50 let, nebo tak se to předpokládá, pro alespoň 60 % svých energetických požadavků. Pokud se týká dalšího technologického vývoje, Indie, Jižní Afrika, Austrálie, Amerika a Rusko také chtějí využívat tyto technologie. To dává Evropě příležitost k investicím a dalšímu rozvoji této technologie správného zachycování a ukládání CO2.
<SPEAKER ID="400" NAME="Evangelia Tzampazi" LANGUAGE="EL">
Pane předsedající, pane komisaři, dámy a pánové, technologie zachycování a ukládání oxidu uhličitého v geologických formacích je nástrojem boje proti změnám klimatu. Během těchto jednání Skupina sociálních demokratů v Evropském parlamentu pracovala na zlepšeních a doplněních návrhů Rady. Naším cílem je soudržný právní rámec pro ekologické využití technologie zachycování a skladování oxidu uhličitého, aby nedošlo k žádným škodlivým dopadům na lidské zdraví nebo životní prostředí. Naší základní politickou prioritou je a musí zůstat zvýšení energetické účinnosti a podpora obnovitelných zdrojů energie. Tato dohoda, kterou jsme uzavřeli, je střednědobým řešením. Vyzývám všechny své kolegy poslance, aby ji podpořili.
<P>
Základními body této dohody jsou především přezkum uložení omezení na emise oxidu uhličitého u všech nových elektráren během první revize směrnice, přijetí mechanismu financování nákladů na monitorování a nápravu případných škod, povinné stanovisko Evropské komise k ukládacím licencím, analýza rizik a hodnocení ekologické elektřiny, přísnější požadavky na monitorování úložišť, předkládání zpráv, náprava případného unikání a konečně vytvoření jasného rámce odpovědnosti pro operátory během provozu takového místa, dokud neuplyne lhůta pro převedení odpovědnosti na vnitrostátní orgány. Vykonali jsme svou práci, nyní je na Bohu, aby vykonal svou.
<SPEAKER ID="401" NAME="Anne Laperrouze" LANGUAGE="FR">
Pane předsedající, stejně jako podporuji myšlenku, že by Evropská unie měla podporovat výstavbu demonstračních zařízení pro zachycování a ukládání CO2, pochybuji také o rozsáhlém vývoji těchto technologií za účelem boje proti změnám klimatu. Především se obávám výrazného rozvoje uhelných elektráren pod záminkou, že z dlouhodobého hlediska budeme znát způsoby zachycování a ukládání CO2.
<P>
Podle mého názoru musíme zůstat velmi obezřetní. Mé obavy zvyšuje moje znepokojivé posouzení energetického a klimatického balíčku. Potvrdili jsme ambiciózní cíle, abychom celému světu ukázali, že se Evropa angažuje v ambiciózním procesu boje proti změnám klimatu. Avšak pokud hodnotíme obsah, tedy nástroje, které nám umožní snížit emise skleníkových plynů, mám pocit, že nebude možné dosáhnout těchto cílů do roku 2020, například zejména kvůli ústupkům v případě emisí z automobilů a úlevám pro výrobce elektřiny.
<P>
Čeho je ještě třeba dosáhnout pro splnění cílů v roce 2020? Ukládání uhlíku, rozvoj nových ekologických technologií? Příliš brzy. Naštěstí zbývá zapojení evropských podniků a občanů, kteří jsou určitě připravenější k úsporám energie, využívání ekologické energie a přechodu na nové způsoby dopravy než politici, kteří jim vládnou. Nicméně je třeba, abychom jim k tomu poskytli prostředky.
<SPEAKER ID="402" NAME="Kathalijne Maria Buitenweg" LANGUAGE="NL">
Pane předsedající, moje skupina zahájila jednání plna nadšení, protože jsme chtěli zajistit dobré podmínky pro zachycování a ukládání uhlíku. CO2 je lepší skladovat pod zemí než v atmosféře. Otázkou je, zdali současné výsledky jednání prospějí životnímu prostředí. Nevěříme, že ano.
<P>
Škoda, že pan Davies nebyl zpravodajem pro směrnici o systému pro obchodování s emisemi, protože by se hodila jeho vytrvalost ohledně opatření v oblasti finančních pobídek. Když se rozhodl přistoupit na šachovou hru s emisními právy, zdálo se, že je na své šachovnici ochoten obětovat mnoho pěšců a nakonec i vlastního krále.
<P>
Proto dosud nebyla dohodnuta maximální hodnota emisí CO2 pro nové elektrárny. Bylo však řečeno, že nové elektrárny musí být připraveny na zachycování. Co to znamená? Ostatně bez definice potřebujeme pouze prostor o velikosti fotbalového hřiště. Závěr této zprávy zní, že žádné jednotlivé omezení nezastaví výstavbu dalších a výjimečně znečišťujících uhelných elektráren, přičemž fotbalové hřiště slouží jako fíkový list pro vzdálenou budoucnost.
<P>
Přesto bych chtěla zpravodaji poblahopřát k zavedení 20leté lhůty odpovědnosti a fondu, který bude 30 let financovat monitorování uzavřených lokalit. To je však kompenzace za to, že dotčená směrnice umožňuje přesun CO2 pod zem, a získávat tak více plynu a ropy, tedy proces známý jako zdokonalená těžba ropy. To je velmi bizarní prvek klimatického balíčku, protože tento proces samozřejmě způsobuje vyšší emise CO2. Díky Daviesovu fondu mohou nyní ropné společnosti využívat podpůrných opatření pro zachycování a ukládání oxidu uhličitého k delšímu využívání a vyčerpání svých ropných polí.
<P>
Společnost Shell bude spokojena, životní prostředí nikoliv. Proto bude má skupina hlasovat proti.
<SPEAKER ID="403" NAME="Bairbre de Brún" LANGUAGE="GA">
Nacházíme se v kritickém bodu boje proti změnám klimatu. Nyní existuje právní rámec, jehož účelem je pomáhat zemím skončit se znečišťující ekonomikou a očekávat čistší budoucnost. Nezáleží na tom, jaké chyby obsahují některé aspekty tohoto balíčku, nyní je čas, aby se Evropská unie dala do práce.
<P>
Zachycování a ukládání oxidu uhličitého nemůže být považováno za zázračné řešení, kterým bude dosaženo klimatických cílů. Prioritou by vždy měla být obnovitelná energie. Technologie ještě není dosud zcela hotová, ale existuje opravdová šance, že na ni budeme muset spoléhat jako na součást našeho koordinovaného postupu proti emisím oxidu uhličitého.
<P>
Vítám zprávu Chrise Daviese a děkuji mu za odvedenou práci. Tato zpráva stanoví pravidla, jež jsou různým způsobem přísnější a srozumitelnější než pravidla, jež nám doporučila Komise, přestože jsme nedosáhli všeho, co jsme potřebovali.
<P>
S potěšením připojím svůj podpis jménem skupiny Konfederace Evropské sjednocené levice / Severské zelené levice a vyzývám své kolegy, aby hlasovali pro.
<SPEAKER ID="404" NAME="Hanne Dahl" LANGUAGE="DA">
Pane předsedající, je ostuda, že byl klimatický plán po zasedání Rady z minulého týdne tolik oslaben. Nyní se z větší části podobá plánu snů průmyslu. Je možné v něm nalézt symbolické dobré úmysly, ale prakticky se toho stane jen velmi málo. Myšlenka ukládat CO2 pod zem je zcela absurdní. CO2 je znečišťující látkou, ať již se nachází v ovzduší, nebo pod zemí. Naše úsilí o ochranu klimatu nemůžeme založit na ukrývání znečištění pro budoucí generace. Předložený návrh navíc vychází z neexistující technologie. Nejisté předpovědi uvádí, že bude vypracována nejdříve v roce 2015, pravděpodobně až po roce 2020, a kromě toho snižuje energetickou účinnost, což zcela odporuje hlavním cílům klimatického plánu. Překlenovací technologie v tomto kontextu znamená, že budou peníze investovány do něčeho, co nemá budoucnost, peníze, které by místo toho mohly být investovány do odvětví obnovitelné technologie. Doufám, že budeme hlasovat proti tomu.
<SPEAKER ID="405" NAME="Norbert Glante" AFFILIATION="PSE">
(DE) Pane předsedající, dámy a pánové, CO2 není jedovatý, ani výbušný, ale má jednu nepříjemnou vlastnost: dostane-li se do atmosféry ve velkém množství, naše klima se změní, a proto je technologie zachycování a ukládání oxidu uhličitého důležitou překlenovací technologií.
<P>
V tomto ohledu má pan Hoppenstedt pravdu; jedná se o překlenutí pro příštích 50 nebo 80 let. Není to navždy, ale je to součást řešení našich problémů. Domnívám se, že jsme nalezli správný kompromis, alespoň pokud se týká vazby na sytém pro obchodování s emisemi. Systém pro obchodování s emisemi zajišťuje prostředky pro zachycování a ukládání oxidu uhličitého a zachycování a ukládání oxidu uhličitého také zajišťuje, že pokročíme ve snižování emisí CO2 a budeme mít možnost dosáhnout svých cílů.
<P>
Domnívám se, že kromě úsilí průmyslu o vybudování tohoto demonstračního zařízení je také třeba úsilí členských států o vypracování vnitrostátních právních předpisů provádějících tuto směrnici. Konec konců je třeba, abychom se všichni chovali vůči veřejnému mínění a průmyslu otevřeně, a navázali tak na obavy lidí ze zachycování a ukládání oxidu uhličitého. Nejedná se o nebezpečnou technologii, je to užitečná technologie.
<SPEAKER ID="406" NAME="Jill Evans" AFFILIATION="Verts/ALE">
Pane předsedající, zachycování a ukládání oxidu uhličitého se stalo ústředním bodem této rozpravy o boji proti změně klimatu a rovněž já určitě podporuji prozkoumání a rozvoj této technologie. Bude-li úspěšná, bude muset jednoho dne sehrát významnou úlohu a opravdu potřebujeme silný právní rámec, který zajistí její vhodnou regulaci.
<P>
Zachycování a ukládání oxidu uhličitého však nemůže být za žádných okolností využíváno jako omluva pro další výstavbu více znečišťujících elektráren produkujících více CO2. Jediným způsobem, jak pokročit ve výzkumu zachycování a ukládání oxidu uhličitého, aniž bychom to umožnili, je přijetí jasné výkonové normy pro emise, a proto skupina Verts/ALE předložila pozměňovací návrh na kontrolu množství emisí z nových elektráren spalujících fosilní palivo. Jinými slovy: bude možné stavět pouze ty nejúčinnější elektrárny, ať již na jakékoliv palivo, a právě závěr této části byl klíčovým podnětem pro podporu naší skupiny při hlasování ve výboru.
<P>
Jsme zklamáni, že se při jednáních ztratily další prospěšné body začleněné výborem, včetně přísnější odpovědnosti a přísnějšího monitorování, dopravy a vyloučení zdokonalené těžby ropy.
<P>
Na uzavření tohoto tématu byl vyvíjen značný tlak, ale musí to být správný závěr, a to pro nás určitě znamená začlenění výkonové normy pro emise.
<SPEAKER ID="407" NAME="Adam Gierek" AFFILIATION="PSE">
(PL) Pane předsedající, uložení po roce 2015 pro všechny elektrárny spalující fosilní paliva je chyba. V případě uhelných elektráren je tento limit 500 g CO2/kWh dokonce technicky nemožný. Svým způsobem se to rovná moratoriu na výstavbu nových uhelných elektráren. O to asi vlastně šlo kvůli zamítnutí referenční metody. Investoři jsou netrpěliví, protože nová výstavba trvá mnoho let a je velmi nákladná. Země nejvíce spoléhající na uhlí by proto měly naléhavě začít získávat zkušenosti v oblasti zachycování a ukládání oxidu uhličitého.
<P>
To vyžaduje rychlou finanční podporu, a v tomto ohledu jsem se obrátil na komisaře, protože se výnosy z obchodování s emisemi dostaví příliš pozdě. Již nyní by měla být na území Polska vystavěna dvě nebo tři experimentální zařízení na zachycování a ukládání oxidu uhličitého. To zahrnuje integrovanou konverzi uhlí, energie z uhlí na elektrickou energii spojenou se společnou výrobou a výrobou uhlovodíků, po čemž dojde ve stanovených případech ke geologickému ukládání CO2. Pouze tak lze dosáhnout rozumného cíle "třikrát dvacet".
<SPEAKER ID="408" NAME="Silvia-Adriana Ţicău" AFFILIATION="PSE">
(RO) V případě geologického ukládání oxidu uhličitého diskutujeme o možnosti zkoušení nových technologií během první fáze.
<P>
Komise zamýšlí během první fáze realizovat 12 pilotních projektů. Rada navrhla přidělení na financování demonstračních projektů 300 000 000 emisních povolenek. Parlament požaduje snížení rizik pro životní prostředí a lidské zdraví v důsledku používání této nové technologie, vytvoření přísnějšího právního rámce pro testovací a propagační projekty zahrnující geologické ukládání oxidu uhličitého a poskytnutí finančních prostředků na demonstrační projekty.
<P>
Jsem přesvědčena, že bezpečnost těchto úložišť je velmi důležitá. Stejně důležitá je však úroveň bezpečnosti při přepravě oxidu uhličitého na tato místa. Dojde-li k úniku oxidu uhličitého, musí příslušné orgány všech členských států provádět nouzové evakuační plány. Kromě toho je třeba v případě uzavření takových lokalit přijmout a financovat zvláštní opatření.
<SPEAKER ID="409" NAME="Avril Doyle">
Pane předsedající, souhlasím s tím, že nemůžeme přehlížet uhelnou realitu a velikost zásob a závislost na uhlí v mnoha členských státech a na celém světě: v Rusku, Číně, Austrálii, Spojených státech. Stejně jako usilujeme o obnovitelné technologie, musí být současně realizována sekvestrace uhlíku.
<P>
Dva roky starý návrh Komise až o 12 zařízeních pro zachycování a ukládání oxidu uhličitého dosud čekal na financování. Velmi mě potěšila dohoda týkající se mé zprávy o 300 milionech emisních povolenek na podporu možností této technologie. Můj původní, spíše umírněný návrh při využití velkorysých rezerv nových zařízení tak podpořil pan Davies a další kolegové, že jsem ve své zprávě podstatně upravila údaje směrem nahoru.
<P>
Díky, předsednictví, děkuji, pane Daviesi, paní McAvanová a kolegové za vaši podporu tohoto bodu.
<P>
Jak rychle vyčerpáváme schopnost naší planety absorbovat CO2 biologickou sekvestrací, obracíme se na náš vlastní důvtip a nové technologie sekvestrace, zejména na případně přechodovou technologii zachycování a ukládání oxidu uhličitého, pokud se prostřednictvím těchto 12 projektů prokáže environmentální integrita a komerční reálnost těchto postupů.
<SPEAKER ID="410" NAME="Claude Turmes" AFFILIATION="Verts/ALE">
Pane předsedající, existuje riziko, že se sekvestrace uhlíku stane určitým poltergeistem při znovuzískávání veřejné podpory pro výstavbu znečišťujících uhelných elektráren. Proč? Zaprvé, víte, že vůbec nejlepší elektrárna s technologií zachycování a ukládání oxidu uhličitého, kterou jsme přestavěli, bude vypouštět kolem 150 až 200 g CO2? To je více než současné plynové elektrárny pro kombinovanou výrobu tepla a elektřiny; více než stávající technologie s kombinovanou plynovou výrobou tepla a elektřiny. Zadruhé - a, pane Daviesi, to skutečně musíte posoudit sám - v postoji Parlamentu jsme stanovili horní hranici emisí CO2, o který jsme přišli.
<P>
Takže jsme nyní v situaci, kdy jsme přišli o horní hranici a kdy budou nové uhelné elektrárny mezi lety 2013 a 2016 například v Německu subvencovány 15 % ze systému pro obchodování s emisemi. Tak se výstavba konvenčních uhelných elektráren stále vyplatí a nevím, jak to odpovídá agresivnímu boji proti změně klimatu.
<SPEAKER ID="411" NAME="Vladimir Urutchev" AFFILIATION="PPE-DE">
(BG) Chtěl bych připojit své blahopřání k velmi dobré práci odvedené zpravodaji, vyjednavači a mnohými lidmi zapojenými v zákulisí, kteří přispěli k tomu, že se dnes účastníme závěrečné rozpravy o energetickém a klimatickém balíčku.
<P>
Není pochyb, že tento balíček neovlivní jen odvětví energetiky v Evropské unii, ale také celý průmysl a dopravu. Je třeba, aby se tato odvětví stala ještě více nízkouhlíkovými, ale čas se krátí. Díky úsilí francouzského předsednictví jsme dosáhli nezbytných kompromisů.
<P>
Nemohu skončit, aniž bych zdůraznil, že k zájmům středoevropských a východoevropských zemí bylo přihlédnuto spravedlivě. Chtěl bych vyzvat Komisi, aby navrhla realizaci jednoho z těchto 12 projektů v Bulharsku.
<SPEAKER ID="412" NAME="Czesław Adam Siekierski" AFFILIATION="PPE-DE">
(PL) Pane předsedající, v kontextu realizace ambiciózního obsahu energetického a klimatického balíčku jsou požadována účinná a inovativní řešení.
<P>
Jsem přesvědčen, že v současné době je technologie zachycování a ukládání oxidu uhličitého vhodným způsobem neutralizace skleníkového efektu v relativně krátké době. Současně však nesmíme přehlížet případná rizika s touto technologií spojená. Například se ukazuje, že nesprávně uložený plyn může vybuchnout. Kromě toho v případě úniku ze skladovacích kontejnerů existuje nebezpečí okyselení podzemních vod, což by mohlo ohrozit lidské zdraví. Proto je klíčové přijmout opatření, která odstraní nebo přinejmenším co nejvíce omezí takové nebezpečí při plánování a realizaci těchto projektů.
<P>
Jsem přesvědčen, že systém geologického ukládání oxidu uhličitého je za stávajících okolností vůbec nejlepším řešením. Avšak aby bylo úspěšné, je zásadní přesvědčit k jeho přijetí země způsobující největší škodu. Tím myslím například Spojené státy, Čínu a Indii. Nejenže tyto země neuzavírají uhelné elektrárny, ale alarmující rychlostí rovněž budují nové.
<SPEAKER ID="413" NAME="Rebecca Harms" AFFILIATION="Verts/ALE">
(DE) Pane předsedající, při této příležitosti bych chtěla této sněmovně připomenout otázku vznesenou na poznaňské konferenci o světovém klimatu, protože se mi závazek, kdy se agituje dosud nefunkční technologií, jeví jako absurdní. Současně bychom získali obrovský potenciál zachycování oxidu uhličitého, budeme-li soudržně jednat proti rozsáhlému odlesňování v jižních zemích, daleko větší, než kterého bychom dosáhli prostřednictvím zachycování a ukládání oxidu uhličitého. Chceme-li zachycovat CO2, pak by odlesňování a těžba dřeva v deštných pralesech měly být zastavovány mnohem odhodlaněji, než nyní dokládáme v této eurocentrické rozpravě o zachycování a ukládání oxidu uhličitého.
<SPEAKER ID="414" NAME="Chris Davies">
zpravodaj. - Pane předsedající, když jsem se stal zpravodajem, rozhodl jsem se překročit své instrukce a pokusit se urychlit vývoj technologie zachycování a ukládání oxidu uhličitého. Výbor pro životní prostředí, veřejné zdraví a bezpečnost potravin souhlasil s dvoukolejným přístupem: jedním prvkem byla realizace finančního mechanismu pro podporu výstavby demonstračních projektů a druhým zavedení regulačních prostředků prevence výstavby nejvíce znečišťujících elektráren pomocí výkonové normy pro emise. Proti oběma návrhům se původně postavila Komise i Rada.
<P>
Jedním ze současných dobrých argumentů proti zavedení výkonových norem pro emise je, že technologie zachytávání a ukládání oxidu uhličitého musí být nejprve vyzkoušena a musí se osvědčit.
<P>
Domnívám se, že Parlament může být potěšen, že alespoň dosáhl jednoho významného kroku vpřed v rámci realizace finančního mechanismu pro urychlení demonstračních projektů. Jsem přesvědčen, že budeme případně potřebovat výkonovou normu pro emise.
<P>
Děkuji však paní Grossetêteové a stínovým zpravodajům za to, že mi pomáhali v dosažení námi uskutečněného pokroku. Kritikům technologie zachycování a ukládání oxidu uhličitého sdělím toto: Prostě buďte realisty! Podívejte se, jak to ve světě skutečně chodí, využívají se obrovská množství uhlí a Mezinárodní agentura pro energii předpokládá 70% nárůst využívání uhlí během příštích 20let.
<P>
Je třeba, abychom tuto technologii rozvíjeli. Nechci ji - podle mě není ideální -, ale musíme rozvíjet něco, co bude řešit tato obrovská množství emisí.
<P>
Technologie zachycování a ukládání oxidu uhličitého pro nás může být obrovskou zbraní, která nám může pomoci zvítězit v boji proti globálnímu oteplování. Musíme s ní pokročit. Ani vteřinu si nemůžeme dovolit přehlížet její možnosti.
<SPEAKER ID="415" NAME="Předsedající">
Rozprava je ukončena.
<P>
Hlasování se bude konat ve středu 17. prosince 2008.
<P>
Písemná prohlášení (článek 142)
<SPEAKER ID="416" NAME="Gyula Hegyi  " LANGUAGE="HU">
Geologické ukládání oxidu uhličitého je nepochybně vzrušující technologickou výzvou. Nesmíme však zapomínat, že v zájmu ochrany životního prostředí a omezení změny klimatu budeme muset bezpodmínečně snížit emise skleníkových plynů. Je tedy třeba, abychom raději omezili svou spotřebu fosilních paliv, než abychom usilovali o nalezení alternativ pro ukládání emisí pod zem. Tato technologie je kromě toho poněkud drahá. Mimoto ji na průmyslové úrovni dosud zavedlo pouze Norsko a podle předpokladů by takové uložení stálo přes 100 EUR za tunu. Toto množství peněz je bezpochyby možné využít užitečněji, například k podpoře obnovitelné energie. Zejména by bylo nevhodné, kdyby byly finanční prostředky společenství využívány k výzkumu prováděného nejbohatšími členskými státy. Kdyby bylo geologické ukládání oxidu uhličitého tak dobrým řešením, jak tvrdí jeho zastánci, pak by mohlo přežít na trhu, za podmínek volné hospodářské soutěže.
