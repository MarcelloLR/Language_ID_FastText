<CHAPTER ID="022">
Provádění směrnice 2004/38/ES o právu občanů EU a jejich rodinných příslušníků volně se pohybovat a pobývat na území členských států (krátké přednesení)
<SPEAKER ID="269" NAME="Předsedající">
Dalším bodem je krátké přednesení zprávy paní Văleanové předložené jménem Výboru pro občanské svobody, spravedlnost a vnitřní věci k provádění směrnice 2003/38/ES o právu občanů EU a jejich rodinných příslušníků volně se pohybovat a pobývat na území členských států (2008/2184/INI)).
<SPEAKER ID="270" NAME="Adina-Ioana Vălean">
zpravodajka. - Pane předsedající, ze všech základních práv, která občané EU mají, napomáhá k našemu sjednocení nejvíc právo na svobodu pohybu v rámci Evropské unie.
<P>
Toto právo, které zaručuje Smlouva, se provádí směrnicí 2004/38/ES, která určuje podmínky a omezení pro občany EU a jejich rodinné příslušníky volně se pohybovat a pobývat na území členských států.
<P>
Od 1. ledna 2006 uplatnilo právo usadit se v jiném členském státě EU více než 8 milionů občanů EU a další miliony ho využily k cestování po EU.
<P>
Jako zpravodajka Evropského parlamentu k hodnocení této směrnice musím říci, že konkrétní uplatnění práva na volný pohyb pro naše občany je vážně podkopáváno členskými státy, které svým jednáním porušují Smlouvy i směrnici.
<P>
Za prvé, hovoříme-li o jejím provádění ze strany členských států, můžeme říci, že to je přinejlepším žalostné. Komise a zároveň dvě samostatné studie, které si nechal udělat Parlament, ukázaly na řadu problémů, z nichž některé znamenají porušování základních práv občanů EU. Na tyto problémy poukazuji ve své zprávě.
<P>
Existuje mnoho administrativních překážek, především pro rodinné příslušníky ze třetích zemí, jež zahrnují: podmínky vstupu a zdlouhavé procedurální odklady; absence uznání práv na volný pohyb pro některé registrované partnery včetně partnerů ve vztazích osob stejného pohlaví; výjimky z důvodu veřejného pořádku, které slouží hospodářským nebo bezpečnostním cílům, jež ignorují zásadu proporcionality a ústí ve zneužívání příkazů k vyhoštění; a diskriminace některých národnostních a etnických komunit z hlediska práv, která by jim měla být touto směrnicí přiznána.
<P>
Za druhé, pokud jde o ty, kdo se soustřeďují jen na zneužívání a špatné používání tohoto práva, souhlasím s tím, že tyto problémy jsou důležité, ale říkám, že článek 35 směrnice dává členským státům možnost proti těmto případům zneužívání, jako jsou účelové sňatky nebo podvody, bojovat - stačí jen směrnici provádět.
<P>
Chci se také zmínit o konstruktivní spolupráci s vnitrostátními parlamenty, Komisí a zpravodajkou Výboru pro právní záležitosti paní Frassoniovou, kteří všichni sdílejí mou obavu týkající se výše uvedených problémů s prováděním směrnice a názor, že je všem stranám nutné okamžitě pomoci tyto problémy řešit.
<P>
Má zpráva se též dožaduje řady opatření, jejichž cílem je řešení poskytnout. Jedním z nejdůležitějších a okamžitých kroků, které je nutné přijmout, je to, aby Komise vytvořila komplexní zásady provádění. Tyto zásady by měly vnést světlo do výkladu pojmů jako jsou "dostatečné prostředky" a "veřejná bezpečnost". Až se tak stane, budou členské státy moci tyto zásady uplatnit, a to nejlépe do konce roku 2009.
<P>
Je nutné konečně zrušit nebo přezkoumat diskriminační přechodné dohody, které omezují pohyb pracovních sil z členských států, jež do EU vstoupily po roce 2004.
<P>
Je nutné věnovat větší finanční prostředky na pomoc místním integračním opatřením pro občany EU žijící v jiných členských státech, a konečně Komise nesmí otálet se zahájením řízením pro porušení práva proti těm členským státům, které směrnici nedodržují.
<P>
Musíme připustit, že členské státy musí konečně směrnici správně uplatnit a provést, aby se tyto i jiné problémy řádně vyřešily. Neměly by se snažit utíkat před svou povinností zajistit svobodný pohyb tím, že požádají o přepracování a zmírnění směrnice. Evropský parlament se proti takovému přepracování rozhodně staví a žádá Komisi, aby učinila totéž.
<P>
Je na čase, aby členské státy a Rada zajistily, že Evropa bude místem, kde se může pohybovat nejen kapitál, služby a zboží, ale i občané. Bez volného pohybu není Evropa.
<P>
Dovolte mi na závěr říci, že přesouvám přepracovaný ústní návrh ve své zprávě do poznámky, abych odstranila jakoukoliv výmluvu pro ty, kdo se staví proti volnému pohybu na základě nacionalismu, rasismu nebo xenofobie, ale netroufají si to říci otevřeně, aby mohli hlasovat proti mé zprávě.
<P>
Díky zítřejšímu jmenovitému hlasování uvidíme, kdo podporuje Evropu a evropské občanství, volný pohyb a občanská práva bez diskriminace, a kdo ne.
<SPEAKER ID="271" NAME="Günter Verheugen" LANGUAGE="DE">
Pane předsedající, dámy a pánové, chtěl bych upřímně poděkovat paní zpravodajce za její pozoruhodnou zprávu a také jí poděkovat za vynikající a konstruktivní spolupráci v této velmi obtížné a citlivé oblasti.
<P>
Volný pohyb osob je jednou z nejzákladnějších svobod evropského vnitřního trhu. Svoboda je základem pro fungování vnitřního trhu, tudíž pro konkurenceschopnost evropského hospodářství. Musíme naprosto jasně říci, že chyby v uplatňování práva Společenství v této oblasti jsou skutečně v rozporu se základními zásadami vytvářejícími základy Evropy. Jde proto o absolutně stěžejní otázku.
<P>
Proto tuto zprávu, která doplňuje zprávu Komise, jež byla přijata dne 10. prosince 2008, o uplatňování směrnice 2004/38/ES, vítám. Jsem rád, že se prakticky všechny výsledky zprávy EP shodují s výsledky zprávy Komise.
<P>
Myslím, že nyní máme úplný obrázek toho, jak členské státy v této oblasti provádějí a uplatňují směrnici a myslím, že nyní je čas přejít k akci. Zpráva zcela oprávněně podtrhuje, že odpovědnost za řádné provádění a uplatňování směrnice je na členských státech. V určitých oblastech však vyzývá k akci Komisi. Dovolte mi proto vysvětlit, jaké jsou v této souvislosti bezprostřední priority Komise.
<P>
Komise přikládá velký význam úplnému a správnému uplatňování směrnice. To je jedna z priorit 25. výroční zprávy Komise o kontrole uplatňování práva Společenství (2009).
<P>
Komise bude nadále vyvíjet úsilí, aby zajistila, že tato směrnice bude v Evropské unii řádně prováděna a uplatňována. V nadcházejících měsících budeme konat dvoustranná jednání s členskými státy, kde budeme hovořit o velmi častých případech nesprávného provádění a uplatňování. Pokud nebude dosaženo uspokojivého pokroku, nebude Komise otálet s okamžitým zahájením řízení pro porušení práva proti příslušným členským státům.
<P>
Komise hodlá poskytovat informace a pomoc jak členským státům, tak samotným občanům. Jedním způsobem, jak toho dosáhnout, je vydávání zásad k řadě otázek, které se ve vztahu k provádění nebo uplatňování směrnice ukázaly jako problematické, například k otázce zneužívání vyhoštění. Zásady se budou také věnovat otázkám, které jsou ve zprávě Parlamentu označeny jako problematické.
<P>
Komise bude dále spolupracovat s členskými státy na technické úrovni expertních skupin, aby se společně definovaly obtíže a vyjasnily otázky výkladu směrnice.
<P>
Musím však v tomto bodě říci, paní Văleanová, že Komise nemůže podpořit návrh č. 23. Tento návrh se týká kontrol, které by na místě měly provádět týmy expertů a na jejich základě by měl vzniknout společný systém hodnocení. Musím vás upozornit, že takovéto vzájemné kontroly se obvykle provádějí v rámci třetího pilíře, nikoli v rámci práva Společenství. Právní a administrativní tradice a řešení, která si členské státy při provádění směrnice volí, znamenají, že předpokládaná přidaná hodnota takovýchto kontrol by byla velmi omezená. Jak víte, členské státy mají přece jen možnost volby formy a metod provádění směrnic.
<P>
Komise však bude nadále věnovat zvláštní pozornost šíření informací o směrnici, bude distribuovat aktualizovaný a zjednodušený návod určený pro občany EU a pro šíření informací bude využívat internet. Bude také nabádat členské státy, aby informovaly občany o jejich právech prostřednictvím osvětových kampaní, a bude jim v tomto nápomocná.
<P>
Dovolte mi říci, že Komise je připravena splnit velkou většinu návrhů obsažených ve zprávě Parlamentu. Chtěl bych Evropskému parlamentu poděkovat za jeho podporu a návrhy, jak zajistit řádné uplatňování této významné směrnice, jejímž cílem není nic menšího než správné napojení na jednu ze čtyř základních svobod v rámci evropské integrace.
<SPEAKER ID="272" NAME="Předsedající">
Tento bod je uzavřen.
<P>
Hlasování se bude konat zítra.
<P>
Písemná prohlášení (Článek 142)
<SPEAKER ID="983" NAME="Alin Antochi  " AFFILIATION="PSE">
písemně. - (RO) Plně podporuji zprávu paní Văleanové o provádění směrnice 2004/38/ES, o to více, že nedávné události, ke kterým došlo v některých členských státech, ukázaly na očividné porušování jedné ze čtyř základních svobod, tedy práva občanů volně se pohybovat a pobývat na území členských států.
<P>
Neúčinné provádění nebo dokonce neprovedení celé této směrnice do vnitrostátních právních předpisů členských států navíc vyústilo v řadu zneužití v oblasti administrativních formalit a v omezující výklad právních ustanovení týkajících se pojmu "pobyt bez povolení", které vyvrcholily nespravedlivým zadržením a vyhoštěním evropských občanů. Řešením však není uzavření hranic, ale místo toho hledání konkrétních opatření k usnadnění integrace občanů do různorodých evropských společností.
<P>
Domnívám se, že zpráva, o níž hovoříme, bude významným příspěvkem k monitorování provádění předpisů stanovených touto směrnicí v členských státech, a Komise může v tomto směru úspěšně spolupracovat.
<P>
Přáním všech evropských občanů je dnes žít v Evropské unii, kde se dodržují základní hodnoty, jako je volný pohyb osob. Nesmíme však zapomínat, že k dosažení tohoto cíle musíme všichni sami přispět.
