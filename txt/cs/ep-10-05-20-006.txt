<CHAPTER ID="006">
Změna pořadu jednání
<SPEAKER ID="092" NAME="Předseda">
Dámy a pánové, dnes dopoledne se konala schůze Konference předsedů. Skončili jsme před deseti minutami. Velmi důkladně jsme prodiskutovali otázky ohledně uspořádání hlasování o usneseních o strategii Evropa 2020. Jak velmi dobře víte, je to strategie, jejímž cílem je zajistit našim občanům práci, prosperitu a stabilitu v celé Unii a po celé desetiletí. Je to tedy zásadní strategie pro budoucnost Evropské unie a také pro situaci mimo Unii, protože silní budeme pouze tehdy, budeme-li silní vnitřně.
<P>
Co se týče diskuse na schůzi Konference předsedů, byly předloženy argumenty ve prospěch dnešního hlasování o našich usneseních o strategii Evropa 2020, protože bychom je chtěli mít co nejdříve, abychom se mohli odpovědně účastnit diskuse, která je k tomuto tématu vedena v ostatních evropských orgánech. Vyskytly se tam však rovněž argumenty, že potřebujeme strategii, jež bude přijata velkou většinou. Chceme-li ovlivnit situaci v Unii, musíme dát dohromady velkou většinu, která tato usnesení podpoří.
<P>
Existuje zde obava, že dnes bychom takové většiny nedosáhli. Takže jednak strategii potřebujeme co nejrychleji, jednak chceme silné usnesení. To je to, co potřebujeme.
<P>
S ohledem na tuto odpovědnou diskusi mezi předsedy našich politických skupin jsem se rozhodl předložit návrh, aby byla rozprava odložena. Činím tak v souladu s článkem 140 našeho jednacího řádu.
<P>
Řeknu to ještě jednou: rozhodnutí je velice důležité, protože si uvědomujeme, že usnesení je zapotřebí velmi rychle, ale potřebujeme, aby toto usnesení mělo silnou podporu, a tyto záležitosti jsou velmi významné.
<SPEAKER ID="093" NAME="Joseph Daul" LANGUAGE="FR">
Pane předsedo, děkuji za vaše prohlášení. Rád bych dodal, že naši maďarští přátelé se nachází ve stejné situaci jako naši polští přátelé, pokud jde o povodně. Myslíme tedy stejně tak na naše maďarské spoluobčany jako na naše polské spoluobčany.
<P>
(Potlesk)
<P>
Souhlasím s vaším projevem. V krizových situacích se musí demokratické síly spojit. S tímto vědomím jsem před tímto štrasburským zasedáním Konferenci předsedů navrhl, aby bylo rozhodnutí odloženo na červen, protože jsem si všiml určitých nesrovnalostí a nejasností. Na Konferenci předsedů jsem nezískal většinu - jsme demokratický Parlament -, a proto jsme se snažili toto usnesení připravit.
<P>
Včera v poledne jsme během diskusí v našich skupinách zjistili, že nám chybí čas. Nechci tím říci, že práce byla odvedena ledabyle, protože to by znamenalo neuznat práci odvedenou našimi útvary, našimi místopředsedy a osobami odpovědnými za její přípravu. Řekli jsme si, přede všemi nebo před některými vedoucími delegace, že pro obraz Parlamentu by bylo pravděpodobně nejlepší, aby byl daný text stažen a aby se hlasovalo příště; krize, mohu-li zdůraznit, neskončí v červnu. Tuto záležitost jsme prodiskutovali a společně se rozhodli, že vedoucí velkých skupin požádají, aby bylo hlasování odloženo na červen.
<P>
Martin Schulz mi řekl - a učinil tak jako jediný -, že nejprve potřebuji získat většinu ve skupině, ale každý potřebuje získat většinu ve skupině. Proto jsme včera večer v mé skupině nediskutovali o pozměňovacích návrzích, ani jsme dnes nediskutovali o usnesení; skupina totiž byla pro odložení, aby bylo možné nalézt řešení, které Parlament považuje za nepostradatelné s ohledem na naše spoluobčany.
<P>
Mezitím jsme obdrželi dopis od Guye Verhofstadta; na jeho základě jsme se rozhodli, že budeme požadovat pouze třítýdenní odklad. V této krizové situaci vás žádám, abyste jej schválili, abychom mohli - my jako Parlament - ukázat našim spoluobčanům, že jsme silný orgán a odpovědní muži a odpovědné ženy.
<SPEAKER ID="094" NAME="Předseda">
Pan Schulz by chtěl promluvit proti návrhu.
<SPEAKER ID="095" NAME="Martin Schulz" LANGUAGE="DE">
Pane předsedo, na začátku svého projevu pan Daul zmínil obtížnou situaci v Maďarsku. Mnoho zemí zažívá v současnosti problémy. Například slovenští občané byli tvrdě zasaženi povodněmi. Silně soucítíme s občany všech zemí, které jsou zasaženy takovými strastmi, včetně Maďarska, Polska a Slovenska.
<P>
Pane předsedo, vy a pan Daul jste popsali situaci, která panovala na Konferenci předsedů jak včera, tak dnes dopoledne. K procedurálním otázkám nemám co dodat. Za pana Cohn-Bendita, pana Biskyho a sebe bych však chtěl vysvětlit, že jsme dnes ráno na Konferenci předsedů nehlasovali ve prospěch vašeho návrhu na odklad hlasování, protože se domníváme, že bychom měli a vlastně můžeme hlasovat dnes.
<P>
Bylo zde přání přijmout takové usnesení v Parlamentu na vyšší úrovni a početnější většinou, než jak tomu bylo v únoru. To, co se stalo v posledních dnech, nesouvisí s postupem, ale s obsahem. Jedna věc je však naprosto jasná. Došlo zde k odchýlení od obsahu, který se ještě v únoru těšil všeobecnému konsensu, a vzhledem k závažné krizi to není překvapující. Je zde několik různých řešení. Jsou zde řešení, o nichž si někteří myslí, že jsou správná, a to je z demokratického hlediska oprávněné, a jsou zde naše řešení, která se od nich liší a o nichž si my myslíme, že jsou lepší. Nemůžeme se vyčerpat již při hledání konsensu. Nyní nastal čas zaujmout pevné postoje. Vy můžete zaujmout pevné postoje a my uděláme totéž. Snažili jsme se nalézt konsensuální řešení, ale nefungovalo to. Nyní bychom se proto měli pokusit získat většinu pro jeden postoj, nebo pro druhý postoj.
<P>
Pokud bude většina souhlasit s odkladem, musím v této chvíli říct, že my ve skupině Progresivní aliance socialistů a demokratů v Evropském parlamentu samozřejmě zůstáváme připraveni na nová jednání. Výchozím bodem těchto jednání však bude text, který jsme předložili společně s našimi kolegy ze skupiny Zelených/Evropské svobodné aliance. Proto jsem, pane předsedo, toho názoru, že bychom měli hlasovat dnes.
<P>
(Parlament žádost schválil)
<SPEAKER ID="096" NAME="Předseda">
Rád bych také poděkoval panu Daulovi a panu Schulzovi za to, že dnes upozornili rovněž na povodně, k nimž došlo v jiných částech Evropy. Máte naprostou pravdu a vyjádření solidarity náleží všem zasaženým zemím a všem lidem v Evropě, kteří v současnosti čelí nebezpečí.
<SPEAKER ID="097" NAME="Jan Březina" AFFILIATION="PPE">
Pane předsedo, povodně se do Polska dostaly z České republiky, kde byly v jejich první fázi způsobeny obrovské škody. Česká republika je rovněž součástí Evropské unie.
<SPEAKER ID="098" NAME="Předseda">
Dámy a pánové, hovořil jsem o tom před chvílí, když jsem děkoval panu Daulovi a panu Schulzovi. Děkuji i vám, pane Březino, že jste na to upozornil. Zažíváme ničivé povodně. Mnohokrát vám děkuji.
