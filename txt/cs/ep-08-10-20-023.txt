<CHAPTER ID="023">
Kontrola uplatňování práva Společenství  (krátké přednesení)
<SPEAKER ID="252" NAME="Předsedající">
Dalším bodem je krátké přednesení zprávy paní Geringer de Oedenbergové jménem Výboru pro právní záležitosti o 24. výroční zprávě Komise o kontrole uplatňování práva Společenství.
<SPEAKER ID="253" NAME="Lidia Joanna Geringer de Oedenberg">
zpravodajka. - (PL) Pane předsedající, účinnost politik Evropské unie z velké části závisí na jejich provádění na vnitrostátní, regionální a místní úrovni. Je proto nutno důsledně sledovat soulad jednotlivých členských států s právem Společenství. Jako zpravodajka pro 24. výroční zprávu Parlamentu na toto téma mohu prohlásit, že došlo k mírnému poklesu počtu případů řízení pro porušení práva zahájených Komisí. Nicméně počet případů i nadále překračuje 2 500.
<P>
Je třeba se zmínit také o 16% snížení počtu řízení o neoznámení prováděcích opatření Komisi v rozšířené Unii 25 členských států. To naznačuje lepší disciplinu členských států, pokud se týká oznamování. Stejně jako v předchozích letech se velká většina obvinění týkala nesprávného fungování jednotného trhu, zejména uplatňování zásady volného pohybu lidí, zboží a služeb. Mnoho obvinění se týkalo také porušování práv odvozených od občanství v Evropské unii, která zaručují zásadu rovných práv a příležitostí pro všechny občany. Dne 5. září 2007 Komise navrhla změnu dosavadních pracovních metod. Návrh byl zaměřen na zajištění účinnějšího vedení soudního řízení a podpořila jej většina poslanců této sněmovny. Zazněla však obava, že nový postup může vést k tomu, že se vytratí meziinstitucionální odpovědnost Komise jako strážce Smluv, neboť umožňuje, aby obvinění, která Komise obdrží, byla postoupena zpět členským státům, které za nesprávné provádění právních předpisů Společenství nesou hlavní odpovědnost. Je proto nezbytné, aby Komise předložila Parlamentu počáteční zprávu z vlastního podnětu o výsledcích získaných v prvních šesti měsících pilotního projektu, který byl zahájen 15. dubna tohoto roku a zahrnoval 15 členských států. Komise často bývá nejvyšším orgánem, na který se občané mohou obracet v případě nesprávného provádění právních předpisů. Proto by Komise také měla uchovávat záznamy veškeré korespondence, o níž by se dalo usuzovat, že obsahuje informace o případech porušování právních předpisů Společenství.
<P>
Pokud jde o probíhající řízení pro porušení práva, hlavním problémem i nadále zůstává nepatřičně dlouhá doba pro posouzení stížností. V průměru je to 20,5 měsíce, což je příliš. Komise by měla udělat všechno pro to, aby zkrátila zdlouhavá řízení a našla praktická řešení. Řešení by mohla zahrnovat příklon k systémům, jako je například SOLVIT, který stále ještě není dostatečně propagován. V roce 2006 byl zaznamenán podstatný nárůst případů porušení práva vyplývající z nedodržení rozhodnutí Evropského soudního dvora. Přispívá k tomu skutečnost, že spolupráce mezi soudy jednotlivých států a Soudním dvorem bývá často nedostatečná. Navíc není využíván mechanismus předběžné otázky, který vychází z článku 234 Smlouvy. Je to dáno tím, že znalost práva Společenství je v některých členských státech stále nedostačující.
<P>
Vzhledem k zavedení meziinstitucionální spolupráce by dohody o kontrole provádění právních předpisů Společenství a úzké spolupráci mezi Radou, Komisí a Evropským ochráncem práv společně s příslušnými výbory této sněmovny měly nastavit normu pro zajištění účinného zásahu ve všech případech, kdy navrhovatel předkládá stížnost týkající se porušení právních předpisů Společenství. Vysoký počet nevhodně podávaných stížností se za celá léta nesnížil. Některé stížnosti jsou nesprávně podávané u Petičního výboru a jiné nespadají do pravomoci těchto orgánů. Zmíněné stížnosti tvoří až 75 % všech stížností, které obdržel ochránce práv v roce 2006. Je proto nezbytně nutné vynaložit větší úsilí na zlepšení informací dostupných občanům a zároveň poskytnout lepší pokyny navrhovatelům, aby se obraceli na tu instituci, která je nejlépe schopna vyřídit jejich jednotlivé případy na vnitrostátní či evropské úrovni. Stížnosti občanů jsou neocenitelným ukazatelem toho, co občané potřebují nejnutněji. Komise by se měla těmito informacemi řídit vzhledem k tomu, že přijímá legislativní iniciativy.
<P>
V souvislosti s analýzou provádění právních předpisů Společenství v roce 2006 bych apelovala zejména na ty členské státy, které by ze strukturálního financování z finančního rámce na období 2007-2013 mohly mít největší prospěch, aby své vnitrostátní právo přizpůsobily právu evropskému rychle a odpovídajícím způsobem. Mám na mysli zejména oblast ochrany životního prostředí, aby byly účelně využity dostupné strukturální zdroje a aby se urychlil sociální a hospodářský rozvoj regionů.
<P>
Nakonec bych chtěla vyjádřit politování, že skupina Evropské lidové strany (Křesťanských demokratů) a Evropských demokratů, členové Výboru pro právní záležitosti, byli nápomocni při odstranění důležitých ustanovení z mé zprávy. Tato ustanovení se týkala rovného zacházení s ženami a muži v přístupu k zaměstnání, ke vzdělání, podpoře a sociálnímu pojištění. V mnoha členských státech stále ještě není rovné zacházení pravidlem, v jasném rozporu se zásadou rovnosti, která by měla být pro nás všechny prioritou.
<SPEAKER ID="254" NAME="Joe Borg">
člen Komise. - Pane předsedající, Komise velice vítá všeobecnou podporu, kterou vyjádřil Parlament přístupu Komise popsanému v jejím sdělení z roku 2007 "Evropa výsledků: uplatňování práva Společenství", a děkuje paní Geringerové za její poučnou zprávu.
<P>
Komise přisuzuje velkou důležitost správnému uplatňování práva Společenství. Patří to k prioritám Barrosovy Komise a Komise obezřetně plní svou úlohu strážce Smlouvy. Proto Komise vynaložila velké úsilí, na zlepšení své pracovní metody ve prospěch občanů a podniků, jak vysvětluje ve sdělení z roku 2007.
<P>
Tato zlepšení zahrnují letošní zavedení častějšího rozhodování o případech porušení práva, aby nedocházelo k průtahům ve vývoji případů, a zavedení pilotního projektu EU letos v dubnu. V 15 členských státech bude tento pilotní projekt testovat vylepšenou metodu řešení problémů a poskytování informací, která má občanům a podnikům zajistit rychlejší a lepší výsledky. Aktuální konkrétní informace o fungování tohoto pilotního projektu EU budou zaslány zpravodaji, ale úplnou zprávu bude možno vydat, jak již bylo slíbeno, po uplynutí jednoho roku, až bude dostatek zkušeností na to, aby mohly být vyvozeny první závěry. Prověřujeme také využívání úředníků na některých zastupitelských úřadech členských států, abychom navázali na otázky týkající se uplatňování práva Společenství s cílem zjistit, jak by to mohlo zvýšit účinnost. V tom se odráží realita, že všechny otázky, které se týkají uplatňování práva Společenství, zahrnují opatření přijatá jednotlivými členskými státy. Je proto třeba, aby Komise při hledání správných a rychlých řešení úzce spolupracovala s orgány členských států. Společné meziinstitucionální porozumění také může hrát významnou úlohu v této důležité části agendy lepší regulace.
<P>
Právě v této souvislosti jsem nabídl, že budu koordinovat se zpravodajem budoucí přezkumy uplatňování acquis v různých oblastech s cílem zajistit aktualizované informace. Pracujeme na zavedení iniciativ ohlášených ve sdělení z roku 2007o zvýšení průhlednosti. Dokončujeme letošní výroční zprávu ve formě strategického hodnocení stávajícího postoje, stanovení tematických priorit a program opatření s cílem obohatit meziinstitucionální diskusi.
<P>
Na závěr bych chtěl uvést, že zpráva paní Geringerové také podporuje společná kontaktní místa, která mají pomáhat občanům v orientaci. Mohu potvrdit, že Komise na tom již pracuje. Své hodnocení a návrhy předložíme co nejdříve.
<P>
Obzvláštní význam, paní Geringerová, přisuzujete kontrole uplatňování směrnic o rovném zacházení. Mohu vás ujistit, že provádění směrnic v členských státech bylo plně posouzeno. Bylo zahájeno více než 40 řízení pro porušení práv, která jsou aktivně sledována za účelem získání včasných výsledků.
<SPEAKER ID="255" NAME="Předsedající">
Tímto je bod uzavřen.
<P>
Hlasování se bude konat v úterý.
