<CHAPTER ID="003">
Koordinace systémů sociálního zabezpečení: příloha XI - Rozšíření ustanovení nařízení (ES) č.883/2004 a (ES) č. [...] na státní příslušníky třetích zemí, na které se tato nařízení dosud nevztahují pouze z důvodu jejich státní příslušnosti (rozprava) 
<SPEAKER ID="045" NAME="Předsedající">
Dalším bodem programu je společná rozprava na tato témata
<P>
zpráva, kterou předkládá Jean Lambertová jménem Výboru pro zaměstnanost a sociální věci o návrhu nařízení Evropského parlamentu a Rady, kterým se stanoví prováděcí pravidla k nařízení (ES) č. 883/2004 o koordinaci systémů sociálního zabezpečení - C6-0037/2006 -
<P>
zpráva, kterou předkládá Emine Bozkurtová jménem Výboru pro zaměstnanost a sociální věci o návrhu nařízení Evropského parlamentu a Rady, kterým se stanoví prováděcí pravidla k nařízení (ES) č. 883/2004 o koordinaci systémů sociálního zabezpečení - C6-0029/2006 - a
<P>
zpráva, kterou předkládá Jean Lambertová jménem Výboru pro zaměstnanost a sociální věci o návrhu nařízení Rady, kterým se rozšiřuje působnost nařízení (ES) č. 883/2004 a nařízení (ES) č. [...] na státní příslušníky třetích zemí, na které se tato nařízení dosud nevztahují pouze z důvodu jejich státní příslušnosti - C6-0289/2007 -.
<SPEAKER ID="046" NAME="Vladimír Špidla" LANGUAGE="CS">
Vážený pane předsedo, vážené paní poslankyně a vážení páni poslanci, všechny čtyři posuzované legislativní návrhy spadají do oblasti, která má přímý dopad na každodenní život evropských občanů. Právo na ochranu systémů sociálního zabezpečení pro osoby, které se pohybují v rámci Evropy, je neoddělitelné od svobody volného pohybu v Unii.
<P>
Návrhy Komise mají jeden společný cíl: modernizovat a zjednodušit koordinaci vnitrostátních systémů sociálního zabezpečení.
<P>
Jde o definování mechanismů spolupráce mezi institucemi a postupů, které by usnadnily a urychlily výpočet a výplatu dávek sociálního zabezpečení jejich příjemcům. Hovoříme o rodinných dávkách, důchodech, podpoře v nezaměstnanosti apod., tedy o řadě sociálních dávek, které jsou pro život osob v Unii velmi důležité.
<P>
Rád bych poslancům a zpravodajům poděkoval za nemalou práci, která byla ve věci těchto důležitých textů v posledních měsících odvedena.
<P>
Návrh prováděcího nařízení definuje postupy nezbytné pro provádění nařízení (ES) č. 883/2004, které nazýváme základním nařízením. Toto nařízení se vztahuje na všechny, kdo využívají koordinace vnitrostátních systémů sociálního zabezpečení: na občany, instituce sociálního zabezpečení členských států, poskytovatele zdravotní péče a zaměstnavatele.
<P>
Jeho cílem je co nejjasněji vymezit postupy, na základě kterých obdrží pojištěnci nacházející se v přeshraniční situaci dávky sociálního zabezpečení. Na koho se mám obrátit pro získání rodinných dávek? Jaké kroky musí můj zaměstnavatel učinit, chce-li mne dočasně vyslat do jiného členského státu? Má pracovní kariéra končí, pracoval jsem v několika členských státech, jak získám výpočet svého důchodu a jak si zajistím jeho výplatu?
<P>
Právě tyto postupy, jež dané nařízení definuje, mají uživatelům díky spolupráci mezi institucemi v oblasti sociálního zabezpečení umožnit získat příslušné odpovědi.
<P>
Efektivita této spolupráce jakož i snaha co nejrychleji vyhovět potřebám občanů nás přivedla k myšlence, že je třeba klást důraz na používání elektronických způsobů zpracovávání a výměny informací mezi institucemi různých členských států.
<P>
Síť EESSI (elektronická výměna informací o sociálním zabezpečení) umožní rychlou a bezpečnou výměnu údajů, čímž dojde ke zkrácení doby, kterou instituce sociálního zabezpečení potřebují pro poskytnutí odpovědi a zpracování přeshraniční situace.
<P>
Bude-li prováděcí nařízení přijato v co nejkratší době, budou občané moci využít pokroku, jenž byl dosažen díky koordinaci ve věci zjednodušování a modernizace, ale též budou moci využít nových práv, která jsou obsažena v základním nařízení, avšak doposud nemohla být uplatňována. Přínos nově pojaté koordinace pro evropské občany se ve skutečnosti bude moci projevovat až po přijetí nařízení a nařízení doplňujících přílohy nařízení 883/04.
<P>
Další dva návrhy se týkají nařízení 883/04 a jeho příloh a jejich cílem je doplnit základní nařízení tak, aby zohledňovalo změny v právních předpisech členských států, a to především těch, které k Unii přistoupily po 29. dubnu 2004, kdy bylo základní nařízení přijato.
<P>
Tyto návrhy rovněž doplňují přílohy nařízení 883/04, které byly při přijetí základního nařízení ponechány prázdné.
<P>
Přes technický charakter těchto textů zůstává jejich cíl stejný: zajistit transparentnost mechanismů a postupů, které se budou uplatňovat v případě osob pohybujících se v rámci Evropské unie. Příloha XI například obsahuje zvláštní ustanovení zohledňující specifičnost vnitrostátních právních předpisů. Přílohy jsou tudíž nezbytné k zajištění transparentnosti a právní jistoty již u vnitrostátních předpisů, které jsou rovněž velmi obsáhlé.
<P>
Koordinace vnitrostátních systémů sociálního zabezpečení, k níž ve své úloze spoluzákonodárce přispíváte, evropským občanům, kteří využívají své svobody volného pohybu, co nejhmatatelnějším způsobem zajistí uplatňování dvou základních zásad - rovné zacházení a nediskriminace.
<P>
Návrh nařízení rovněž počítá s rozšířením ustanovení nařízení 883/2004 a jeho prováděcího nařízení na občany třetích zemí, na něž se dotyčná ustanovení na základě jejich státní příslušnosti dosud nevztahují. Cílem tohoto návrhu je zajistit, aby modernizovaný a zjednodušený systém koordinace sociálního zabezpečení mohli využívat státní příslušníci třetích zemí, kteří legálně pobývají v Evropské unii a kteří se nacházejí v přeshraniční situaci.
<P>
Uplatňování jediného a stejného pravidla koordinace, pokud jde o správu a zjednodušení, je ve skutečnosti nezbytné.
<P>
Shoda v otázce těchto návrhů bude významným pokrokem pro všechny, kteří nařízení využívají, a zajistí, aby bylo lépe vyhověno osobám přemísťujícím se v rámci Unie.
<P>
Prokáže se tak, že nařízení o koordinaci v oblasti sociálního zabezpečení jsou připravena na nové výzvy 21. století, které souvisejí s mobilitou. Rád bych dodal, že tato práce je výsledkem příkladné spolupráce mezi členskými státy, kdy vůle nalézt pro občany řešení pomáhá překonat rozdílnost jednotlivých systémů a složitost této oblasti.
<P>
Dámy a pánové, dovolte mi abych konstatoval, že Komise výslovně podporuje návrhy č. 2 a 161, které umožňují používat elektronický systém zpracování dat, což je mimořádně významné pro fungování elektronického registru dat a elektronického zpracování přeshraničních případů. Komise také podporuje zvláště pozměňovací návrh 90, který se zabývá poskytováním dávek v nemoci a dávek pro dlouhodobou péči. Tyto dva pozměňovací návrhy velmi posilují pozici občanů v rámci celého systému.
<SPEAKER ID="047" NAME="Jean Lambert">
zpravodajka. - Paní předsedající, v luxusní době, kterou na své vystoupení v tomto Parlamentu mám, chci své zprávy sloučit.
<P>
Za prvé bych ráda začala poděkováním kolegům, Radě a Komisi za dosud dobrou spolupráci na dokumentech, které vypadají velmi složitě - ale tak je tomu vždy, když se pokusíte napsat všechno, co v praxi děláte, tak, aby to bylo jasné alespoň těm, kdo dané věci v praxi provádějí, a těm, kdo musí systému porozumět.
<P>
Jak pan komisař řekl, základní nařízení ((ES) 883/2004) se týká koordinace, nikoli však harmonizace (a to chci vyjasnit) systémů sociálního zabezpečení členských států pro lidi žijící či pracující v jiném členském státě či ty, kteří do jiného členského státu jen vycestují. Nařízení nemůže vstoupit v platnost, dokud se Rada a Parlament nedohodnou v rámci postupu spolurozhodování, který vyžaduje jednomyslnost Rady, na prováděcím nařízení - což je přinejmenším jeden ze složitých problémů.
<P>
Prováděcí nařízení stanoví správní strukturu pro funkci tohoto systému. Stanoví pravidla, podle nichž má každý členský stát, každý příslušný orgán řešit různé aspekty sociálního zabezpečení v přeshraničních případech. Ústředním prvkem nového prováděcího nařízení a prováděcího nařízení je tato výměna elektronických údajů, která má zajistit větší rychlost a také větší přesnost komunikace.
<P>
Doufejme, že to mimo jiné alespoň zkrátí potřebnou dobu nebo zcela ukončí stav, kdy se na úřednickém stole vrší tisíce papírů: předpisy vyplněné samozřejmě vždy naprosto čitelným rukopisem spousty lékařů a další nároky týkající se přeshraniční zdravotní péče. Pokusíme-li se to zjednodušit a zpřehlednit, můžeme snad dosáhnout i omezení počtu podvodů, ke kterým nyní v systému dochází. Lidé například využívají současnou netečnost tak, že manipulují systémem náhrad přeshraniční péče. Stejně taky by bylo možné i zajistit, aby více poskytovatelů a jednotlivců uplatňovalo nároky, protože budou mít pocit, že mají naději na jejich proplacení, namísto aby je odkazovali svým dědicům.
<P>
Články 78 a 79 základního nařízení stanoví úlohu Komise z hlediska podpory rozvoje výměny elektronických údajů včetně možného financování, jsem tedy poněkud překvapena a zklamána návrhem na vypuštění pozměňovacích návrhů 2 a 161, které se týkají provádění tohoto zásadního rozvoje. Hovoříme-li o otázce výměny údajů, výbory se domnívaly, že by Parlament měl velmi jasně formulovat ochranná opatření a potřebu přiměřeného sběru údajů. V našich návrzích jsme tedy posílili požadavky na ochranu údajů.
<P>
Základní nařízení se také zabývá aspekty přístupu k věcným dávkám v případě zdravotní péče o osoby pobývající v jiném členském státě - například na dovolené - nebo osoby, pro které je plánovaná léčba nutná z lékařských důvodů a nikoli je na základě volby. Na toto základní nařízení má vazbu nedávné zveřejnění směrnice o uplatňování práv pacientů v přeshraniční péči. Parlament bude muset zajistit, aby mezi těmito dvěma právními předpisy nevznikal konflikt.
<P>
Výbor rovněž předpokládal navrhované prodloužení platnost směrnic o rovnosti a navrhl dvě opatření konkrétně se týkající osob se zdravotním postižením - jedno je průřezové opatření, které má zajistit, aby členské státy při komunikaci s osobami s konkrétním zdravotním postižením zohledňovaly jejich potřeby, a druhé se týká proplácení nákladů osoby doprovázející osobu se zdravotním postižením, jež potřebuje lékařskou péči v zahraničí. Jsme si vědomi toho, že tato otázka vyžaduje další jednání s Radou.
<P>
Prováděcí nařízení se týká i řady lhůt. Vím, že na tuto věc existují odlišné názory, které se odrazí v některých z pozměňovacích návrhů, které budeme dnes projednávat. Výbor se rovněž rozhodl podpořit revidovaný postup pro posouzení a platby peněžité dávky v případě dlouhodobé péče a další vyjasnění ohledně příhraničních pracovníků, kteří ztratí zaměstnání. Doufám, že Parlament bude moci tyto pozměňovací návrhy výboru podpořit.
<P>
Pokud jde o druhou zprávu týkající se práv státních příslušníků třetích zemí, kteří cestují v rámci Evropské unie, již existuje nařízení týkající se osob, které legálně pobývají v Evropské unii a které se nacházejí v přeshraniční situaci s koordinací systémů sociálního zabezpečení. Toto nařízení je nyní třeba aktualizovat: protože aktualizujeme zastřešující nařízení, musíme aktualizovat i nařízení na ně vázané.
<P>
Nový návrh je v zásadě shodný se stávajícím nařízením. Opět vyjasňuje oblast působnosti a zachovává práva, která již lidé mají. Nezavádí žádná nová práva a jeho význam dokonce ještě vzroste, až bude vypracována společná přistěhovalecká politika Evropské unie. Aktualizace tohoto nařízení bude i ku prospěchu návrhu na zavedení tzv. modré karty. Opět doufám, že Parlament bude moci podpořit pozměňovací návrhy výboru v této věci. Chceme jasné zásadní prohlášení, a proto (stejně jako výbor) doporučuji, abychom nepodpořili pozměňovací návrhy týkající se doplnění příloh.
<P>
(Potlesk)
<SPEAKER ID="049" NAME="Emine Bozkurt">
zpravodajka. - (NL) Dámy a pánové, dnes hlasujeme o návrhu na jasnější a pružnější koordinaci evropského sociálního zabezpečení, a proto hlasujeme pro vyjasnění přílohy.
<P>
Evropský parlament, Rada a Komise se snažily zjednodušit návrh tak, aby mohli Evropané lépe pochopit složitá pravidla uplatňovaná při koordinaci sociálního zabezpečení.
<P>
Musím začít poděkováním stínovým zpravodajům, se kterými jsem měla to potěšení v posledních měsících a letech spolupracovat. Patří k nim samozřejmě Jean Lambertová, která byla stínovou zpravodajkou pro mou zprávu jménem skupiny Zelených, stejně jako já jsem byla stínovou zpravodajkou pro její zprávu, Ria Oomen-Ruijtenová ze skupiny PPE-DE, Bilyana Raevová ze skupiny ALDE, Dimitrios Papadimoulis ze skupiny GUE/NGL a Ewa Tomaszewska ze skupiny UEN a všichni ostatní poslanci, kteří k rozpravě významně přispěli.
<P>
Měla bych také zdůraznit, že rozhovory s Komisí a Radou probíhaly mimořádně dobře. Zvláště jsem vděčná Hélène Michardové a Robovi Cornelissenovi z Evropské komise. Spolupráce s Radou zahrnovala několik po sobě jdoucích předsednictví. Vzhledem k tomu, že dovršení přípravy na hlasování trvalo několik let, měli jsme to potěšení pracovat s Finskem, Německem, Portugalskem, Slovinskem a Francií.
<P>
Dámy a pánové, byl to proces skutečně zdlouhavý, skončil však úspěchem. Nyní máme dobrý kompromis, na které mohou všechny členské státy a všechny evropské orgány včetně Evropského parlamentu dále pracovat. Naší hlavní zásadou při posuzování pozměňovacích návrhů bylo vždy přesvědčení, že změny současného systému koordinace by neměly v žádném případě vést k omezení práv občanů.
<P>
Velmi dobře to dokresluje zamítnutí přílohy III, protože příloha III umožňuje členským státům omezovat práva jejich občanů. Tato zpráva odráží naše úsilí ve jménu Evropy, která svým občanům dává více práv v co možná největším počtu oblastí. Na evropské spolupráci je dobré, že umožňuje evropským zemím starat se o své obyvatele společně. Sociální spravedlnost je významnou součástí této snahy a nekončí na hranicích. Občané musí mít možnost spolehnout se na to, že jejich sociální práva budou chráněna i za hranicemi jejich vlastní země.
<P>
Jednotný trh umožňuje lidem volně se pohybovat v rámci Evropské unie. A my to chceme podporovat. Lidé pak mohou mít důvěru v to, že jejich sociální práva budu cestovat s nimi, že jejich důchody budou v pořádku, bez ohledu na to, kde tito lidé žijí či pracují, a že jim bude zaručena řádná péče kdekoli v Evropě a nikoli je pro ně samé, ale i pro jejich rodiny. Taková by evropská spolupráce měla být.
<SPEAKER ID="050" NAME="Zuzana Roithová">
navrhovatelka stanoviska Výboru pro práva žen a rovnost pohlaví. - Dámy a pánové, jako zpravodajka stanoviska ke zprávě lituji, že garanční výbor nepřevzal klíčové návrhy z mého stanoviska. Opět tak promarnil možnost zajistit jednoznačná pravidla pro sociální zabezpečení všech členů rodin při pohybu po všech členských zemích, pokud jde o náhrady za neakutní zdravotní péči v souladu s rozsudky Soudního dvora. Naším dluhem tak zůstává vyjasnit, že výše náhrady za plánovanou péči v zahraničí by měla odpovídat minimálně takové částce, kolik by obdobná péče stála v zemi, kde je pacient pojištěn. V případě plánované nemocniční péče musí občan předem o povolení požádat, ale je-li jeho žádost zamítnuta, má právo se odvolat. Ambulantní péči nemusí předem hlásit. Občané budou teď čekat, zda bude přijata nová směrnice o přeshraničních zdravotních službách, ačkoliv náhrady za péči patří do tohoto nařízení. Směrnice navíc nebude moci mnoho přinést s ohledem na subsidiaritu v oblasti zdravotnictví, ale zdrží to přijetí této věci možná na léta. Škoda, že sociální výbor toto hledisko podcenil, jinak je zpráva velmi kvalitní a já ji podpořím.
<SPEAKER ID="051" NAME="Gabriele Stauner">
jménem skupiny PPE-DE. - (DE) Paní předsedající, ráda bych o zprávě paní Lambertové o provádění nařízení řekla něco v souvislosti s podrobnosti koordinace systémů sociálního zabezpečení.
<P>
Jak zpravodajka řekla, účelem nařízení je koordinace, nikoli harmonizace, pro níž v Evropské unii nemáme v žádném případě jakýkoli základ. Některé z pozměňovacích návrhů přijatých ve Výboru pro zaměstnanost a sociální věci však překračují rámec koordinace a vytvářejí základ nových pravomocí a služeb. Dle našeho názoru například není nutné, aby Komise zřizovala a nezávisle spravovala svou vlastní centrální databázi, aby zajistila rychlé platby občanům. To je úkol členských států, které jej již dosud plnily a které kromě toho nyní musí pro databázi jmenovat styčnou instituci. I pro občany, kteří žádají o radu, je pohodlnější a bližší obracet se na orgány členských států a nikoli na vzdálenou a anonymní databázi Komise. Proto bych konkrétně v této věci chtěla s komisařem polemizovat.
<P>
Také nepovažujeme za vhodné, aby každá pojištěná osoba se zdravotním postižením měla nárok na náhradu cestovních výdajů a výdajů za pobyt doprovázející osoby. Platba cestovních výdajů doprovázející osoby by měla být vázána na případy těžkého zdravotního postižení, které je v právních předpisech členských států v každém případě rozsáhle definováno.
<P>
Rovněž jsme přesvědčeni, že nezaměstnané osoby, které nesplnily závazky v zemi, kde byly zaměstnány, zejména neprovedly veškeré požadované kroky k nalezení zaměstnání v dané zemi, by neměly mít možnost žádat o dávky v zemi, v níž mají bydliště, jako kdyby vždy dodržovaly právní předpisy. To není správné.
<P>
Další tři pozměňovací návrhy mé skupiny se týkají lhůt, u kterých všichni považujeme šest měsíců za dostatečnou dobu. Lhůty by se neměly pohybovat mezi 12 a 18 měsíci.
<SPEAKER ID="052" NAME="Jan Cremers">
jménem skupiny PSE. - (NL) Jménem skupiny PSE děkuji zpravodajkám, představitelům Komise a slovinskému předsednictví.
<P>
Toto téma má dlouhou historii. Konec konců, předcházející nařízení (EHS) č. 1408/71 je jedním z prvních právních předpisů o volném pohybu pracovníků v Evropě. Navržené zjednodušení má zajistit rychlejší službu pro evropského občana, který uplatňuje nároky, a současně lepší ověření oprávněnosti takových nároků. Velmi důležitými činiteli jsou zde spolupráce platebních agentur a lepší výměna údajů. Prováděcí pravidla musí také zajistit, aby nároky příhraničních pracovníků a ostatních oprávněných osob nebyly přerušovány.
<P>
Na základě druhého čtení se naše skupina domnívá, že existují tři zbývající problémy, které je zřejmě třeba ještě zvážit. Za prvé stále existují dvě různá pravidla pro rozhodování o tom, zda je někdo zaměstnanec nebo osoba samostatně výdělečně činná bez zaměstnanců. V kontextu sociálního zabezpečení se používá definice uplatňovaná v zemi původu, zatímco v kontextu zaměstnanosti je to definice uplatňovaná v zemi zaměstnání. Dokud nedojdeme k jasné evropské definici samostatně výdělečně činnosti, bude se toto téma do rozprav v Parlamentu stále vracet.
<P>
Druhou věcí je informování oprávněných osob. V textu, který předložila Komise po změnách, byly podrobnosti ohledně toho, kdy a o jakých tématech mají oprávněné osoby získávat informace od příslušných orgánů, příliš roztroušeny v řadě různých článků. Jasné shrnutí práva na informace uvedené v daném právním předpisu na jednom místě by oprávněným osobám značně usnadnilo postavení.
<P>
Třetí otázkou je kontrola dodržování právních předpisů. Z předešlého nařízení víme, že registrace v členských státech a spolupráce a koordinace mezi příslušnými orgány někdy fungovaly velmi špatně. Bylo by dobré, kdyby byl Parlament v budoucnosti průběžně informován o tom, jak jsou příslušná pravidla prováděna.
<SPEAKER ID="053" NAME="Ona Juknevičienė" LANGUAGE="LT">
Ráda bych poblahopřála zpravodaji panu Lambertovi a poděkovala mu za spolupráci při přípravě tohoto dokumentu.
<P>
Nařízení určuje řád a řeší každodenní praktické problémy lidí. Jeho cílem není sjednotit systémy sociálního zabezpečení. Jedná se o metodu provádění, která umožňuje existenci různých systémů sociálního zabezpečení v členských státech. Nařízení však brání tomu, aby lidé opomněli to, na co mají nárok.
<P>
Před rokem přednesl prezident Sarkozy v tomto Parlamentu projev, ve kterém uvedl, že Francouzi jsou přesvědčeni, že EU se o ně nestará a neposkytuje jim žádné sociální zabezpečení. Ani lidé v Irsku pravděpodobně nevědí, co mohou od EU očekávat.
<P>
Dnes má Francie a vlastně my všichni příležitost ukázat, lidem, že jejich každodenní problémy jsou na úrovni Evropské unie řešeny.
<P>
Bohužel, pokud je mi známo, ne všichni v Radě jsou připraveni přijmout stanovené lhůty, které navrhuje Komise pro členské státy k urovnání jejich rozdílů. Zpravodaj navrhuje, abychom nepospíchali.
<P>
Moje skupina je pro návrhy a pozměňovací návrhy zavazující členské státy, aby otázky plateb a slučitelnosti řešily ve lhůtě šesti měsíců namísto aby řešení rok a půl protahovaly. Lidé by neměli přicházet o nároky v důsledku nečinnosti orgánů a zpožděného rozhodování.
<P>
Toto nařízení by mohlo být nejlepším příkladem toho, jak se Evropská unie snaží získat důvěru svých občanů.
<P>
Proto vyzývám kolegy poslance, aby pro tyto pozměňovací návrhy hlasovali. Týkají se praktické a srozumitelné pomoci pro každého občana Evropské unie. Byli jsme zvoleni, abychom zastupovali lidi, a nikoli vlády či instituce.
<SPEAKER ID="054" NAME="Ewa Tomaszewska">
jménem skupiny UEN. - (PL) Paní předsedající, každá země Evropské unie má svůj vlastní systém sociálního zabezpečení, který se od systémů jiných zemí liší v závislosti na mnoha letech tradic i finančních možnostech dané země. Tyto systémy nepodléhají harmonizaci. Právo volného pohybu umožňující přijmout zaměstnání v jiných zemích vedlo k potřebě systémy sociálního zabezpečení koordinovat. Současné právní předpisy v této oblasti je třeba zjednodušit.
<P>
Zavedení elektronického přenosu údajů do polského důchodového systému značně snížilo počet chyb při přenosu údajů o pojištění mezi institucemi.
<P>
Je třeba chránit občany před omezením jejich pojistných práv. Pracovníci by měli mít příležitost zjistit, jaký systém bude použit k výpočtu jejich nároků. Mají právo vědět, jak budou vypočítávány jejich příspěvky a jaké budou výsledné nároky. Z tohoto důvodu je důležité, aby právní předpisy a postupy týkající se koordinace systémů, které jsou již v důsledku své podstaty poměrně složité, byly v co největší míře zjednodušeny a aby nepůsobily se zpětnou platností na úkor pojištěnců.
<SPEAKER ID="055" NAME="Dimitrios Papadimoulis" LANGUAGE="EL">
Paní předsedající, nejprve bych chtěl poděkovat zpravodajkám, paní Lambertové a paní Bozkurtové, za jejich podrobnou a náročnou práci i za jejich vynikající spolupráci se všemi stínovými zpravodaji a za jejich snahu dobře využít naše návrhy a náš přínos.
<P>
Jedná se o mimořádně obtížné zprávy obsahující mnoho složitých technických podrobností, jsou však také pro evropské občany mimořádně užitečné.
<P>
Občané využívají každé příležitosti včetně nedávného referenda v Irsku, aby protestovali proti velkému sociálnímu deficitu politik Rady a Komise. Chtějí Evropskou unii, která chrání jejich práva, my tady teď jednáme o nařízení č. 883/2004, které bylo díky Radě a Komisi, nikoli Parlamentu, léta jen v záloze a čekalo na přijetí prováděcích nařízení k přílohám.
<P>
To vede k byrokracii, nedostatku informací, zmatku, porušování základních práv na sociální zabezpečení a sociálních práv zaměstnanců, kteří uvízli uprostřed; Evropě à la carte, takové, jakou ji chtějí mít neoliberálové a velké společnosti, s jednotnou měnou ale bez koordinace či harmonizace sociálních práv a práv na sociální zabezpečení zaměstnanců. Uprostřed této legislativní mezery Komise předkládá svůj návrh "Bolkesteinovy směrnice zadními dveřmi" pro zdravotnictví.
<P>
Tyto zprávy odhalují jinou cestu. Nepotřebujeme Bolkesteinovu směrnici o službách zdravotní péče; potřebujeme zdokonalené nařízení č. 883/2004, jehož prostřednictvím lze podle zpráv řešit všechny zjištěné problémy pomocí ochrany práv zaměstnanců a jejich rodin za současné podpory nutné mobility.
<P>
Proto pane komisaři prosím ukončete Bolkesteinovy experimenty se službami zdravotní péče a urychleně spolu s Radou pokročte v procesu zpracování zbývajících kapitol a příloh nařízení č. 883/2004, aby mohl vstoupit v platnost co nejdříve.
<P>
Naléhavě vás žádám, abyste nehlasovali pro pozměňovací návrhy oslabující obsah zpráv, které předložily paní Lambertová a paní Bozkurtová.
<SPEAKER ID="056" NAME="Derek Roland Clark">
jménem skupiny IND/DEM. - Paní předsedající, ve zprávě zmiňoval pozměňovací návrh 4 "mobilitu pro nezaměstnané". Znamená to, že nezaměstnaní budou cestovat po celé EU a hledat práci - na účet daňových poplatníků? Členský stát nese odpovědnost za platby sociálního zabezpečení někomu, kdo pracoval, ale pak se přestěhoval do jiného členského státu a pak se stal nezaměstnaným.
<P>
Pozměňovací návrh 148 navrhuje, aby daňový poplatník zaplatil za cestu za účelem lékařské prohlídky v jiném členském státě pomocí systému náhrad mezi členskými státy nepochybně využívajícího složitý vzorec Evropské unie. Členské státy mohou přijímat rozhodnutí o invaliditě závazná pro jiný členský stát, ačkoli komplikovaná stupněm invalidity, mohou však mít předpisy proti překrývání dávek.
<P>
Předpisy se budou týkat všech občanů EU pohybujících se z jakéhokoli důvodu v rámci EU. To zahrnuje státní příslušníky třetích zemí, kteří v zemi pobývají legálně a kteří pracovali ve více než jednom členském státě, stejně tak, jako brzy i osoby bez státní příslušnosti a uprchlíky. Na několika místech tyto zprávy tvrdí, že zjednodušují nařízení a modernizují stávající právní předpisy pro orgány sociálního zabezpečení, zaměstnavatele a občany a jsou přístupné pro všechny. Zdánlivě to nebude mít žádné důsledky pro rozpočet Společenství. Uvádí se, že finanční a správní zátěž se sníží pomocí pravidel koordinace, kterou lze provést pouze na úrovni Společenství, ale která není harmonizací. Jak můžeme mít náhradu, vzorce určené Evropskou unií, předpis pro veškeré pohyby a předpisy pro koordinaci, aniž by se jednalo o harmonizaci? Tyto zprávy jsou jako celek soubor vzájemně si odporujících prohlášení. Budou-li přijaty, vyžádají si mnoho administrativní práce, která bude stát peníze, jež podle zpráv nejsou nutné.
<P>
A konečně, rodina zde prochází krizí identity. Porodné a adopční příspěvky zjevně nejsou rodinnými dávkami. Rodina tedy není rodina a adoptované dítě je - co vlastně přesně?
<P>
I já bych se chtěl vyhnout krizi identity. "Příhraniční" pracovník je osoba, která pracuje v jednom členském státě, ale má bydliště v jiném členském státě, vrací-li se domů jednou týdně. Dobrá, tohle je Francie a já jedu zítra domů. Jsem příhraniční pracovník, i když žiji v samém středu Anglie?
<SPEAKER ID="057" NAME="Jim Allister" AFFILIATION="NI">
Paní předsedající, mobilita pracovních sil má být hlavním rysem Evropské unie a lisabonské strategie, přesto jako poslanec Evropského parlamentu, stejně tak jako i ostatní poslanci Evropského parlamentu dostávám pravidelně stížnosti na nedostatečné krytí zdravotní péče, nepřiměřené sociální krytí a na různé pokyny ze strany agentur různých států, což je možná nejvíce znepokojivé.
<P>
Není neobvyklé, že zaměstnanec z jednoho členského státu pracuje v jiném členském státě na příkaz společnosti, která existuje ve třetím členském státě, a tady zřejmě vzniká mnoha lidí skutečný problém ohledně toho, kde a jak jsou kryti. I v našem středu postihuje tento problém parlamentní asistenty a i přes boj Sdružení asistentů v Evropském parlamentu tento problém přetrvává. Musím říci, že je skandální, že nemůžeme v této věci udělat pořádek ani ve vlastním parlamentu, a přesto přijímáme právní předpisy pro ostatní.
<P>
Mým prvořadým zájmem jsou užitečně zaměstnaní jednotlivci a nikoli prospěch pro turisty. Chci, aby byly veškeré mezery v těchto právních předpisech, které pomáhají jen prospěchu turistů, řádně a skutečně zaplněny.
<SPEAKER ID="058" NAME="Ria Oomen-Ruijten" AFFILIATION="PPE-DE">
(NL) Děkuji všem zpravodajům za jejich vynikající práci, protože ta rozhodně nebyla snadná. Potřebujeme dobré předpisy o volném pohybu pracovníků v Evropě, paní předsedající, předpisy, které zajistí, aby pracovníci, kteří této svobody využijí, neztráceli své možnosti. To je nyní řešeno v novém nařízení o koordinaci. Toto nařízení bylo nutné, protože staré již neodpovídalo potřebám a existoval prostor pro zjednodušení koordinačních postupů.
<P>
Nevím, zda je výsledek uspokojivý. Je již všechno skutečně zjednodušeno? Mám o tom své pochybnosti. Koordinujeme sociální zabezpečení, ale nekoordinujeme daňový režim pro dávky a dávky jsou přitom ve stále větší míře poskytovány v podobě daňových dobropisů. Nad tím bychom se měli zamyslet.
<P>
Další věcí je to, že koordinace vždy probíhá až po dané události. Vnitrostátní zákonodárci by měli daleko více přihlížet důsledkům změn systému pro osoby, které jsou mobilní, tedy pro lidi, kteří pracují v jedné zemi a žijí v jiné.
<P>
Rovněž chci upozornit na změnu přílohy. Tato změna je velmi dobrá pro nizozemské důchodce, kteří dále platí příspěvky na důchodové zabezpečení v Nizozemsku, ale žijí v zahraničí a dosud neměli nárok na výplatu dávek v Nizozemsku, ačkoli zde přispívají do systému. Nizozemci žijící v Belgii či Německu nebo dokonce i dál ve Francii, krásné Francii, nebo ve Španělsku, budou mít nyní nárok na léčbu. Za to musím poděkovat ministrovi zdravotnictví, který tuto změnu podpořil.
<SPEAKER ID="059" NAME="Jan Andersson" AFFILIATION="PSE">
(SV) Paní předsedající, pane komisaři, chci poděkovat zpravodajkám. Jean Lambertová se těmito záležitostmi zabývala, co pamatuji, a má velké zkušenosti. Emine Bozkurtová přišla o něco později, ale obě odvedly fantasticky dobrou práci a především mimořádně pracovaly se stínovými zpravodaji z jednotlivých stran.
<P>
Začnu několika obecnými otázkami, protože neuškodí je zopakovat. Nejde o harmonizaci. Víme, že systémy sociálního zabezpečení v Evropské unii se liší. Jde o občany a právo občanů využívat vnitřního trhu k hledání zaměstnání a pobytu na jiných místech v rámci vnitřního trhu. Je mimořádně důležité, aby byly systémy sociálního zabezpečení koordinovány. Je důležité mít koordinaci nároků na důchod. Je důležité, aby mohli vnitřního trhu využít nezaměstnaní. Je důležité, aby mohli pacienti hledat léčbu v jiných zemích. Tyto věci mají pro vnitřní trh zásadní význam. Bez koordinace by vnitřní trh nefungoval uspokojivě.
<P>
Již jsme koordinaci měli. Měla své nedostatky. Nyní se zavádějí zlepšení, na jedné straně prostřednictvím krytí většího počtu lidí, nejen ekonomicky aktivních, a na druhé straně prostřednictvím krytí většího počtu oblastí, například předčasných starobních důchodů, což považujeme za příznivý vývoj.
<P>
Rád bych upozornil na některé otázky, kterými se naše zpravodajky zabývaly. Jean Lambertová se zmiňovala o výměně elektronických údajů, které je příznivě nakloněna, protože nabízí řadu zlepšení. Při výměně údajů tímto způsobem je však také důležité zvážit ochranu jednotlivce. Proto se držíme doporučení inspektora ochrany údajů.
<P>
Pokud jde o státní příslušníky třetích zemí, je důležité k tomuto aspektu přihlédnout, přinejmenším proto, že modrá karta je na cestě. Je tedy ještě naléhavěji nutné, abychom měli rovnost zacházení. Pokud jde o zprávu Emine Bozkurtové, řeknu jen tolik, že nové nařízení nesmí znamenat méně, ale naopak více práv. To je důležité. Znovu děkuji zpravodajkám a doufám, že ke konečnému rozhodnutí budeme moci dospět v blízké budoucnosti.
<SPEAKER ID="060" NAME="Siiri Oviir" AFFILIATION="ALDE">
(ET) Paní předsedající, pane komisaři, dámy a pánové, děkuji zpravodajce a výboru, kteří odvedli vynikající práci při zjednodušování těchto složitých ustanovení. Téma, o kterém dnes jednáme, je jedním z těch, které patří přímo do oblasti zájmů našich občanů. Co je důležité pro občany, pro které v konečném důsledku tato nařízení platí? Za prvé to, že jejich práva jsou chráněna, a s ohledem na volný pohyb pracovních sil, který dnes máme, také to, že jim je všude zajištěna sociální ochrana. Za druhé by pro ně měl dokument srozumitelný. Za třetí by měl mechanismus dávek zajišťovat plnění v přiměřené lhůtě.
<P>
Čeho těmito nařízeními dosahujeme? Prvořadý zájem našich občanů, právo na sociální zabezpečení, je velmi dobře chráněn. V otázce jejich dalšího zájmu, srozumitelnosti, jsme dosud plně neuspěli. Nikomu zde nic nevytýkám: toto téma je složité, velmi technické a není to žádné velké literární dílo. Třetí oblast jejich zájmu, lhůta, ve které občané dostanou dávky, závisí na hlasování, které nás dnes čeká.
<P>
Dávky sociálního pojištění nelze srovnávat se zisky podnikatelů nebo bankovními dividendami. Žadatelé jsou lidé v obtížné situaci, pro které je sociální dávka obvykle jediným zdrojem příjmů. Proto vás vyzývám, abyste podpořili návrhy na šestiměsíční lhůtu výplaty dávek. Aby bylo zajištěno uplatňování a ochrany práv občanů, musí být lhůta vypořádání mezi příslušnými institucemi členských států stejná, jmenovitě šest měsíců, zvláště vzhledem ke skutečnosti, že by byl používán elektronický postup. V jednadvacátém století není lhůta 18 měsíců pro zpracování dávek přiměřená.
<SPEAKER ID="061" NAME="Andrzej Tomasz Zapałowski" AFFILIATION="UEN">
(PL) Paní předsedající, tvorba koordinovaného systému sociálního zabezpečení je velmi obtížný úkol. Z tohoto důvodu bychom měli zpravodajce poblahopřát. Na tomto místě bych však upozornil na otázku dávek vyplácených rodinám přistěhovalců přicházejících ze zemi mimo Evropu. Podpora by samozřejmě měla být poskytována těm, kdo zde pobývají legálně, a nelegálním přistěhovalcům by měla být poskytována humanitární pomoc, ale zajištění neomezených sociálních dávek pro rodiny, kterým se stávají trvalým a jediným zdrojem příjmů, je nedorozumění. V současné době existuje mnoho rodin, které využívají široké škály dávek a nehodlají pracovat, protože svou životní úroveň považují za dosti uspokojivou. To je velmi demoralizující pro hospodářství i pro tradice a kulturu práce v Evropě. K tomu se připojuje skutečnost, že tyto rodiny žijí způsobem, který se neslučuje s kulturami a tradicemi země, kde jsou rodiny usazeny.
<SPEAKER ID="062" NAME="Kyriacos Triantaphyllides" AFFILIATION="GUE/NGL">
(EL) Paní předsedající, z technického hlediska považujeme zprávu paní Lambertové za kladnou, protože dosahuje pokroku v oblasti koordinace sociálního zabezpečení. Umožňuje občanům Evropské unie sčítat období, kdy žili či pracovali v jiném členském státě a kdy se na ně vztahoval místní systém sociálního zabezpečení, a na jejich základě potom vypočítat jejich důchod vyplácený daným státem či určit jiná práva. Tím přispívá ke snadnějšímu a bezproblémovějšímu pohybu občanů v Unii.
<P>
Musím však připomenout, že nesmíme zapomínat na to, že i přes některé výhrady uvedené ve zprávě bude prováděna elektronická výměna informací a osobních údajů, a s tím plně nesouhlasíme.
<P>
Nyní zde chci zdůraznit další potřebu, kterou máme v Evropské unii trvale sklon přehlížet. Zásadní otázkou není přijímat opatření usnadňující pohyb jen za účelem jejich přijetí. To není pro zaměstnance priorita; zaměstnanci chtějí a požadují dodržování svých základních práv. Emigrace z jedné země do jiné v důsledku nezaměstnanosti nebo špatných pracovních podmínek v zemi původu není sociální potřebou. Sociální potřebou je zabezpečení jistoty a bezpečnosti v zaměstnání a tudíž i v rodinném životě všech občanů. Emigrace z finančních a sociálních důvodů by zdaleka neměla být cílem.
<P>
Kurz, který Evropská unie dnes volí - větší důraz na volný pohyb kapitálu než na zjevná práva z pracovního poměru, jak ukazují četné spory projednávané Soudním dvorem Evropských společenství, naznačuje, že se nemůžeme spokojit s právem převést naše důchodová práva, abychom zdánlivě dokázali, že je dosaženo volného pohybu osob.
<P>
Musíme bojovat za plnou zaměstnanost s komplexním sociálním zabezpečením na rozdíl od současné praxe, která se pod záminkou základě demografického poklesu přiklání k logice nejistého zaměstnání a podkopává význam kolektivního vyjednávání v různých zemích.
<SPEAKER ID="063" NAME="Edit Bauer" AFFILIATION="PPE-DE">
(SK) Chci především poděkovat za vynikající a náročnou práci zpravodajek paní Lambertové a paní Bozkurtové.
<P>
Díky společnému úsilí zpravodajek, nás a Rady včetně Komise dnes konečně máme před sebou dlouho očekávané nové nařízení, které umožní provádět nařízení č. 883 z roku 2004, které nahrazuje těžkopádné nařízení č. 1408. Tyto dokumenty společně umožňují zjednodušení přístupu občanů k dávkám a službám, jak o tom hovořili mnozí kolegové i pan komisař. Tyto dávky a služby, které poskytují jednotlivé členské státy prostřednictvím svých sociálních systémů, byly dosud velmi těžkopádně dostupné pro oprávněné osoby v jiných členských státech. Je nepochybné, že tyto dokumenty společně přispějí ke zjednodušení pohybu pracovníků přes hranice, a přispějí tedy k lepšímu využívání a fungování jednotného trhu práce.
<P>
Jako stínová zpravodajka pro druhou zprávu paní Lambertové bych chtěla vyzdvihnout další uplatnění zásady rovného zacházení a nediskriminace pomocí rozšíření působnosti nařízení na občany třetích států. Jak ukazuje i diskuse, myslím si, že nelze předpokládat, že tyto právní předpisy vyřeší všechny naše problémy. Neřeší ani všechny existující problémy a už vůbec neřeší naše problémy budoucí.
<P>
Je jasné, že bude třeba učinit mnoho kroků a mnoho práce pro udržitelnost a přizpůsobení novým výzvám včetně další koordinace.
<SPEAKER ID="064" NAME="Gabriela Creţu" AFFILIATION="PSE">
(RO) Mnohokrát jsme hovořili o čistě technické povaze tohoto nařízení. To ale byl špatný pohled, který zastiňoval aspekt hluboce politický. V Evropské unii máme jednotný trh, ale existuje zde 27 různých systémů sociálního zabezpečení. Miliony občanů pracují v jiných než svých vlastních zemích a měly by mít zákonná sociální práva, na které mají se svými rodinami nárok. Instituce by měly tuto situaci řídit a dodavatelé by měli odpočítávat své služby.
<P>
Pravidla, podle kterých se tyto problémy řeší dnes, pocházejí z éry před internetem, kdy měla Unie šest členských států, ve kterých žili občané, kteří se nikam nestěhovali. Dnes je členských států 27 a žijí v nich občané, kteří mají sklon migrovat. Modernizace, zjednodušení a přizpůsobení těchto pravidel nové skutečnosti byly naprosto nezbytné. To je účel nařízení č. 883/2004, které bez příslušných postupů stále nelze uplatňovat.
<P>
Nyní jsme v roce 2008 - po čtyřech letech prodlení, která neprospěla ani zaměstnancům požadujícím svá práva, ani efektivitě dotčených podniků a institucí.
<P>
Přísloví říká, že "čert se skrývá v podrobnostech". Dnes musíme blahopřát zpravodajkám Jean Lambertové a Emine Bozkurtové, protože po vyřešení podrobností očekáváme větší plynulost toku informací za podmínek bezpečnosti údajů a účinnější koordinace.
<P>
Dnes nová sociální agenda nabízí drobná vylepšení na pozadí velkých nedostatků. Vymáhání nařízení č. 883 je dobrá zpráva. Stěží však zmírňuje pocit, že v posledních letech evropská sociální agenda stagnuje.
<SPEAKER ID="065" NAME="Zdzisław Zbigniew Podkański" AFFILIATION="UEN">
(PL) Paní předsedající, nařízení (ES) č. 883/2004 se týká nejen zaměstnanců a jejich rodin, ale i všech osob krytých systémy sociálního zabezpečení. Rozšiřuje koordinaci těchto systémů a jsou zde i další důležité změny včetně výpočtu důchodů, dávek a jiných nároků. Účinnost této koordinace bude nakonec záviset na obsahu nového prováděcího nařízení a na efektivitě elektronické výměny údajů i na dobré komunikaci. Je také dobré, že nařízení ovlivní i třetí země a že probíhají práce, které to ještě zlepší.
<P>
Měli bychom ocenit práci a návrhy, které zpravodajka předložila. Více od ní nemůžeme požadovat, protože Rada a Komise dosud nedokončily svou práci a nepředložily konečný obsah příloh. Práce pokračuje a příjemci dávek dále čekají a dále jsou znepokojeni tím, že nedostávají dávky v plné výši a dlouhou dobou, po kterou musí čekat na náhrady.
<SPEAKER ID="066" NAME="Marie Panayotopoulos-Cassiotou" AFFILIATION="PPE-DE">
(EL) Paní předsedající, jedná se o nařízení, která potvrzují obecný směr evropské politiky a týkají se řešení praktických problémů v oblasti sociálního zabezpečení evropských občanů a všech osob, které žijí a pracují v členských státech EU.
<P>
Až vstoupí v platnost, jakmile bude přijato i prováděcí nařízení, které je nyní přezkoumáváno v rámci spolurozhodování, posílí nařízení mobilitu zaměstnanců a usnadní život jejich rodinám při zaměstnání i při odchodu do důchodu.
<P>
Podle zpravodajek, kterým chci poblahopřát, změní zásady zjednodušení nařízení současný systém koordinace, aniž by vedly k omezení práv pro občany, ke kterému by došlo při harmonizaci.
<P>
Potřebu efektivnosti a rychlých řešení naplňuje zjednodušení byrokratických postupů a řešení mezistátních správních otázek. Jedním z hlavních opatření je to, že členské státy jmenují orgány pro spolupráci a zvláštní styčné organizace, aby pokryly různé aspekty sociálního zabezpečení v přeshraničních vztazích.
<P>
Jedním z nich je dlouhodobá péče, problém, který je podle návrhu Parlamentu řešen velmi složitě. Doufáme, že bude nalezen snadnější způsob řešení chronického problému stárnoucí Evropy.
<P>
Velkými překážkami jsou v současné době platební systémy, urovnání sporů, vymáhání zaplacených částek a obtíže, jimž občané čelí při akumulaci práv z dob zaměstnání v jiném členském státě, a my doufáme, že tyto překážky překonáme ve stanovené lhůtě prostřednictvím koordinace, kterou má nové základní nařízení i prováděcí nařízení znovu nastolit.
<P>
Jednotlivé atributy vnitrostátních systémů sociálního zabezpečení budou zohledněny v konkrétních ustanoveních pro provádění vnitrostátních právních předpisů v příloze XI. Nařízení bude krýt i práva zahraničních zaměstnanců.
<SPEAKER ID="067" NAME="Proinsias De Rossa" AFFILIATION="PSE">
Paní předsedající, při rozpravě o těchto otázkách se nám vždy dostane poznámek ze strany extrémní pravice, například poznámek o "turistech cestujících za dávkami". Nikdy je neslyšíme mluvit o "daňových turistech" nebo "turistech cestujících za státní podporou". Tyto útoky vždy směřují proti těm chudým a méně zabezpečeným.
<P>
Chci oběma zpravodajkám blahopřát k těmto zprávám. Jejich přínosná práce bohužel nevzbudí velkou pozornost sdělovacích prostředků v členských státech, které se obecně více zajímají o negativní příběhy. Jedná se o složitá řešení, která se snaží koordinovat systémy sociálního zabezpečení členských států, které jsou samy o sobě složité, protože se snaží řešit celou řadu jednotlivých okolností. Nařízení jsou nezbytná pro naše občany a rezidenty, zejména pro ty, kteří žijí v příhraničních oblastech a kteří nikoli výjimečně pracují v jednom členském státě a žijí v jiném. Je důležité zajistit, aby lidé, kteří takto pracují, byli kryti pro případ nepředpokládané nezaměstnanosti, nemoci a úrazu a také pro případ odchodu do starobního důchodu. Potřebují zabezpečení, máme-li zajistit volný pohyb v Evropské unii.
<P>
Chci však upozornit na jeden konkrétní problém, který tato nařízení neupravují a který obecně není upraven ani v členských státech. Je to svoboda pohybu osob se zdravotním postižením, které k volnému pohybu často potřebují osobní asistenci.
<P>
(Předsedající řečníka přerušila.)
<SPEAKER ID="068" NAME="Monica Maria Iacob-Ridzi" AFFILIATION="PPE-DE">
(RO) Předpisy pro koordinaci systémů sociálního zabezpečení úzce souvisejí se zásadou volného pohybu osob a měly by zlepšovat životní úroveň a podmínky zaměstnání občanů žijících v jiném členském státě Evropské unie.
<P>
Současné nařízení ve znění, které předložily zpravodajky, zjednodušuje všechny tyto postupy a rozšiřuje oblast působnost na všechny kategorie občanů, na pracující i nezaměstnané.
<P>
Evropští občané by měli mít možnost využívat práv na důchodové zabezpečení s plnou výší odpovídající délce odpracované doby. Jakmile se usadí v jiném státě Evropské unie, měli by mít občané možnost nalézt správní systém schopný shromažďovat všechny údaje o předešlých zaměstnáních i finančních právech vyplývajících z profesní činnosti.
<P>
Proto bych byla ráda, aby návrh Komise zahrnoval co nejpřesnější řešení způsobů, jakými mohou členské státy účinně předávat informace o sociálních právech. Kromě toho se domnívám, že toto nařízení je základem mobility evropských pracovních sil.
<P>
Průzkum Eurobarometr ukazuje, že více než 50 % občanů odrazuje sociální nejistota, kterou očekávají po přemístění pracoviště do jiného členského státu. V důsledku toho v současné době pouze 2 % evropských občanů žijí v jiném než svém vlastním členském státě.
<P>
Chceme-li, aby byla mobilita skutečnou hnací silou evropského hospodářství, musíme vyloučit všechny správní překážky týkající se přenosnosti sociálních práv.
<SPEAKER ID="069" NAME="Joel Hasse Ferreira" AFFILIATION="PSE">
(PT) Pane komisaři Špidlo, dámy a pánové, musíme koordinovat sociální zabezpečení na evropské úrovni, proto nyní můžeme o této otázce jednat. Za prvé bych chtěl přivítat práci zpravodajek Emine Bozkurtové a Jean Lambertové. Za druhé bych chtěl upozornit na tyto věci: je naprosto nezbytné zaručit slučitelnost vnitrostátních systémů v soukromém a družstevním sektoru i v sektoru veřejném. Tato slučitelnost přispěje k větší mobilitě a dá pracovníkům možnost pohybu po celé Evropě.
<P>
Pane předsedající, v této souvislosti je důležité dosáhnout pokroku ve slučování odpočtů v jednotlivých členských státech, stejně jako je důležité zaručit, aby koordinace systémů sociálního zabezpečení posilovala nikdy neomezovala práva občanů. Kromě toho je nezbytné zjednodušit předpisy tak, aby občané byli schopni porozumět zásadám a jazyku, které orgány Evropská unie uplatňují, a aby vnímali, že Evropa je jeden celek.
<P>
Víme, že správa systémů sociálního zabezpečení není snadná, ale je nezbytné, aby občan Evropy rozuměli kritériím, která používáme. Rád bych zašel ještě dále a řekl, že tato koordinace jistě pomůže zvýšit naše vzájemné chápání jednotlivých systémů sociálního zabezpečení. Potřebujeme pokročit k lepšímu sociálnímu zabezpečení pro všechny Evropany, k systému sociálního zabezpečení, který přijímá nejlepší postupy z jednotlivých systémů, aby zlepšil koordinaci a (kdo ví) možná i harmonizaci zítra.
<SPEAKER ID="070" NAME="Zita Pleštinská" AFFILIATION="PPE-DE">
(SK) Vnitřní trh se čtyřmi svobodami je jedním ze základních výdobytků Evropské unie. Přijetí směrnice o službách a volný pohyb osob přinášejí občanům Evropské unie výhody.
<P>
Na druhé straně se na nás občané obracejí s problémy, které jim vznikají v případě nutnosti zdravotní a sociální péče. Systémy sociálního zabezpečení jsou v jednotlivých členských státech specifické. Jsem přesvědčena, že koordinace systémů, transparentnost, odstranění byrokracie a elektronický systém výměny informací budou přínosem pro všechny občany Evropské unie.
<P>
Děkuji všem kolegům za dnešní velmi zajímavou diskusi a zpravodajům za jejich náročnou práci.
<SPEAKER ID="071" NAME="Vladimír Špidla" LANGUAGE="CS">
Dámy a pánové, děkuji za podrobnou debatu, ze které, myslím, znovu jasně vyplynula vynikající úroveň zprávy, která je předkládána. V současné době jsme s přípravou nového nařízení dosáhli určité etapy. Tato etapa jistě nevyřešila všechny problémy, ale jistě, a to z debaty také vyplynulo, je to pokrok, a to ve všech ohledech. Evropský systém koordinuje systémy sociálního pojištění, to znamená, že nezakládá nová práva, na této úrovni nezakládáme nová práva, ale to, co zlepšujeme, je praktický přístup k právům, praktický přístup k právům pro občany, kteří se pohybují na úrovni Evropské unie, a to jsou desítky milionů lidí, desítky milionů případů. Dovolte mi tedy ještě jednou, abych zdůraznil význam tohoto jednání, který je mimořádně praktický a týká se prakticky jednoho každého občana v Evropské unii, a dovolte mi také, abych zdůraznil, že technické návrhy, které jsou předkládány, mají samozřejmě svůj základní politický obsah, protože svoboda pohybu a přístup k právům jsou podle mého názoru velmi podstatné prvky konstrukce Evropské unie.
<P>
Dámy a pánové, dovolte mi ještě, abych na okraj reagoval na poznámku, která se týkala nových direktiv, které budou předkládány ve věci pohybu pacientů. Chci zdůraznit, že se nejedná o volný pohyb služeb, čili jakékoliv paralely ke kterékoli předchozí direktivě nejsou odpovídající, a myslím si také, že po důkladné debatě v Parlamentu se prokáže, že tyto návrhy znamenají pokrok pro občany Evropské unie.
<SPEAKER ID="072" NAME="Jean Lambert">
zpravodajka. - Paní předsedající, ráda bych poděkovala všem poslancům, kteří přispěli k rozpravě.
<P>
Je jasné, že někteří lidé vedou život, který se zdá komplikovaný. Situace může být ve skutečnosti velmi prostá, pokud je hranice v dosahu, řekněme, 10 km od jejich domova a oni hledají práci či vlastně něco jiného.
<P>
Z některých vystoupení, která jsme v tomto Parlamentu slyšeli, je jistě jasné, že současný systém dobře nechápou ani správy některých členských států ani tento Parlament sám. Koordinace systémů sociálního zabezpečení již existuje, to není nic nového. Tady jde o aktualizaci, provádění a zjednodušení. Všichni z vás, kdo máte Evropský průkaz zdravotního pojištění, který budete mít samozřejmě všichni, víte, že i v rámci stávajícího systému můžeme zjednodušovat.
<P>
Tomu, kdo si nebyl jist, zda je či není příhraniční pracovník, doporučuji pozměňovací návrh 30 k čl. 11 odst. 1.
<P>
Toto prováděcí nařízení se rovněž snaží jasně stanovit práva, která lidé mají. To je cílem pozměňovacího návrhu 34 a pozměňovacího návrhu 125, jehož podstatou je vyjasnění a který nedává nová práva nikomu, kdo hledá zaměstnání ve dvou členských státech.
<P>
Ještě jednou bych chtěla naléhavě vyzvat k podpoře textu výboru, který se týká databáze. Pokud nebude hotova a nebude efektivně fungovat, což chtějí i správy členských států, bude velmi obtížné plnit jakékoli lhůty, jaké se dnes tento Parlament rozhodne stanovit.
<P>
Doporučuje stanovisko výboru k oběma zprávám Parlamentu a těším se na hlasování, které bude za několik minut následovat.
<SPEAKER ID="073" NAME="Emine Bozkurt">
zpravodajka. - (NL) Vlastně nemám co dalšího dodat. Děkuji všem, kdo přispěli do rozpravy: dekuji vám za vaši podporu. Nyní očekávám, jak bude za chvilku probíhat hlasování.
<SPEAKER ID="074" NAME="Robert Goebbels" AFFILIATION="PSE">
(FR) Paní předsedající, v pondělí jsme byli potěšeni návštěvou pana ministra Jouyeta a tím, jakou důležitost francouzské předsednictví zřejmě práci tohoto Parlamentu přikládá.
<P>
Dnes, kdy jednáme o sociálním zabezpečení, zůstala místa pro předsednictví beznadějně prázdná. Doufám, že to není znamení toho, že francouzské předsednictví Evropské unie nezajímá tak důležité téma, jakým sociální zabezpečení je.
<SPEAKER ID="075" NAME="Předsedající">
Rozprava je ukončena.
<P>
Nyní přistoupíme k hlasování.
