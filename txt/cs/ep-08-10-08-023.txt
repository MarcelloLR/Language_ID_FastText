<CHAPTER ID="023">
Dohoda EU/Ukrajina o zachování závazků týkajících se obchodování se službami obsažených v dohodě o partnerství a spolupráci (rozprava) 
<SPEAKER ID="216" NAME="Předsedající">
Dalším bodem programu je zpráva, kterou vypracoval pan Zbigniew Zaleski jménem Výboru pro mezinárodní obchod o návrhu rozhodnutí Rady o uzavření dohody ve formě výměny dopisů mezi Evropským společenstvím a Ukrajinou v souvislosti se zachováním závazků týkajících se obchodu se službami obsažených v dohodě o partnerství a spolupráci - C6-0202/2008 -.
<SPEAKER ID="217" NAME="Zbigniew Zaleski">
zpravodaj. - Paní předsedající, tato zpráva uzavírá určitou fázi našich politik v oblasti vztahů Evropské unie a Ukrajiny. Počínaje dohodami o obchodu se službami přednesu širší vizi budoucí spolupráce v rámci WTO a následně v rámci rozšířené zóny volného obchodu po jejím vytvoření.
<P>
Zpráva, která je stručná, je důležitým krokem v regulaci a usnadňování spolupráce s naším významným sousedem, Ukrajinou. Ve svých záměrech a činech jsme důslední a transparentní. V jejich pozadí stojí předpoklad, že zlepší-li se hospodářské podmínky, budou lidé moci investovat více energie do řešení jiných problémů, kterým čelí, problémů politických, sociálních a dalších, ačkoli všechny tyto problémy jsou navzájem provázány. Dnes, kdy se otřásají základy ukrajinského státu, před chvílí jsem četl, že Juščenko rozpustil parlament, může mít naše pomoc zásadní význam, spolupráce omezená pouze na hospodářství by však nebyla dostačující. Potřebujeme širší projekt, podrobnou strategii složenou z různých aspektů.
<P>
Rámec naší politiky sousedství nám poskytuje prostor pro strategii podobou Unii pro Středomoří. Existuje zpráva paní Napoletanové, kterou současné předsednictví velmi podporuje. Bylo by dobré, kdyby francouzské předsednictví prokázalo více odvahy ve věci prosazování návrhu na vytvoření shromáždění EURO-NEST, tedy oficiálního shromáždění evropských parlamentů a parlamentů našich východních sousedů, dostatečnou skupinou poslanců. Neměli bychom se omezovat jen na národy v oblasti Středomoří, měli bychom mít ve své politice sousedství vyváženou vizi. Neměli bychom ponechávat slabá místa v řetězu zemí obklopujících hranice naší Unie.
<P>
Vezmeme-li jako příklad Barcelonu jakožto potenciálního kandidáta na sídlo či hlavní město Unie pro Středomoří, navrhuji pro budoucí unii s východními sousedy (která by mohla být něčím jako Unií pro oblast Černého moře) jako sídlo správy takového orgánu město Lublin ve východním Polsku. Historicky měl Lublin úlohu jako město významné mezinárodní unie, která předcházela té, kterou budujeme nyní, nebo kterou se alespoň budovat pokoušíme.
<P>
Závěrem bych řekl, že podstatou mého postoje a návrhu je to, že bych chtěl mobilizovat tento Parlament, Komisi a Radu k větší aktivitě v našem východním rozměru. Proč bychom to měli dělat? Odpověď je prostá. Věříme-li v to, že našimi evropskými hodnotami jsme schopni zlepšit podmínky lidí na Zemi, nemůže zde existovat žádný prostor pro pasivní očekávání politického vývoje v uvedené oblasti.
<P>
Případ Gruzie je pro nás ohledně budoucnosti Ukrajiny varující. Nedopusťme, abychom se vzbudili a zjistili, že jsme byli vytlačeni z politické a ekonomické scény, kterou zabral někdo jiný, nebo abychom byli dokonce obviněni z pasivity, nedostatku politické vize a neschopnosti řešit konflikty ve svém sousedství. Pokud se spolehneme na strategii Kremlu, kterou zřejmě podporovala skupina sociálních demokratů při nedávné návštěvě své delegace v Moskvě vedené Martinem Schulzem, jako aktér na mezinárodní scéně prohrajeme. Naši evropští občané budou obětí cen energie, napětí a nejistoty.
<P>
Závěrem chci říci, že jakkoli Ukrajina nedosahuje v demokratizaci takových výsledků, jaké bychom očekávali, neměli bychom polevovat ve svém úsilí o vytvoření posílené spolupráce s jejím lidem, jehož evropské ambice jsou zásadní, nejen v zájmu tohoto lidu, ale ještě více i v zájmu nás, občanů Evropy.
<SPEAKER ID="218" NAME="Meglena Kuneva">
členka Komise. - Paní předsedající, chtěla bych poděkovat Evropskému parlamentu za neprodlené vydání tohoto stanoviska a přijetí této pozitivní zprávy, protože je důležité, aby byla uvedená dohoda úředně schválena co nejdříve po přistoupení Ukrajiny k WTO, aby se předešlo případnému právnímu vakuu.
<P>
Po přistoupení Ukrajiny k WTO tato dohoda ochrání dva velice důležité závazky, které pomáhají našim mezinárodním námořním provozovatelům v jejich činnosti na Ukrajině.
<P>
První ustanovení zajišťuje národní zacházení pro státní příslušníky a podniky ze Společenství poskytující služby mezinárodní námořní přepravy v rámci mezinárodních služeb námořní a říční dopravy na vnitrozemských vodních cestách na Ukrajině. Druhé ustanovení zachovává tzv. řeckou doložku, která státním příslušníkům či dopravním společnostem Evropské unie či Ukrajiny usazeným mimo EU či Ukrajinu umožňuje využívat ustanovení o službách námořní dopravy, jsou-li jejich plavidla registrována v EU, resp. na Ukrajině.
<P>
Tato dvě ustanovení budou začleněna do velice ambiciózní dohody o volném obchodu, o níž v současné době s Ukrajinou jednáme. Tato dohoda o volném obchodu je označována za detailní a komplexní dohodu o volném obchodu a měla by tomuto popisu také odpovídat.
<P>
Velmi bychom si to přáli, vzhledem k důležitým politickým a ekonomickým aspektům, které jsou ve vztahu k Ukrajině v sázce. Proces, jehož jsme součástí, se netýká jen obchodních a investičních toků. Je to známka pokračujícího politického a ekonomického začleňování Ukrajiny do globální ekonomiky a úzkému partnerství s EU.
<P>
Dohoda o volném obchodu je jedním z ústředních prvků širší dohody o přidružení, o které s Ukrajinou jednáme v rámci politiky sousedství.
<P>
Pokud je Ukrajina schopna provádět a vymáhat právní předpisy Evropské unie v některých klíčových oblastech, jak předpokládá současná dohoda o volném obchodu, měla by být Evropská unie připravena v těchto oblastech poskytnout výhody vnitřního trhu. Platí to zvláště o službách, kde lze pro oba partnery dosáhnout největší přidané hodnoty. Kromě toho, protože závazky Ukrajiny v rámci WTO jsou v oblasti služeb velmi rozšířeny, umožní nám dohoda o volném obchodu a proces sbližování s právními předpisy Společenství překonat přeshraniční překážky.
<P>
Tato dohoda podnítí zahraniční přímé investice Evropské unie na Ukrajině tím, že omezí administrativu a přinese transparentnost, a také pomůže vývozcům a poskytovatelům služeb na obou stranách tím, že nás sblíží a umožní nám sdílet naše standardy. Následně bychom měli zaznamenat zrychlené obchodní toky a nárůst osobních kontaktů v důsledku rozrůstajících se malých podniků a regionální dodavatelských řetězců.
<P>
Jedná se samozřejmě o náročný a zdlouhavý proces, Komise je však přesvědčena, že tato dohoda stanoví rámec a zajistí pobídky k tomu, aby k takovému sbližování došlo.
<P>
Jak jsem však již zdůraznila, neměli bychom zapomínat na to, že tento proces se netýká jen ekonomických příležitostí. Je součástí širší zkoušky transformace Ukrajiny a jejího partnerství s Evropskou unií.
<SPEAKER ID="219" NAME="Zita Pleštinská">
jménem skupiny PPE-DE. - (SK) Současné vnitropolitické nepokoje na Ukrajině oslabily její vyjednávací pozici, je však třeba je vnímat jako součást demokratického procesu. Hlavní prioritou ukrajinské zahraniční politiky je nadále integrace do Evropské unie. Vítám zprávu kolegy Zbigniewa Zaleského, která přináší mnoho podnětů a poukazuje na úspěchy, kterých Ukrajina dosáhla po oranžové revoluci.
<P>
Jsem přesvědčena, že kdyby se Evropská unie tak usilovně nezasazovala o vstup Ukrajiny do WTO, pravděpodobně by se Ukrajina v květnu 2008 nestala členem této důležité organizace. Podobně jako v případě WTO, i dnes potřebuje Ukrajina podporu Evropské unie.
<P>
Během 11. zasedání parlamentního výboru pro spolupráci EU - Ukrajina, které se uskutečnilo minulý týden v Kyjevě a na Krymu, jsem se utvrdila v přesvědčení, že Evropská unie musí být připravená úsilí Ukrajiny podpořit technicky i finančně. Na druhé straně musí Ukrajina uskutečnit potřebné reformy, především ve svém sektoru služeb, a vést ambiciózní jednaní s EU.
<SPEAKER ID="220" NAME="Francisco Assis" LANGUAGE="PT">
Uzavření dohody, o níž jednáme, je vynikající příležitostí, jak znovu upozornit na význam vztahů, které v mnoha odvětvích Evropskou unii a Ukrajinu spojují.
<P>
Tyto vztahy, které byly posíleny, vycházejí z dědictví společných hodnot a zásad a z opakovaně vyjádřené touhy po posílení partnerství a spolupráce na institucionální úrovni.
<P>
Evropská unie nemůže na snahu ukrajinského lidu o upevnění demokratického systému, právního státu a otevřené ekonomiky hledět jinak než s obdivem. Toto úsilí se uskutečňuje v mimořádně náročné situaci, což znamená, že máme vůči této zemi i vůči sami sobě ještě větší odpovědnost.
<P>
Všichni jsme si vědomi zvláštní povahy Ukrajiny, která díky své zeměpisné poloze a historii představuje složitý národ, protkaný nejrůznějšími druhy napětí, s mimořádným významem na geopolitické a geoekonomické úrovni. Proto se Evropská unie musí snažit prosazovat formy spolupráce, které přispívají k rozvoji a stabilizaci takto důležité země, což se skutečně děje.
<P>
Cesta, kterou jsme již ušli, a jasně vyjádřené vyhlídky vycházející z dohody o přidružení, jež bude uzavřena v blízké budoucnosti a zahrnuje zřízení zóny volného obchodu, dávají dobré důvody k optimismu. Na straně Evropské unie máme povinnost nepřehlížet cíle vyjádřené velmi širokými skupinami ukrajinské společnosti ohledně posílení vazeb s Evropou. Tyto cíle se stále točí okolo přání, aby se Ukrajina stala součástí společenství hodnot a politického a ekonomického uspořádání, které je srdcem evropské identity.
<P>
Posílení obchodu, zvláště v odvětví služeb, pomohlo prohloubit hospodářské vztahy a může rozhodujícím způsobem přispět k modernizaci země. Přistoupení Ukrajiny ke Světové obchodní organizaci, které Evropská unie nadšeně podpořila, umožnilo zemi připojit se k mnohostrannému světovému systému obchodu, který jí mimo jiné umožňuje přiblížit se Evropě. Tento proces přibližování je třeba posílit, protože nepřinese prospěch jen oběma přímo zúčastněným stranám, ale celému regionu.
<P>
Ukrajina je součástí minulosti i budoucnosti Evropy. Jakékoli kroky, jakkoli malé, které na tuto skutečnost upozorní, musí být vítány a podporovány.
<SPEAKER ID="221" NAME="Rebecca Harms" LANGUAGE="DE">
Paní předsedající, chtěla bych začít rozpravu z jiného konce.
<P>
Po návštěvě delegace Evropského parlamentu na Ukrajině v minulém týdnu je velmi důležité zdůraznit, že o dalším kroku Ukrajiny směrem k západu, na cestě k demokracii či dokonce k začlenění do Evropské unie, nerozhodne jen tento Parlament, ale do velké míry Ukrajina sama. To, jak se při pravidelných každoročních návštěvách znovu a znovu setkáváme s novými politickými krizemi, jak každý rok znovu diskutujeme o tom, zda budou zase nové volby, není ten druh vývoje, který by uvedené začlenění podpořil.
<P>
Členové delegace Evropské unie pro Ukrajinu tam jasně uvedli, že jsme přesvědčeni, že rivalita mezi představiteli politických bloků nesmí nadále dominovat politickému programu, ale že je třeba dosáhnout dohody ohledně toho, jaká opatření chtějí přijmout pro stabilizaci země.
<P>
Stále v podstatě neexistuje žádný výběr politických programů a jejich obsahu. To je mimořádně znepokojivé, protože mnoho ukrajinských občanů, kteří skutečně usilovně bojovali za demokratický proces, se nyní ukrajinské politice s hrůzou vyhýbá. Vlny takové rozsáhlé nespokojenosti je nutné řešit při každé návštěvě a při každém setkání se zástupci ukrajinských bloků a stran.
<SPEAKER ID="222" NAME="Andrzej Tomasz Zapałowski" LANGUAGE="PL">
Paní předsedající, obchodní vztahy mezi zeměmi Evropské unie a Ukrajinou mají značný význam vzhledem k demografickému potenciálu obou partnerů. Rozvoj těchto vztahů je stále důležitější, protože obchodní kontakty pomohou podpořit proevropské snahy ukrajinského lidu. V našich dvoustranných vztazích stále existuje mnoho nevyřešených problémů. Jedním z nich je otázka nelegálního přebírání podniků ukrajinskými společníky. Nejisté vztahy, které panují v ukrajinské správě soudnictví, znamenají, že navrácení majetku může trvat mnoho let. Politická nestabilita našeho partnera má škodlivý dopad i na naši rozšiřující se spolupráci. Budoucnost vypadá ještě více nepředvídatelná.
<P>
Doufáme, že orgány na Ukrajině udělají vše, co je v jejich silách, s cílem zajistit, aby Evropská unie sousedila s Ukrajinou, která poskytuje plné právní a politické záruky pro rozvoj společností a hospodářskou spolupráci, zvláště v oblasti služeb.
<SPEAKER ID="223" NAME="Sylwester Chruszcz" AFFILIATION="NI">
(PL) Paní předsedající, politické a hospodářské vztahy s Ukrajinou pro nás mají velký význam. Každý rok můžeme vidět nárůst investic na Ukrajině, který má i evropský rozměr. Tyto investice mají příznivý vliv v mnoha odvětvích, včetně vlivu na spotřebitele na Ukrajině, protože zvyšují úrovně spotřeby. Účast zahraničních bank v ukrajinském bankovním odvětví již dosáhla 35 %. Odvětví služeb má pro ukrajinské hospodářství zásadní a nepostradatelný význam. Potřebuje další reformu a investice, má-li dosáhnout úrovně rozvoje tohoto odvětví v zemích Evropské unie. Totéž platí i o ostatních oblastech ukrajinského hospodářství včetně zdravotnictví a cestovního ruchu.
<P>
Musíme své hospodářské vztahy mezi Ukrajinou a Evropskou unií rozvinout a posílit. Musíme mít na paměti, že Ukrajina je pro nás důležitou tranzitní zemí z hlediska energetické bezpečnosti Evropy. Rovněž oceňujeme úsilí Ukrajiny, včetně úsilí legislativního v oblasti rozšíření hospodářského dialogu s Evropou a nedávno dosaženého členství ve WTO.
<SPEAKER ID="224" NAME="Zdzisław Zbigniew Podkański" AFFILIATION="UEN">
(PL) Paní předsedající, návrh legislativního usnesení, o kterém zde jednáme, má plnou podporu mé politické Skupiny Unie pro Evropu národů. Ukrajina je zajímavý partner, zvláště v oblasti obchodu, poskytování služeb a investic. Dobrá spolupráce mezi Evropskou unií a Ukrajinou je velice důležitá, zvláště pro sousední země. Jednou takovou zemí je Polsko, které je s Ukrajinou propojeno mnoha zkušenostmi přesahujícími ekonomickou oblast.
<P>
Ukrajina má obrovský potenciál pro rozvoj cestovního ruchu a odvětví spojených s využitím volného času. Je to země bohatých kulturních tradic. Ke svému řádnému rozvoji Ukrajina potřebuje nové technologie, investice a rozšíření bankovnictví a sociální komunikace. Evropská unie v tom může Ukrajině pomoci. Ukrajina je také důležitý prodejní trh pro evropské produkty. To bychom měli mít na mysli, až budeme formulovat své úkoly a směry pro budoucí spolupráci.
<SPEAKER ID="226" NAME="Czesław Adam Siekierski" AFFILIATION="PPE-DE">
(PL) Pane předsedající, dohoda s Ukrajinou je důležitá událost, která pomůže racionalizovat vztahy na obou stranách. Je to dobrý začátek na cestě k vypracování dohody o přidružení mezi EU a Ukrajinou. Tato dohoda především vytváří příležitost pro rozvoj vzájemné obchodní výměny a zvýšení investic v obousměrném systému. Jednou mimořádně důležitou oblastí naší spolupráce je transfer know-how v oblasti norem, kvality a sbližování našeho právního a institucionálního dědictví. Provádění těchto úkolů napomohou vedle rozvoje vědecké a kulturní spolupráce a spolupráce v cestovním ruchu i výměny mladých lidí, zvláště studentů.
<SPEAKER ID="227" NAME="Zbigniew Krzysztof Kuźmiuk" AFFILIATION="UEN">
(PL) Pane předsedající, v této rozpravě bych chtěl upozornit na tři problémy, které jsou podle mě důležité. Zaprvé, Ukrajina je klíčový partner Evropské unie v úsilí o diversifikaci dodávek ropy a plynu. Dohoda s Ukrajinou zajišťuje Evropě možnost zabezpečit dodávky těchto energetických komodit z oblastí Černého moře a Kavkazu.
<P>
Zadruhé, přistoupení Ukrajiny ke Světové obchodní organizaci v květnu tohoto roku vytvořilo další příznivé podmínky pro rozvoj hospodářských vztahů s touto zemí, zvláště v oblasti poskytování služeb.
<P>
Za třetí, v důsledku závažného zanedbávání infrastruktury potřebuje Ukrajina významnou finanční podporu Evropské unie, pocházející nikoli z rozpočtu Evropské unie, ale především z Evropské investiční banky a Evropské banky pro obnovu a rozvoj.
<SPEAKER ID="228" NAME="Meglena Kuneva">
členka Komise. - Pane předsedající, chtěla bych ještě jednou jménem Komise poděkovat Parlamentu za tyto připomínky, kladný postoj a rychlé přijetí této zprávy.
<P>
V blízké době to pomůže oběma partnerům ochránit po vstupu Ukrajiny do Světové obchodní organizace některé důležité hospodářské zájmy a co nejvíce omezit právní vakuum.
<P>
Ve střednědobém a dlouhodobém výhledu je to jediný prvek širšího a velmi náročného procesu hospodářské integrace, kterého se účastníme v rámci naší dohody o přidružení s Ukrajinou.
<SPEAKER ID="229" NAME="Zbigniew Zaleski">
zpravodaj. - Paní komisařko, dohodu o službách v oblasti námořní dopravy nelze dostatečně ocenit. Všichni víme, jak důležité by černomořská trasa a pozemní tranzit přes Ukrajinu mohly pro Evropu a pro všechny z nás být, bez naší podpory je však budoucnost této oblasti nejistá. Nyní budu hovořit polsky.
<P>
zpravodaj. - (PL) Mí kolegové poslanci zmínili nutnost úzké spolupráce a zdůraznili, že Ukrajina nepochybně patří do Evropy. Pak hovořili o investicích, cestovním ruchu a podnikání. Samozřejmě, mnoho závisí na Ukrajině samotné. To je zjevné. Možná zvláště nyní, dnes a zítra, v nadcházejících týdnech, bude polarizovaná ukrajinská společnost potřebovat pomoc na hospodářské, politické, vědecké a sociální scéně. Přestaňme tolik kritizovat; raději učiňme rozumné a konstruktivní kroky. Je to pro dobro obou stran: Ukrajiny i Evropské unie. Velice vám děkuji za rozpravu a rád bych vás požádal o významnou podporu této zprávy.
<SPEAKER ID="231" NAME="Předsedající">
Rozprava je ukončena.
<P>
Hlasování se bude konat zítra.
<P>
Písemná prohlášení (článek 142)
<SPEAKER ID="232" NAME="Bernard Wojciechowski  " AFFILIATION="IND/DEM">
písemně. - Oblast služeb je pro hospodářství EU i ukrajinské hospodářství zásadní. Ukrajina zřejmě bude nucena reformovat své odvětví energetiky, aby maximalizovala produkci a zlepšila normy jakosti a bezpečnosti. Po překonání krátkodobých problémů spojených s transformací by proto měl vzniknout modernizovaný a transparentnější trh služeb. Na druhé straně bychom neměli zapomínat na boj proti korupci, která se na Ukrajině zcela vymyká kontrole.
<P>
Evropská unie musí být připravena podpořit Ukrajinu v jejím úsilí, ale Ukrajina se musí zasadit o vnitrostátní reformy. Existuje řada otázek, kterými bychom se jako zástupci Evropské unie měli zabývat: (1) posílit energetickou bezpečnost Ukrajiny a členských států Evropské unie; (2) zajistit vyšší úroveň energetické účinnosti; (3) rekonstruovat a modernizovat odvětví tepelné energetiky a omezit jeho škodlivý dopad na životní prostředí; (4) zvýšit regulaci výrobních kapacit; a (5) zajistit vyšší úroveň spotřeby energie z obnovitelných zdrojů. To vše by mělo existovat na otevřeném a transparentním trhu s energií. V těchto klíčových odvětvích nelze snášet více monopolů.
