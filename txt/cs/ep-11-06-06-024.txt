<CHAPTER ID="024">
Finanční nástroj pro rozvojovou spolupráci (krátké přednesení) 
<SPEAKER ID="232" NAME="Předsedající">
Dalším bodem je zpráva pana Mitchella za Výbor pro rozvoj o nařízení (ES) č. 1905/2006, kterým se zřizuje finanční nástroj pro rozvojovou spolupráci: získané poznatky a vyhlídky do budoucnosti.
<SPEAKER ID="233" NAME="Gay Mitchell">
zpravodaj. - Pane předsedající, nástroj rozvojové spolupráce Evropské unie je mocným nástrojem. Pokrývá období mezi lety 2007 a 2013, kdy má EU k dispozici rozpočet v hodnotě téměř 17 miliard EUR pro boj proti chudobě, pomoc k naplnění rozvojových cílů tisíciletí a podporu demokratické správy věcí veřejných v rozvojových zemích. Parlament pečlivě sleduje fungování a dopad nástroje, aby byly tyto peníze vynaloženy v souladu s těmito cíli.
<P>
Koncem letošního roku předloží Komise své návrhy příští generace finančních nástrojů pro vnější činnost pro víceletý finanční rámec v období po roce 2013. Výbor pro rozvoj proto z vlastního podnětu analyzoval poučení vyvozená z nástroje pro rozvojovou spolupráci a definoval naše očekávání, pokud jde o budoucí nástroj.
<P>
Výbor pro rozvoj jednomyslně podpořil následující hlavní zásady.
<P>
Potřebujeme specifický finanční nástroj, který by se zaměřoval výlučně na rozvojové země a výslovně sledoval cíle odstranění chudoby stanovené v Lisabonské smlouvě. Nový nástroj musí financovat v prvé řadě opatření splňující kritéria oficiální rozvojové pomoci, jak je definoval Výbor pro rozvojovou pomoc OECD.
<P>
Přidělování oficiální rozvojové pomoci musí být ještě přísnější, než je tomu v případě současného nástroje pro rozvojovou spolupráci. Rád bych jasně uvedl, že nezpochybňujeme význam spolupráce s rozvojovými zeměmi mimo oficiální rozvojovou pomoc, zejména s nově se rozvíjejícími trhy a strategickými zeměmi se středním příjmem, tato forma spolupráce by se však měla realizovat prostřednictvím samostatných nástrojů, čímž by se posílila transparentnost a ochránila specifická povaha rozvojové spolupráce.
<P>
Financování zlepšení přístupu lidí k základní zdravotní péči a vzdělávání musí být určeno jednoznačnou referenční hodnotou. Do těchto odvětví zachraňujících život - základní zdravotní péče a základního vzdělání - by mělo směřovat přinejmenším 20 % finančních prostředků zeměpisně vymezených programů.
<P>
Budoucí nástroj musí zajistit výraznější zohledňování otázek životního prostředí a změny klimatu v rámci rozvojové spolupráce. Dalším aspektem, který je třeba posílit, je pomoc rozvojovým zemím s vybudováním spravedlivého a účinného daňového systému. Zejména v zemích se středním příjmem je pro zmírnění chudoby a závislosti na pomoci klíčové uvolnění státních příjmů
<P>
Nový nástroj musí být dostatečně finančně vybaven. Rozpočet EU na rozvoj by se měl v příštím finančním rámci reálně navýšit a přispívat tak ke společnému cíli vynakládat na oficiální rozvojovou pomoc 0,7 % HND.
<P>
Skromné rozvojové zdroje je nutné co nejúčinněji využít. To si žádá užší koordinaci mezi Komisí a členskými státy, a Parlament proto podporuje vypracování společných strategických dokumentů. Podle slov Komise tak lze dosáhnout výrazných úspor, zhruba okolo 6 miliard EUR ročně. Přemýšlejte, co by se za ně dalo v rozvojovém světě zrealizovat.
<P>
A konečně je tu procesní otázka. Jakmile Komise přijme v rámci strategického programu rozhodnutí o novém nástroji, Parlament musí mít stejnou možnost se k němu vyjádřit jako Rada. Tak zní požadavek článku 290 Lisabonské smlouvy, který je třeba plně respektovat.
<P>
Usnesení, o němž budeme tento týden hlasovat, bude vodítkem pro budoucí jednání o nové generaci rozvojových nástrojů. Doufám, že tato sněmovna v maximální míře podpoří návrhy Výboru pro rozvoj, které byly sice vypracovány v tichosti, ale zakládají se na našich zkušenostech z jednání, jichž jsme se zúčastnili. Dovolím si Parlamentu připomenout, že jsme v případě nástroje pro rozvojovou spolupráci sloučili 14 nařízení do jediného. Chceme zajistit, aby tento nástroj a na něj navazující program fungovaly a vedly k naplnění těchto cílů.
<SPEAKER ID="234" NAME="Elena Băsescu" AFFILIATION="PPE">
(RO) Pane předsedající, odstranění chudoby je hlavním mezinárodním cílem EU. Provádění tohoto cíle pomáhá definovat činnost Evropské unie na půdě OSN a naplňovat rozvojové cíle tisíciletí. Kromě toho má EU po vstupu Lisabonské smlouvy v platnost k dispozici potřebné vnější pravomoci, aby mohla tohoto cíle dosáhnout.
<P>
V budoucnu bude nezbytné stanovit nové zeměpisné a tematické priority a zvýšit tak účinnost nástroje. Znamená to, že musí být na seznam financovaných rozvojových cílů zařazeny zranitelné sociální skupiny, rozvojové a nově se rozvíjející země. Je nutno povzbuzovat malé a střední podniky a domácí soukromý sektor, což umožní zvýšení životní úrovně v zemích zahrnutých do tohoto programu.
<P>
Díky tomu se sníží závislost na vnější pomoci a posílí domácí hospodářský růst.
<SPEAKER ID="235" NAME="Silvia-Adriana Ţicău" AFFILIATION="S&amp;D">
(RO) Pane předsedající, Evropská unie může rozvojovým zemím pomoci v jejich snaze bojovat proti chudobě. Pro dosažení rozvojových cílů tisíciletí je podle mne zcela nezbytné přijmout opatření, která rozvojovým zemím pomohou v boji proti změně klimatu.
<P>
Evropská unie v této souvislosti přijala opatření zaměřená na zemědělství, přizpůsobení se změně klimatu, zalesňování, nakládání s mořskými zdroji a pobřežními oblastmi a také hospodaření s vodou.
<P>
V roce 2006 byl vytvořen Globální fond pro energetickou účinnost a obnovitelnou energii, jehož cílem je mobilizovat soukromé investice do projektů podporujících energetickou účinnost a propagovat v rozvojových zemích a zemích, jejichž hospodářství se nachází v přechodové fázi, obnovitelné zdroje energie.
<P>
Energetický a klimatický balíček dále počítá se zavedením mechanismu čistého rozvoje, který členským státům umožní činit energeticky účinné investice a využívat v rozvojových zemích uhlíkové kredity.
<SPEAKER ID="236" NAME="Anna Záborská" AFFILIATION="PPE">
(FR) Pane předsedající, paní baronko Ashtonová, náš kolega pan Mitchell je uznávaným odborníkem Výboru pro rozvoj. Proto je jeho zpráva tak kvalitní - a já mu za ni děkuji.
<P>
Ráda bych jen zdůraznila jednu drobnost: dodržování zásady subsidiarity. Největším darem, který můžeme poskytnout, nejsou peníze. Je všeobecně známo, že Unie využívá svůj rozpočet k tomu, aby rozvojovým zemím vnutila západní hodnoty a normy. Máme povinnost vyžadovat dodržování lidských práv, budoucnost však závisí na respektování práva národů na sebeurčení. My na Západě musíme respektovat jejich hodnoty a kulturu a současně jim poskytovat finanční pomoc.
<SPEAKER ID="237" NAME="Vasilica Viorica Dăncilă" AFFILIATION="S&amp;D">
(RO) Pane předsedající, jak zdůraznil i pan zpravodaj, odstranění chudoby je jedním z hlavních cílů finančního nástroje pro rozvojovou spolupráci, který Evropská unie zavedla s cílem podporovat rozvojové země.
<P>
V tuto chvíli je nutné zařadit na program diskuse o nástroji pro rozvojovou spolupráci další téma - konkrétně krizi cen potravin způsobenou suchem a spekulacemi na světovém potravinovém trhu. Evropská unie musí jednat pružně a rychle, nejen proto, aby mohla reagovat na náhlé změny požadavků a priorit, nýbrž i proto, aby zajistila soudržnost s novými mezinárodními cíli, které budou definovány. Evropský parlament musí v rámci tohoto procesu i nadále podporovat snahu Komise o vytváření politik rozvojové spolupráce a posilovat svou úlohu v procesu demokratické a rozpočtové kontroly.
<SPEAKER ID="238" NAME="Viviane Reding">
místopředsedkyně Komise. - Pane předsedající, Komise vítá připomínky a návrhy Parlamentu. S potěšením konstatuji, že se na většině otázek shodneme. V prvé řadě Komise oceňuje, že dlouhodobý dialog v kontextu demokratické kontroly přináší velmi dobré výsledky. Mrzí nás pouze to, že Parlament má pocit, že některá jeho usnesení o plánování nebyla respektována úplně do všech detailů, i když Komise postoj Parlamentu zohlednila, jak jen to bylo možné.
<P>
Co se týče spolupráce v oblasti globálních veřejných statků, Komise by ráda zdůraznila, že to obecně může splňovat kritéria oficiální rozvojové pomoci, a EU by proto měla i nadále spolupráci v oblasti globálních veřejných statků spjatou s oficiální rozvojovou pomocí financovat v rámci nástroje pro rozvojovou spolupráci. Samostatný nástroj partnerství se nicméně soustředí na spolupráci v zájmu EU a bude doplněn tematickým programem zaměřeným na organizace občanské společnosti a místní orgány. Podobně jsou za oficiální rozvojovou pomoc obecně považovány projekty financované v rámci tematického programu v oblasti migrace a azylu. Programy tematické spolupráce - například program Investice do lidí - budou i nadále směřovat k naplnění všech rozvojových cílů tisíciletí, jelikož nesmíme opomíjet jejich vzájemný vztah.
<P>
V současnosti sice pravděpodobně nebude možné zařadit Evropský rozvojový fond do rozpočtu, Komise se však snaží tuto záležitost prosazovat na úrovni členských států, zejména s přihlédnutím k cílům a zásadám dohody z Cotonou.
<P>
Co se týče použití aktů v přenesené pravomoci, Komise odkazuje na dopis předsedy Barrosa ze dne 7. března 2011, ve kterém se uvádí, že nové uspořádání bude odrážet nově vymezené vztahy mezi orgány. Důležitým prvkem bude pružnost v programovacím procesu, tak aby se financování a priority mohly přizpůsobovat dnešní velice proměnlivé realitě. To by se mohlo dít díky zavedení důležitých prvků postupem pro akty v přenesené pravomoci, při plném dodržení kritérií stanovených v článku 290.
<P>
Abych to shrnula, Komise zprávu Parlamentu vítá. Představuje užitečný vklad pro přípravu nástroje, který bude v příštím víceletém rámci navazovat na nástroj pro rozvojovou spolupráci.
<SPEAKER ID="239" NAME="Předsedající">
Rozprava je ukončena.
<P>
Hlasování se bude konat v úterý 7. června ve 12:00.
