<CHAPTER ID="019">
Eurovignette (rozprava) 
<SPEAKER ID="382" NAME="Předsedající">
Dalším tématem je ústní otázka Paola Costy jménem Výboru pro dopravu a cestovní ruch pro Komisi, týkající se Eurovignette - B6-0386/2007).
<SPEAKER ID="383" NAME="Silvia-Adriana Ţicău">
zástupce autora. - (RO) Paní předsedající, téma, které projednáváme, je požadavek, který po určitou dobu měl Výbor pro dopravu, který jej předložil Evropské komisi, aby předložila model internalizace externích nákladů, použitelný pro všechny způsoby dopravy. V podstatě jsem od Komise žádala, aby nejpozději do června 2008, po zvážení všech možností - včetně nákladů spojených s ochranou životního prostředí, hlukem, přetížením a zdravím - předložila všeobecně použitelný model, transparentní a komplexní, pro zhodnocení externích nákladů, což by definovalo a sloužilo jako základ pro následnou kalkulaci poplatků za používání infrastruktury.
<P>
Na základě průběžných výsledků získaných při vytváření tohoto modelu by Komise měla určit, zda se globální environmentální náklady, jako například náklady spojené se změnou klimatu a nedávno publikované náklady související se zdravím, zkoumají v průběžné zprávě a zda by se měly vzít v úvahu jako podstatný faktor v následném hodnocení a výpočtech.
<P>
Ráda bych zmínila skutečnost, že směrnice, o které hovoříme, nabízí členským státům možnost, aby zavedly silniční daň a pro její výpočet vzaly v úvahu více nákladových činitelů než dříve. V podstatě jde o diskusi, týkající se zavedení tzv. externích nákladů do silničních poplatků, jako například nákladů souvisejících se životním prostředím.
<P>
Mnoho členských států je proti zavedení takových nákladů do silniční daně, protože se domnívají, že neexistuje udržitelný model pro tento výpočet, ale jiné země se domnívají, že tyto daně budou vytvářet příjmy a že se tímto způsobem vytvoří potřebné fondy pro rozvoj infrastruktury.
<P>
Ráda bych také zmínila skutečnost, že je velmi důležité zajistit spravedlivou soutěž mezi různými způsoby dopravy, ale také zajistit snížení dopravního hluku.
<P>
Věřím, že návrh Evropské komise, který bude předložen, nám pomůže zlepšit účinnost dopravy, a zvláště účinnost použití různých druhů dopravy, a samozřejmě, že přispěje k všeobecnému udržitelnému rozvoji dopravy.
<P>
24,1 % emisí skleníkových plynů v 27 členských státech pochází z dopravy nebo je důsledkem dopravy. Z tohoto důvodu je pro nás důležité vědět, zda environmentální náklady, jako například změna klimatu, budou součástí tohoto návrhu.
<P>
Chtěla bych také zmínit, že směrnice Eurovignette dovoluje členským státům, aby zahrnuly dodatečnou daň pro některé silnice v citlivých oblastech, jako jsou například horské oblasti v Alpách nebo Pyrenejích. Jakýkoli vybraný příjem by měl být znovu investován do jiných, alternativních dopravních prostředků a s nimi spojené infrastruktury.
<P>
Ráda bych se také zeptala Komise, zda by nám mohla potvrdit skutečnost, že poté co Evropská unie ratifikovala protokol o dopravě k Alpské úmluvě, se v tomto modelu zohlednily odstavce zmíněného protokolu, které se týkají vymáhání daní na přepravu zboží. Doufám, že pan komisař Barrot nám sdělí podrobnosti ohledně data, kdy Komise předloží novelu stávající směrnice Eurovignette.
<P>
Svůj projev bych ráda zakončila dvěma dodatečnými otázkami, konkrétně bych se ráda zeptala Komise, zda budou tyto externí náklady internalizovány nejen pro silniční dopravu, ale také pro ostatní dopravní prostředky, aby se zajistila rovnováha ve vývoji různých druhů dopravy, a také bych se ráda zeptala Komise, jakým způsobem zamýšlí sledovat provedení této směrnice Eurovignette.
<SPEAKER ID="384" NAME="Jacques Barrot">
místopředseda Komise. - (FR) Paní předsedající, Komise vypracovala studii, aby porovnala všechny publikace k tomuto tématu a našla nejlepší způsob hodnocení externích nákladů. Pro výzkumné projekty financované Komisí bylo použito mnoho různých metodik: Unit, ExternE a jiné novější projekty. V současné době sepisujeme příručku a máme v úmyslu ji brzy publikovat. To je první bod.
<P>
Za druhé, Komise začala pracovat na své práci o posouzení dopadů, pokud jde o kompenzaci externích nákladů. Bylo nalezeno mnoho účetních variant a ty byly předloženy k veřejné konzultaci. Konzultace bude ukončena 31. ledna 2007 a v lednu 2008 se bude konat konference na vysoké úrovni, aby tuto příručku představila. Výsledky této veřejné konzultace budou přidány k pokračujícímu hodnocení dopadů. To je náš pracovní rozvrh.
<P>
Je poměrně náročný, jak vidíte. Za následující externí náklady se považují: nehody, přetížení, znečištění ovzduší, změna klimatu a hluk. Hodnocení se týká všech dopravních prostředků. Představuje různé systémy a různé ekonomické nástroje, jako například zdanění, uživatelská práva, obchodování s emisními právy. Hodnotíme nástroje používající kvantitativní analýzu na bázi modelu. Účelem toho všeho je učinit naše dopravní prostředky mnohem šetrnější k životnímu prostředí. V souladu s výsledky této práce zveřejní Komise do příštího léta své sdělení.
<P>
Rád bych přešel k odpovědi paní Ţicăuové, týkající se Alpské úmluvy. Cílem protokolu o dopravě Alpské úmluvy je založit specifické systémy poplatků, které budou zohledňovat skutečné náklady a podpoří dopravní systémy, které jsou nejšetrnější vůči životnímu prostředí. Systém zavedený směrnicí Eurovignette roku 2006 k podpoře používání dopravních systémů, které jsou šetrnější vůči životnímu prostředí, sleduje stejné cíle jako protokol o dopravě k Alpské úmluvě. Co vlastně říká současná směrnice Eurovignette? Stanovuje opatření pro povinnou úpravu mýtného, které od roku 2010 mají platit vozidla, která znečišťují až o 100 % více než vozidla šetrná k životnímu prostředí. V horských oblastech se směrnice zaměřuje na internalizaci externích nákladů - poškození životního prostředí a přetížení - dodatečným poplatkem až do výše 25 % poplatku za infrastrukturu. Příjem z dodatečných poplatků se musí přerozdělit na projekty, které přímo přispívají ke zmírňování škod na životním prostředí.
<P>
Nyní, dámy a pánové, bych se rád velmi jasně vyjádřil: toto sdělení je vzhledem ke vší práci, kterou jsem zmínil, mimořádně obtížným úkolem, věřte mi. Umožní nám zhodnotit tu nejlepší metodu výpočtu v této oblasti. Stanoví metodiku, která se bude používat pro různé dopravní prostředky. V polovině roku 2008, před létem, v podstatě v červnu, máme také v úmyslu přeložit kolegiu zprávu o hodnocení a internalizaci externích nákladů. Zmínil jsem sdělení, a tak předložím tuto zprávu, se souhlasem kolegia, spolu s návrhem na změnu současné směrnice Eurovignette. To je jasné, ale musí se uvést, že tento návrh týkající se současné směrnice Eurovignette představuje změnu, která umožní internalizaci externích nákladů v rámci současné směrnice.
<P>
Toto jsem musel Parlamentu sdělit. Paní předsedající, vím, že tohle všechno leží naší udržitelné rozvojové politice na srdci. Skutečně je nutné internalizovat externí náklady, ale abychom internalizovali externí náklady, musíme mít definici Společenství a musíme zvolit tu nejlepší metodu internalizace.
<P>
Tento večer jsem se pokusil být co nepřesnější a rád se vrátím do Parlamentu, abych podal zprávu o obtížných a důležitých úkolech, které požaduje zpráva, kterou představím v polovině roku 2008.
<SPEAKER ID="385" NAME="Georg Jarzembowski">
jménem skupiny PPE-DE. - (DE) Paní předsedající, pane místopředsedo, to, co jste řekli o objednaných studiích a připravovaných konferencích je velmi povzbudivé, ale dovolte mi položit jednoduchou otázku. Nechci se ptát, zda se do 10. června 2008 chystáte představit sdělení, ale zda se do 10. června tohoto roku chystáte v souladu se třetím odstavcem článku 11 současného znění směrnice Eurovignette představit to, na co se tato směrnice odvolává - cituji - "všeobecně platný, transparentní a srozumitelný model pro hodnocení veškerých externích nákladů" a pro přidělování těchto externích nákladů provozovatelům všech druhů dopravy. Takže chystáme se získat model pro hodnocení a přidělování externích nákladů, ano nebo ne? Má první otázka je jednoduchá.
<P>
A nyní k mé druhé otázce. Pokud dobře chápu situaci, nejste vůbec zavázáni, na rozdíl od požadavku představit tento model, v roce 2008 předložit novelu směrnice Eurovignette. Pravděpodobně to také ani nejde, protože, jestli jsem dobře rozuměl, záměrem je vyvinout model pro rozdělování nákladů, a pak ve fázi provádění rovnoměrně rozložit náklady na všechny provozovatele všech druhů dopravy - vnitrozemskou plavbu, námořní dopravu, železnice, soukromé automobily atd. Nesmí stát, že nejdříve přijmete změnu směrnice Eurovignette a přesunete náklady na automobilové dopravce, ale neuděláte nic k zajištění toho, aby se přesunuly externí náklady také na vnitrozemskou lodní dopravu, železnice atd. To je také důvod, proč bych rád věděl, zda provedete revizi směrnice Eurovignette ve stejném časovém období, kdy zajistíte rozdělení externích nákladů také mezi ostatní druhy dopravy.
<P>
Jsou to dvě jednoduché otázky a já doufám, že dostanu dvě jednoduché odpovědi.
<SPEAKER ID="386" NAME="Ulrich Stockmann">
jménem skupiny PSE. - (DE) Paní předsedající, dovolte mi začít poděkováním panu komisaři za jeho poznámky. Jak víte, pane komisaři, vedeme tuto diskusi o hodnocení externích nákladů od dvacátých let minulého století, a my poslanci jsme také navrhli různé modely, když jsme přijímali směrnici Eurovignette. Ale protože se nám tehdy z politických důvodů nepodařilo tyto externí náklady ve větší míře integrovat do metody výpočtu silničních poplatků pro těžké nákladní vozy, dosáhli jsme dohody, že vy - Komise - do léta 2008 představíte jednotnou metodu. Vzhledem k současným diskusím o změně klimatu je to zvláště důležité. Protože je tomu tak, máme zde otázky, na které je třeba odpovědět. Některé z nich již byly vyjmenovány.
<P>
Za prvé, představí Komise všeobecně přijatelný a transparentní model hodnocení všech externích nákladů do června příštího roku, model, který bude možné považovat za všeobecně závazný? Když jsem slyšel o příručce, znělo to dobře, ale zní to spíše jako soubor dobrých praktických rad, které moc nejdou dohromady. My však chceme všeobecně závaznou metodu, která nebude následně zpochybňována.
<P>
Za druhé, bude tento model zohledňovat klimatické a environmentální cíle stanovené EU? Na to se ptala má vážená kolegyně paní Ţicăuová. Metodicky to není tak jednoduché, protože všechny existující přístupy se zaměřují čistě na zahrnutí současných nákladů a ne na dosažení environmentálních cílů. Kdyby se začlenily tyto cíle, vznikl by zde normativní rozměr, přičemž současná rozprava se týká skutečných nákladů.
<P>
Za třetí, rozumí se samo sebou, že chceme nakonec vytvořit legislativní návrh. Smím se tedy zeptat, kdy Komise zamýšlí revidovat směrnici Eurovignette? Má to v úmyslu, nebo je to ještě nejisté?
<P>
Za čtvrté, kdy se tato metoda nebo model začne používat také při hodnocení poplatků za infrastrukturu pro další způsoby dopravy? Jde nám přesně o to, co řekl Georg Jarzembowski. Chceme odstranit narušenou hospodářskou soutěž mezi způsoby dopravy a všechny je dostat na společnou srovnatelnou úroveň.
<SPEAKER ID="387" NAME="Eva Lichtenberger">
jménem skupiny Verts/ALE. - (DE) Pane komisaři, děkuji za vaše poznámky. Bylo celkem šokující slyšet, co jste nám řekl o procesu a časovém rozvrhu. Otázka, která se bude v červnu projednávat, je velmi důležitá, a nejen pro oblast Alp. Věřím, že vy - člověk z hor, jak jste se popsal - jste si toho jasně vědom a že je to pro vás důležité. Má to význam pro všechny silnice a pro všechny země, jejichž přepravní cesty, a zvláště silnice, se značnou měrou podílejí na dopravě, a pro všechny obyvatele, kteří žijí v blízkosti těchto rušných dopravních tepen. Enormní náklady tohoto dopravního ruchu představují obrovskou zátěž pro členské státy, které jsou nejvíce zasaženy. Tato zátěž je podle četných studií, které se již objevily, zdvojnásobena obrovskými externími náklady. Tento bod je třeba vzít v úvahu a je nutné, aby se jasněji odrazil v jednání Komise.
<P>
Pane komisaři, nemůžeme se však spokojit s pouze s filosofickým a matematickým pohledem na otázku hodnocení externích nákladů. Potřebujeme provedení, ale nemůžeme čekat dvacet let, než se přesvědčí i ten poslední lobbista. Nemůžeme také čekat, až se bude vypočítávat také znečištění životního prostředí jízdními koly. Rozhodujícím faktorem je, že musíme jednat ihned. Potřebujeme návrh nařízení v průběhu roku 2008, potřebujeme ho projednat a potřebujeme vést tuto debatu nyní, ne za dvacet let, protože bychom museli čekat, dokud nebude každý přesvědčen vládami zemí, které jsou v mnoha případech tímto problémem mnohem méně zasaženy střední část Evropské unie.
<P>
Pane komisaři, hory potřebují, abyste jednal. Citlivá místa, jako jsou města a další chráněné oblasti, potřebují písemné nařízení, které jasně stanoví, co je účtovatelné. Členské státy již déle nemohou nést břemeno znečištění životního prostředí samy a nemělo po se to po nich již déle vyžadovat.
<SPEAKER ID="388" NAME="Reinhard Rack" AFFILIATION="PPE-DE">
(DE) Paní předsedající, pane místopředsedo, jak již zde bylo řečeno, v průběhu diskuse o evropském systému poplatků Eurovignette jste sám sebe popsal jako člověka z hor, a určitě jste ušel dlouhou cestu směrem chování se podle tohoto označení, minimálně v kontextu těchto předešlých diskusí.
<P>
Nyní je však třeba podniknout další kroky, kroky, které jsou pravděpodobně důležitější. Přišel čas internalizovat externí náklady, nebo pokud smím přejít z jazyka Evropské unie na řeč, které lidé rozumějí, k zajištění toho, abychom všichni platili za to, co získáme z dopravy, a dověděli se více o tom, kdo vytváří jaké náklady a jistě také více o tom, jak můžeme kompenzovat náklady těch, kteří je vytvářejí.
<P>
Dnes jste nám představil časový rozvrh, který obsahuje počáteční klíčové prvky toho, co jste později slíbil. Věřím, že je to dobré, a to, co jste prezentoval, by se mělo zajisté uvítat. Co však chybí - a již to zde bylo zmíněno -, je naprosto zásadní další krok. Kdy zde bude návrh právního nástroje, který zajistí, že různí uživatelé infrastruktury budou zpoplatňováni na základě nákladů, které skutečně způsobí? Zde je obrovská odlišnost uživatelů, kterou je třeba vzít v úvahu.
<P>
Čekáme se zatajeným dechem, zda bude možné, a očekáváme, že to možné bude, dosáhnout tohoto cíle v současném volebním období, protože pouze v případě, že se nám podaří uvést tento nástroj do pohybu, jsou ostatní velké investice, které jsme v posledních týdnech a měsících schválili, některé navržené vámi, smysluplné.
<P>
Pokud investujeme spoustu peněz do stavby Brennerského tunelu, pak to bude smysluplná investice pouze v případě, že přesun ve struktuře nákladů skutečně povede k vytouženým změnám transalpské trasy. V tomto ohledu se na vás spoléháme, že vy, člověk z hor, nám v této důležité otázce pomůžete.
<SPEAKER ID="389" NAME="Inés Ayala Sender" AFFILIATION="PSE">
(ES) Paní předsedající, v návaznosti na širokou dohodu ohledně potřeby přizpůsobení dopravy výzvě změny klimatu a dalších efektů, abychom ji učinili co nejudržitelnější, protože je to jediný způsob, jak udělat evropskou dopravu v rámci EU i celosvětově konkurenceschopnou se Eurovignette osvědčila jako užitečný úvodní nástroj k řešení problémů přetížení, znečištění a tak dále, zajištěním modulace, která je dostatečná a zároveň celkem odlišená, pokud jde o její aplikaci na oblast těžkých nákladních vozidel.
<P>
Avšak z hlediska komplexnosti tohoto problému mě napadá mnoho otázek, a tak bych se ráda zeptala pana komisaře, zda v souladu s jeho požadavkem a dosaženou dohodou v Parlamentu probíhající studie zahrnují stejná pravidla měření pro všechny druhy dopravy, a mám na mysli skutečně všechny.
<P>
Také by mě zajímalo, zda po metodice, která zde byla nastíněna, budou předloženy návrhy, které budou rovněž zohledňovat veškeré dopravní prostředky. Domnívám se, že nemůžeme zanedbávat možnost uplatnění tak důležitého nástroje pro všechny dopravní prostředky, protože se týká jich všech, a potřebujeme spolehlivá řešení pro všechny z nich v souvislosti s návrhem na součinnost různých druhů dopravy.
<P>
Ráda bych také zhodnotila informaci o množství záležitostí, které považuji za důležité. Jak pan komisař zamýšlí spojit navrženou změnu směrnice Eurovignette a nové metodiky internalizace externích nákladů se "zelenými koridory", které se objevují v logistickém akčním plánu a které by případně mohly představovat možnosti rozšíření této metodiky?
<P>
Jak se tento finanční nástroj zapojí do současné rozpravy o financování politik EU? Bude Komise připravena rozšířit jej také na soukromá vozidla? Nebylo by to efektivnější a méně diskriminační? Jak můžeme omezit jeho dopady na dodatečné problémy rostoucí izolace ve stále větším počtu oblastí a regionů?
<P>
Konečně, domnívá se, že tento nástroj, nástroj, který se nyní připravuje, bude sám o sobě dostatečný k tomu, aby zajistil prostředky na veřejné práce, jako například vytváření větších tunelů jako součásti transevropských silničních systémů?
<SPEAKER ID="390" NAME="Jörg Leichtfried" AFFILIATION="PSE">
(DE) Paní předsedající, pane místopředsedo, možná si vzpomínáte, že v diskusích o poslední změně směrnice Eurovignette jsem byl jedním z těch, kdo se neústupně dožadovali internalizace externích nákladů silniční kamionové dopravy. Našemu přání nebylo vyhověno. Z tohoto důvodu jsem na jedné straně rád, že jdeme nyní tímto směrem.
<P>
Nejsem rád, protože jsem se naposledy podílel na kampani ve prospěch této záležitosti, ale vidím, co se stalo v Rakousku v krátkém období intervencí. Už to dávno není pouze západní Rakousko, které je zaplaveno kamiony. Dosáhli jsme nyní toho, že východní Rakousko je také přetížené, některé silnice byly naprosto zablokované a oblast kolem našeho hlavního města, kolem Vídně, již praská ve švech. Z tohoto důvodu je nejvyšší čas, abychom konečně zvládli začlenění externích nákladů operací těžkých nákladních vozidel do poplatků Eurovignette.
<P>
Samozřejmě uznávám, že se tento druh systému musí uplatnit na všechny formy dopravy, ale my máme soubor nařízení pro těžká nákladní vozidla, takže tam musíme nyní začít; netřeba říkat, že musíme také pokračovat v řešení jiných druhů dopravy. Rád bych podpořil ty mé kolegy poslance, kteří se ptali, kdy bude představen skutečný legislativní návrh.
<P>
Druhá věc, kterou jsem chtěl probrat, je, že bychom snad měli myslet také na to, že se jedná o celoevropský problém, a pouhé zavádění vysokých poplatků v částech některých malých zemí splní jen malý účel. Místo toho bychom měli nalézt všeobecný systém. V tomto kontextu mě napadá, jestli bychom neměli vzít v úvahu také zhodnocení potenciálních minimálních poplatků, minimálně v síti transevropských silnic, jako prostředku přizpůsobení rovnováhy mezi dopravními prostředky v Evropě.
<SPEAKER ID="391" NAME="Jacques Barrot">
místopředseda Komise. - (FR) Paní předsedající, vždy jsem naslouchal Parlamentu s velkým zájmem, nyní bych si však přál vysvětlit několik bodů. Zaprvé, od té doby, co řešíme záležitost, jak vy říkáte, nalezení modelu, musíme brát v úvahu skutečnost, že v členských státech existuje určitá praxe a že před rozhodováním o modelu musíme nejdříve projednat kalkulační metody používané v různých členských státech. Je mi to líto, ale příručka má alespoň tu výhodu, že otevírá veřejnou debatu, aby se nalezl ten nejlepší model. Nyní nechápu, proč to vypadá, jako by Komise prováděla nějakou vedlejší činnost, když řeší problém vyzkoušení všech metod v členských státech, aby postupně nalezla skutečný kalkulační model, který by se mohl používat v Evropě: naopak, domnívám se, že jsme u jádra problému.
<P>
Dámy a pánové, měl bych vám říci, že je to nesnadný úkol. Také cítím, že musím hájit služby poskytované Generálním ředitelstvím pro dopravu, které je v současné době nuceno nalézt spolehlivé metody, protože pokud nemáme spolehlivé metody, nebudou tyto metody a tento model, jak řekl pan Stockmann, v EU nikdy přijaty.
<P>
Také bych ráda vyjádřil své velké překvapení ohledně pana Jarzembowského. Říká mi: musíme jednat, musíme podniknout akci ohledně udržitelnější dopravy, dopravy, která je šetrnější vůči životnímu prostředí, musíme podporovat železnice, musíme podporovat říční dopravu a musíme podporovat námořní dopravu. Jak pan Leichtfried velmi moudře řekl, musíme začít od začátku a korigovat můžeme později. Dovolte nám začít zdokonalením současné směrnice Eurovignette, je to můj návrh, pokud se mnou Komise souhlasí, tak v červnu 2008. Provedeme internalizaci externích dopravních nákladů těžkých nákladních vozidel, protože to je přesně to, čím podpoříme používání ostatních druhů dopravy.
<P>
Avšak, pane Jarzembowski, někdy v budoucnosti uplatníme kalkulační metody také na další druhy dopravy. Jak jsem řekl, musíme udělat jednu věc včas. Těžko můžeme dělat všechno najednou. To není možné. Potřebujeme metodu; pokud chceme, aby EU přijala tuto politiku, věřte mi, musíme jednat rozumně. K tomu jsem odhodlán.
<P>
Musím poděkovat panu Rackovi za ocenění mých horolezeckých schopností. Nezastavím se v půli cesty, dokonce ani v případě, že se cesta změní ve svah nebo spád; člověk se musí rozumným tempem dostat až do dalšího summitu.
<SPEAKER ID="392" NAME="Předsedající">
Rozprava je ukončena.
<P>
Váš závěr byl fascinující a vyjádřil velkou zaujatost pro věc.
<SPEAKER ID="394" NAME="Jörg Leichtfried" AFFILIATION="PSE">
(DE) Paní předsedající, ještě nikdy se mi nestalo, že by mé jméno bylo tak dobře vysloveno britskými tlumočníky. Jen bych rád využil příležitosti k vyjádření mé vřelé vděčnosti. Je to poprvé od doby, co jsem vstoupil do tohoto Parlamentu, co bylo vysloveno naprosto správně. Děkuji vám mnohokrát.
