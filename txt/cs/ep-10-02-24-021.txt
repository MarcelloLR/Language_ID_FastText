<CHAPTER ID="021">
Závažná přírodní katastrofa v autonomní oblasti Madeira (rozprava) 
<SPEAKER ID="277" NAME="Předsedající">
Dalším bodem je prohlášení Komise o závažné přírodní katastrofě v autonomní oblasti Madeira.
<SPEAKER ID="278" NAME="Günther Oettinger" LANGUAGE="DE">
Pane předsedající, vážení poslanci, Komise je znepokojena a zarmoucena strašnými událostmi na Madeiře, obzvláště vysokým počtem obětí. Rád bych vyjádřil svou účast všem obyvatelům Madeiry, které katastrofa postihla. Komise vyjadřuje upřímnou soustrast zejména rodinám obětí.
<P>
Můj kolega Johannes Hahn, jako příslušný člen Komise, měl včera příležitost hovořit s prezidentem autonomní oblasti Madeira, panem Jardimem, který řekl, že situace je i nadále vážná. Avšak oblastní i státní útvary záchranné služby ji mají pod kontrolou. Aktuální situace nevyžaduje podporu evropského mechanismu civilní ochrany.
<P>
Ovšem škody jsou tak závažné, že Madeira doufá ve finanční pomoc Fondu solidarity Evropské unie. Komise nyní zkoumá všechny prostředky, jichž může Evropská unie pro poskytnutí finanční pomoci Madeiře využít. Po katastrofálním požáru v roce 2003 jsme byli schopni poskytnout solidární pomoc Portugalsku ve výši přes 48 milionů EUR. Fond solidarity byl vytvořen v roce 2002 s cílem poskytovat finanční pomoc na úrovni EU členským státům postiženým rozsáhlými přírodními pohromami.
<P>
Čerpání prostředků z Fondu solidarity je však podmíněno splněním určitých kritérií. Nejdůležitějším předpokladem je podání žádosti o podporu, což musí učinit portugalská vláda. Dovolte, abych vás upozornil, že nařízení o zřízení Fondu solidarity obvykle povoluje čerpání prostředků z fondu pouze pro rozsáhlé pohromy, kde výše škod přesahuje hranici 0,6 % hrubého národního důchodu postiženého státu. Pro Portugalsko to v současné době znamená, že výše škody musí přesáhnout 958 milionů EUR. Avšak ve výjimečných případech, a jsou-li splněna určitá kritéria, může být pomoc poskytnuta i při menších "regionálních" pohromách, zvláště když je postižena některá z nejvzdálenějších oblastí, jako je Madeira. Protože Komise zatím nemá dostatek informací o rozsahu škod, bylo by příliš předčasné říci, zda tyto podmínky budou splněny.
<P>
Orgány v Portugalsku by nyní měly provést rychlé a důkladné vyčíslení škod a během deseti týdnů podat Komisi žádost. Můj kolega, pan Hahn, se tento pátek setká s portugalským ministrem vnitra, panem Pereirou, aby jednali o dalším postupu. Ve dnech 6. a 7. března navštíví pan Hahn Madeiru, aby získal vlastní představu o rozsahu škod. Generální ředitelství Evropské komise pro regionální politiku je připraveno poskytnout portugalským orgánům při přípravě žádosti veškerou potřebnou pomoc.
<P>
Rád bych připomněl, že finanční pomoc z našeho Fondu solidarity není vyplácena přímo. Fond je nástrojem, který pomáhá členským státům vypořádat se s finančními dopady katastrof; není to nástroj okamžité pomoci. Prostředky pro Fond solidarity se získávají z dalších příspěvků členských států mimo obvyklý rozpočet. Je tudíž třeba, aby to prostřednictvím pozměňovacího návrhu schválil Evropský parlament, čili vy, pánové a dámy, a také Rada. Celý proces od okamžiku podání žádosti po vyplacení příspěvku bude trvat několik měsíců. My v Komisi ale vynaložíme veškeré úsilí na to, aby byl tento proces co možná nejkratší.
<P>
Strukturální fondy nejsou k dispozici pro okamžitá nouzová opatření. Mohou poskytnout určitou pomoc v souvislosti s dlouhodobou obnovou. Komise brzy projedná s portugalskými správními orgány možnosti a případné rozumné a nezbytné krátkodobé úpravy programu.
<P>
Chtěl bych vás ujistit, že Komise udělá vše, co bude v její moci, aby lidem i orgánům na Madeiře pomohla vypořádat se s touto hroznou přírodní katastrofou.
<SPEAKER ID="279" NAME="Nuno Teixeira">
jménem skupiny PPE. - (PT) Dnes se v této sněmovně ujímám slova s hlasem sklíčeným bolestí člověka, který byl osobně svědkem tragédie, jež minulou středu zasáhla Madeiru. Sdílím pocity bolesti a zármutku s rodinami 42 obětí, o kterých už víme, že nepřežily, a projevuji jim soustrast a soucit s jejich ztrátou.
<P>
Skutečný rozsah této katastrofy se teprve ukáže, protože pátrací a záchranné týmy, které s nadlidským úsilím od neděle bez přestávky pracují a před nimiž smekám, se teprve začínají dostávat do nejvíce izolovaných obydlí. Panují obavy, že počet obětí by se mohl zvýšit.
<P>
Místo katastrofy je místem obrovské zkázy, která s sebou nese rozsáhlé materiální škody na přístupových cestách, kde jsou naprosto zničené silnice a mosty, i na základních sítích, jako jsou rozvody vody a elektřiny. Více než 600 vysídlených osob přišlo o svůj domov i osobní majetek. Hospodářský a sociální dopad této katastrofy lidem brání, aby se vrátili k běžnému životu. Nicméně teď je nutné hledět dopředu. Také musíme postiženým lidem vyslat poselství solidarity, naděje a odvahy. Je nutné poskytnout pomoc a zejména Evropská unie a Parlament při tom musí sehrát svou roli, protože jsou rozhodujícím článkem v procesu čerpání prostředků z Fondu solidarity. Kdykoli jsme požádáni, abychom zasáhli, musíme tak učinit rychle, protože nemůžeme žádat ty, kteří byli postiženi, aby počkali, právě když nás potřebují nejvíce.
<P>
Tímto apeluji na Komisi a jejího předsedu, pana Barrosa, a zejména na pana Johannese Hahna, komisaře pro regionální politiku. Vítám jeho záměr navštívit v krátké době Madeiru a žádám ho, aby toto poselství naděje, pomoci a podpory při obnově předal, protože teď je třeba znovu vybudovat to, co nám příroda bohužel vzala. Pevně věřím, že to dokážeme, protože, jak mě naučila madeirská hymna, "lidé na Madeiře jsou pokorní, stoičtí a smělí. Jsou to lidé, kteří rozorali zem ve skalách; jsou to hrdinové, kteří tvrdě pracují v horské pustině. Pro Madeiru budou ctít svou minulost a svou prací budou usilovat o štěstí a slávu a toho docílí."
<SPEAKER ID="280" NAME="Edite Estrela">
jménem skupiny S&D. - (PT) Jménem Skupiny progresivní aliance socialistů a demokratů v Evropském parlamentu bych chtěla vyjádřit soustrast rodinám obětí a projevit solidaritu s lidmi postiženými tragédií, která 20. dne tohoto měsíce zasáhla portugalskou autonomní oblast Madeira. Prudký déšť, vichřice a rozbouřené moře změnily střed turistického města Funchalu k nepoznání a nechaly za sebou zkázu a smrt. Velké škody utrpěla také veřejná i soukromá infrastruktura a rovněž životní prostředí a kulturní památky. Prvotní odhady napovídají, pane komisaři, že škoda přesáhne 1 miliardu EUR, takže kritéria Fondu solidarity budou splněna. Bohužel jsou tu také spousty mrtvých, které oplakáváme, značný počet zraněných a pohřešovaných i stovky lidí bez domova. Obrazy zkázy a utrpení obletěly celý svět a nikoho nenechaly lhostejným. Projevy solidarity přicházejí ze všech koutů světa.
<P>
Také Evropská unie a Evropská komise musí projevit svou aktivní solidaritu s touto nejvzdálenější ostrovní oblastí tím, že okamžitě uvolní prostředky z Fondu solidarity, aby se zmírnil značný sociální a hospodářský dopad a aby se postižené oblasti mohly vrátit se k normálnímu životu.
<P>
Pane komisaři, končím následující otázkou: tento Parlament již schválil změny ve Fondu solidarity. Proč nejsou tyto změny v platnosti? Proč se neuplatňují?
<SPEAKER ID="281" NAME="Marisa Matias">
jménem skupiny GUE/NGL. - (PT) Dnešní plenární zasedání jsme zahájili minutou ticha. Tato minuta ticha měla dvojí význam: za prvé projev solidarity s oběťmi katastrofy, která zasáhla Madeiru, a s jejich rodinami, a za druhé projev úcty všem těm, kteří obětem neúnavně poskytují pomoc.
<P>
Ovšem minuta ticha nás musí přimět k zamyšlení a také nás dovést k tomuto zamyšlení nad věcmi, které jsou mimo naše každodenní starosti. To, čeho jsme byli svědky na Madeiře, je jev, k němuž bude docházet stále častěji. Změna klimatu způsobuje, že k těmto mimořádným událostem dochází stále znovu a znovu a my musíme najít způsob, jak na ně reagovat. Přírodním katastrofám nejsme schopni se vyhnout, ale zároveň nesmíme dopustit, aby měly vždy tak tragické následky pro životy lidí. Proto musíme bojovat za politiky plánování a rozvoje, které se zaměřují na veřejné blaho. Ráda bych však, pane předsedající, skončila něčím, co je důležitější a co nás sem všechny přivedlo: Evropská komise, Evropský parlament a evropské instituce musejí být schopny reagovat na nouzové situace okamžitě. Pro tento účel jsou finanční zdroje a potřebná rychlost zásahu nezbytné.
<SPEAKER ID="282" NAME="Nuno Melo" AFFILIATION="PPE">
(PT) Tragédie na Madeiře si vyžádala mnoho životů, zničila majetek a rozdrásala vzhled portugalského ostrova hrdého na svou krásu, kterou tolik návštěvníků z celého světa mohlo spatřit. Domnívám se, že nikdo, dokonce ani v Portugalsku - vlastně tím méně v Portugalsku - nemohl být připraven na hrůzné výjevy, které k nám přicházely s každou další zpravodajskou reportáží, byly to obrazy lidí, jež odnášela voda, obrazy bortících se domů, hroutících se mostů i celé krajiny změněné silou přírody.
<P>
Jak lze pozorovat z projevů, které tu byla učiněny, přece jen to není pouze tragédie, která se odehrála v jakési oblasti Portugalska. Je to tragédie, jež silně zasáhla část Evropské unie, která by měla ze solidarity bezvýhradně poskytnout pomoc. Měla by bez okolků pomoci rodinám obětí, které zahynuly, i lidem, kteří náhle přišli o všechno, a měla by pomoci při obnově budov tak, že Madeiře vrátí to, co jí odnesla příroda. Jedno je, pane předsedající, jisté: bylo zde zmíněno poselství madeirské hymny, ale já jsem se poučil i z hymny portugalské, kde se říká: "hrdinové moře, šlechetný lid, statečný národ". Jsou to stateční lidé, kteří, jak nám ukázali i při jiných historických událostech, vždy věděli, jak si v těžkých časech poradit a jak rány osudu překonat.
<P>
Stane se tak znovu, a tentokrát nepochybně se solidaritou a pomocí celé Evropské unie.
<SPEAKER ID="283" NAME="Constanze Angela Krehl" AFFILIATION="S&amp;D">
(DE) Pane předsedající, toto téma rozpravy rozhodně není příjemné. Madeira byla zasažena neuvěřitelnou přírodní katastrofou a my vyjadřujeme postiženým rodinám upřímnou soustrast. Za této situace musí Evropská unie poskytnout podporu. Je zde požadavek solidarity celé Evropské unie a já mohu jen zopakovat, co již bylo řečeno. Naléhavě žádám Komisi, aby prostředky z Fondu solidarity uvolnila co nejdříve, aby tak bylo možno pomoc poskytnout. Ráda bych požádala Radu, aby zajistila, že se bude reforma Fondu solidarity, kterou Parlament před dvěma lety přijal, konečně uplatňovat, protože tím bude umožněno poskytovat pomoc postiženým oblastem rychleji.
<P>
Také musíme hledět dopředu. V posledních letech Madeira obdržela množství prostředků ze strukturálních fondů a tak tomu bude i po několik následujících let. Tyto prostředky se musí použít pro zavedení takových preventivních opatření, které zmírní strašné následky přírodních katastrof a tím i utrpení. To je něco, co jako Evropská unie musíme uskutečňovat v jednotlivých oblastech, a tedy i na Madeiře.
<SPEAKER ID="284" NAME="João Ferreira" AFFILIATION="GUE/NGL">
(PT) Neštěstí na ostrově Madeira vyžaduje, abychom pro tuto autonomní oblast učinili nouzová opatření a poskytli jí mimořádnou finanční pomoc. Tato pomoc by měla směřovat na obnovení infrastruktury a veřejného vybavení, které byly zničeny nebo poškozeny, a měla by také být dostupná pro lidi postižené různými aspekty této tragédie, ať už hospodářskými, sociálními nebo rodinnými.
<P>
Tragédie jsou nespravedlivé; ti, kdo mají nejméně, jsou téměř vždy těmi, kdo ztratí nejvíc. Je tedy důležité identifikovat a co možná nejvíce odškodnit všechny ty, kdo přišli o členy rodiny, domov a obživu. To, co se stalo na Madeiře, je pro nás krutým poučením o významu posilování spolupráce a solidarity v Evropské unii i v oblasti prevence katastrof. V tomto okamžiku je důležité vytvořit vhodný finanční rámec pro prevenci, který posílí a využije mechanismy, jako jsou, mimo jiné, politika soudržnosti, politika rozvoje venkova a regionální politika, aby pomohl členským státům při realizaci opatření na ochranu lidí, životního prostředí a hospodářství.
<SPEAKER ID="285" NAME="Danuta Maria Hübner" AFFILIATION="PPE">
Pane předsedající, ráda bych vyjádřila zármutek, který pociťují všichni členové Výboru pro regionální rozvoj, nad strašnou ztrátou na životech na Madeiře, a také náš úmysl udělat co bude v našich silách, abychom Madeiře pomohli ve chvíli nouze. Vnitrostátní a regionální orgány se samozřejmě již nyní všemožně snaží zmírnit nesnáze, které tam lidé a zvláště ti, kdo zůstali bez domova, prožívají, a my netrpělivě očekáváme jejich žádost o evropskou pomoc prostřednictvím evropského Fondu solidarity. Jsem si jistá, že s ní všichni zúčastnění naloží maximálně účelně.
<P>
Žádáme Evropskou komisi, aby uvolnila všechny své prostředky, a aby společně s portugalskými orgány přezkoumala, jak mohou být již probíhající evropské programy upraveny, aby mohli poskytnout této oblasti pomoc. Dovolte, abych zdůraznila, že stávající Fond solidarity má i nadále dobře známá omezení. Už v dubnu roku 2005 přijala Komise návrh na přezkum nařízení, který byl poté v květnu 2006 Parlamentem přijat v prvním čtení. I přes to, že větší pružnost Fondu solidarity by nepopiratelně přinesla užitek, i přes to, že je nutné rozšířit rozsah působnosti fondu na nečekané katastrofy a trestné činy způsobené lidmi i na katastrofy přírodní, nebyla Rada od května 2006 schopna dosáhnout k přezkumu Fondu soudržnosti společného postoje.
<P>
Strašné události na Madeiře ukazují jasněji než jindy, že potřebujeme Fond solidarity, který by účinně řešil problémy a umožnil Unii poskytnout okamžitou a účinnou pomoc, když členský stát postihne katastrofa. Apeluji tedy na španělské předsednictví, aby znovu zahájilo proces pozměňování Fondu solidarity, a tím dokázalo, že v srdci evropského projektu je stále myšlenka skutečné evropské solidarity.
<SPEAKER ID="286" NAME="Paul Rübig" AFFILIATION="PPE">
(DE) Pane předsedající, dámy a pánové, katastrofy jsou samozřejmě také důsledkem globálního oteplování. Musíme usilovat o to, abychom takové situace, kterým čelíme stále častěji, zvládali. Vyvstává tedy otázka, zda by pomoc neměl poskytnout Evropský fond pro přizpůsobení se globalizaci, a to zejména pracovníkům na Madeiře, protože řada pracovních míst byla jistě zničena, a zda bychom při rekonstrukčních pracích neměli podpořit malé a střední podniky. Významnou pomoc bychom mohli poskytnout zejména řemeslníkům a odvětví služeb.
<P>
Žádám tedy Komisi, aby prošetřila, zda by prostředky z Evropského fondu pro přizpůsobení se globalizaci nemohly být k dispozici ihned.
<SPEAKER ID="287" NAME="Antigoni Papadopoulou" AFFILIATION="S&amp;D">
(EL) Pane předsedající, také já vyjadřuji hlubokou lítost nad biblickou pohromou, která Madeiru postihla, i svou plnou podporu portugalské vládě. Doufám, že tragická bilance, pokud jde o lidské životy a pohřešované osoby, už nebude horší.
<P>
Planeta k nám vysílá volání o pomoc. Změna klimatu společně s šíleným tempem využívání půdy a průmyslového rozvoje názorně ukazují, jak zranitelné životní prostředí je. Někdejší katastrofální záplavy v Německu a také v zemích východní a střední Evropy i požáry v Řecku stále zůstávají otevřenými ranami. Katastrofy rozhodně neznají státní hranice.
<P>
Proto vyzývám Evropskou komisi, aby pozitivně reagovala na volání Evropského parlamentu po razantnějším zásahu na úrovni Společenství, pokud jde o prevenci katastrof přírodních i těch způsobených lidmi a jejich dopadu.
<P>
Vyzývám také k okamžité pomoci obětem na Madeiře. Je velmi důležité mít účinnou politiku Společenství a mimořádné finanční prostředky i balíček opatření pro okamžitou nápravu škod bez byrokratických průtahů.
<P>
Vyjadřuji soustrast příbuzným obětí.
<SPEAKER ID="288" NAME="Ilda Figueiredo" AFFILIATION="GUE/NGL">
(PT) Rodiny postižené tragédií, kterou Madeira zažívá, si zaslouží náš hluboký soucit a naši solidaritu. Skláníme se před desítkami mrtvých a zraněných i před stovkami lidí bez domova. Poselství solidarity a naděje pro obyvatele autonomní oblasti Madeira po tomto strašném neštěstí vyžaduje rychlé kroky a zjednodušené a mimořádné postupy na pomoc těm, jejichž život a majetek byly zničeny.
<P>
V rámci nouzových opatření je třeba uvolnit prostředky z Fondu solidarity, ale je také třeba využít všech jiných možných fondů, a takto získané prostředky se musí rychle dostat k rodinám zasaženým touto katastrofou, aby autonomní oblast Madeira mohla celou postiženou oblast rychle obnovit. V tomto okamžiku je prioritou jednat rychle.
<SPEAKER ID="289" NAME="Georgios Papanikolaou" AFFILIATION="PPE">
(EL) Pane předsedající, tragické záplavy, které postihly autonomní oblast Madeira, nám připomínají, že přírodní katastrofy způsobené změnou klimatu, nedostatkem plánování a infrastruktur i nedostatkem informací a připravenosti mohou vyústit v lidskou tragédii, jak tomu bylo i tady.
<P>
Také bych rád připomněl tomuto shromáždění, že před několika dny zasáhly obrovské povodně i jiné oblasti Evropy, například Bulharsko a oblast Evros v Řecku, a způsobily škody na majetku.
<P>
Rád bych také připomněl tomuto shromáždění, že směrnice 2007/60/ES vyžaduje, aby členské státy na svém území provedly do roku 2011 předběžné vyhodnocení povodňových rizik všech povodí a příslušných pobřežních oblastí.
<P>
Máme povinnost vyvíjet tlak na vlády členských států, aby provedení této směrnice zajistili. Avšak Evropská unie má také povinnost - a nevěřím, že někdo bude proti - vyvíjet ještě intenzivnější úsilí v oblasti prevence přírodních katastrof, a v konečném důsledku, v oblasti ochrany lidského života.
<SPEAKER ID="290" NAME="Andres Perello Rodriguez" AFFILIATION="S&amp;D">
(ES) Pane předsedající, jednou v důsledku požárů, jindy v důsledku sucha a jindy zase v důsledku ničivých povodní, jako byla tato, se jih Unie stal nejzřetelnější a také nejnešťastnější ukázkou strašných následků změny klimatu. Kdybychom měli evropskou observatoř, jasně bychom viděli, že toto je důvodem, proč je boj se změnou klimatu tak důležitý.
<P>
Je však také důležité, abychom nyní Madeiře v této tragédii poskytli okamžitou pomoc, a naléhavě žádám Komisi, aby jednala bez prodlení a nanejvýš pohotově.
<P>
Tady má Unie vhodnou příležitost ukázat, že je výkonná, že je loajální a že je nablízku svým občanům, obzvláště těm, kteří ji nejvíc potřebují.
<P>
Já osobně, spolu se španělskými členy Skupiny progresivní aliance socialistů a demokratů v Evropském parlamentu, toto rozhodnutí o pomoci našim drahým sousedům v Portugalsku a na Madeiře, podpořím. Naléhavě žádáme Komisi, aby bez odkladů, bezvýhradně a aniž by šetřila finančními prostředky přispěchala na pomoc portugalské vládě, a pomohla tak co nejvíce zmírnit katastrofální následky této tragédie.
<SPEAKER ID="291" NAME="Seán Kelly" AFFILIATION="PPE">
Pane předsedající, už od dětství mám v oblibě dort madeira a když jsem zjistil, že existuje půvabný ostrov s názvem Madeira, pojal jsem k němu trvalou náklonnost. Takže když jsem se v neděli dozvěděl o té zkáze, byl jsem v duchu s obyvateli tohoto ostrova, obzvláště u svého přítele Nuno Teixeiry i dalších portugalských kolegů, protože na našem území jsme povodně zažili právě před Vánoci.
<P>
Velmi mě potěšila jak slova, tak i tón pana komisaře, jimiž podává pomocnou ruku obyvatelům Madeiry v nynější obtížné době, jejíž události se pravděpodobně začnou nazývat černou sobotou.
<P>
V širším kontextu se však domnívám, že je třeba prozkoumat kritéria pro spuštění Fondu solidarity. Hodnota, ze které se vychází, 6,6 % HDP a 985 milionů EUR, je příliš vysoká, protože mnohé z těchto tragédií jsou velmi lokální, ačkoli mohou být velmi ničivé.
<P>
Nad tím je třeba se zamyslet. Ovšem v krátkodobém horizontu pro Madeiru uděláme, co bude v našich silách, a já vítám prohlášení pana komisaře v tomto smyslu.
<SPEAKER ID="292" NAME="Jaroslav Paška" AFFILIATION="EFD">
(SK) Dovolte mi, abych jménem skupiny Evropa svobody a demokracie vyjádřil soucit s občany Madeiry a vyjádřil také přesvědčení, že evropská pomoc postiženým přijde v tomto případě rychleji než na Haiti. Rád bych věřil, že jak Evropská komise, tak portugalská vláda budou na přírodní katastrofu na Madeiře reagovat pohotověji než v předchozích případech.
<P>
Chtěl bych také podpořit své kolegy, kteří požadují zdokonalení mechanismů poskytování pomoci Evropské unie při přírodních katastrofách tak, aby tato pomoc byla poskytována operativně a rychle.
<SPEAKER ID="293" NAME="Luís Paulo Alves" AFFILIATION="S&amp;D">
(PT) Také já bych rád nabídl útěchu rodinám a přátelům obětí sobotních tragických událostí na ostrově Madeira.
<P>
Jako příslušník Azor, Portugalska i jako Evropan musím apelovat na Parlament i na Unii, aby projevily aktivní solidaritu s autonomní oblastí Madeira a jejími obyvateli.
<P>
Vliv EU musí pocítit především okrajové oblasti a je nejdůležitější, aby tento vliv pocítily právě v době, kdy je solidarita potřebnější než kdy jindy.
<SPEAKER ID="294" NAME="Franz Obermayr" AFFILIATION="NI">
(DE) Pane předsedající, nejprve mi dovolte, abych vyjádřil upřímnou soustrast obětem a postiženým rodinám. V Rakousku máme prosté rčení: kdo rychle pomáhá, dvakrát pomáhá. To by mělo být samozřejmostí. Musíme rychle najít zdroje, ze kterých lze uvolnit prostředky, a bez otálení je poskytnout postiženým. Také bude nutno provést analýzy.
<P>
Jako obyvatel hornaté oblasti velmi dobře rozumím tomu, co se stalo. Došlo tu k podobným chybám, jaké staly v naší zemi. Prováděli jsme vyrovnávací práce a budovali vodní stavby, aniž bychom se ohlíželi na přírodu, a z malých potůčků a kanálů se stávaly velké řeky. Událostem, které byly u nás v Rakousku před dvěma či třemi lety také na denním pořádku, jsem přihlížel s hrůzou, jinými slovy, s hlubokým soucitem a pochopením. Jakmile uděláme pořádek a stanovíme výši škod, musíme se dát společně do práce, abychom napravili chyby. Při tom nabízíme svou pomoc. Když nás postihlo vážné lavinové neštěstí v Galtüru, dostalo se nám mezinárodní pomoci. Potřebovali jsme mezinárodní pomoc, abychom mohli evakuovat celou vesnici, zachránit lidi a letecky je přepravit z místa neštěstí. Teď je správný čas vyslat pozitivní signál a projevit mezinárodní evropskou solidaritu, a já osobně jsem připraven udělat vše, co je v mých silách, abych v tomto ohledu pomohl.
<SPEAKER ID="295" NAME="Elisa Ferreira" AFFILIATION="S&amp;D">
(PT) Také já bych chtěla vyjádřit soucit s bolestí obyvatel Madeiry a snažně prosím evropské instituce, zejména Komisi, aby uvolnily veškeré dostupné prostředky a udělaly vše, co je v jejich silách, aby tuto pomoc mohly poskytnout. Ráda bych také zdůraznila, že když se stane neštěstí tohoto typu, je mnohem obtížnější vypořádat se s jeho následky, dojde li k němu v chudých zemích a v chudých oblastech. V případě Madeiry však musíme vzít v úvahu také skutečnost, že hospodářství Madeiry bylo zasaženo, neboť je závislé na cestovním ruchu, takže utrpělo dvojnásobnou újmu. Její přírodní krásy, přístupové cesty a kvalita života byly naprosto zničeny. Situace je tedy opravdu jiná, když se takto vážné problémy vyskytnou v chudých zemích a chudých oblastech, zejména v oblastech horských a turistických, jako v případě Madeiry.
<P>
Je tedy bezpodmínečně nutné, abychom už déle nečekali na všechny ty úpravy Fondu solidarity, které jsme požadovali a navrhovali a o nichž jsme zde opět hovořili. Musí vstoupit v platnost okamžitě, protože vzhledem ke změně klimatu se budou tyto události bohužel neustále opakovat, zejména v nejchudších oblastech Evropy, protože právě tam dochází v létě k prudkým dešťům a extrémním suchům.
<SPEAKER ID="296" NAME="Günther Oettinger">
člen Komise. (DE) Pane předsedající, vážení poslanci, rád bych vám poděkoval za příležitost promluvit k vám zde v Parlamentu o záplavách na Madeiře.
<P>
Předložili jste Komisi působivou žádost o pomoc Madeiře v její momentální situaci a o projev evropské solidarity. Komise je připravena tak učinit. Ale konkrétní podobu pomoci bude třeba vyřešit v příštích několika dnech a týdnech v těsné spolupráci s portugalskými orgány. Musíme a také budeme dodržovat předpisy Fondu solidarity. Dají -li nám nějakou možnost volně jednat, Komise ji využije ve prospěch Madeiry. Nejprve je nutno vyčíslit škody a pak připravit a podat žádost o podporu. To je pořadí, kterého je třeba se držet. Generální ředitelství pro regionální politiku a můj kolega, komisař Hahn, poskytnou v této věci poradenství i podporu.
<P>
Paní Estrelová se dovolávala dalšího rozvedení hlavní směrnice a předpisů fondu. Před více než čtyřmi lety předložila Komise v této věci návrh, který Parlament podpořil. V současné době ho má stále Rada. Avšak co se týče kritérií, rád bych uvedl, že návrhy, které jsme tehdy učinili, by v tomto konkrétním případě lepší šance na pomoc neposkytly. Je pravda, že středem zájmu naší politiky musí zůstat prevence. Politika soudržnosti je tedy přesně tím nástrojem, který je třeba použít.
<P>
Rád bych vás znovu ujistil, že Komise udělá vše, co bude v její moci, aby lidem i správním orgánům na Madeiře pomohla se s touto strašnou událostí vypořádat.
<SPEAKER ID="298" NAME="Předsedající">
Rozprava je ukončena.
<P>
Hlasování se bude konat v průběhu prvního březnového dílčího zasedání.
<P>
Písemná prohlášení (článek 149 jednacího řádu)
<SPEAKER ID="299" NAME="Maria Da Graça Carvalho  " AFFILIATION="PPE">
písemně. - (PT) Ráda bych vyjádřila svůj hluboký zármutek a účast rodinám obětí přírodní katastrofy, která postihla Madeiru.
<P>
Chtěla bych vyjádřit soucit se všemi obyvateli Madeiry, jejími institucemi a regionálními orgány. Dovolávám se projevu solidarity ze strany orgánů Evropské unie, ve smyslu rychlého a pružného využití Fondu solidarity, obzvláště při přidělení maximálního možného objemu finančních prostředků se zřetelem na zvláštní status Madeiry jako ostrova na samém okraji EU.
<P>
Vyzývám Komisi, aby využila strukturálních fondů - Evropského fondu pro regionální rozvoj, Evropského sociálního fondu a Fondu soudržnosti - prostřednictvím pohotových a zjednodušených postupů.
<P>
Také apeluji na dobrou vůli Evropské komise, aby s ohledem na tuto katastrofu projednala s příslušnými úřady přerozdělení prostředků strukturálních fondů na základě rámce Společenství.
<SPEAKER ID="992" NAME="José Manuel Fernandes  " AFFILIATION="PPE">
písemně. - (PT) Rád bych vyjádřil hluboký soucit a solidaritu s obyvateli Madeiry, s jejími institucemi a regionálními orgány s ohledem na tragédii způsobenou vyšší mocí, k níž došlo dne 20. února v autonomní oblasti Madeira a která zanechala desítky mrtvých, zmizelých a pohřešovaných, desítky zraněných i obrovské materiální škody. Tato situace vyžaduje rychlé a účinné solidární kroky ze strany EU. Proto je nutné maximální možné nasazení všech, kdo jsou zapojeni do rozdělování prostředků z Fondu solidarity, aby mohly být finanční prostředky neprodleně uvolněny. Je také nezbytně nutné, aby čerpání prostředků z jednotlivých fondů Evropské unie bylo pružnější, využívalo zálohových plateb, zjednodušených postupů a vyšší míry spolufinancování tak, aby potřeby autonomní oblasti Madeira mohly být uspokojeny. Zastáváme názor, že Fond solidarity by měl být pozměněn tak, jak již požadoval Parlament. Tento fond musí sloužit jako fond pro mimořádné události, v němž bude fungovat značně zkrácená doba potřebná k realizaci pomoci a poskytované částky budou navýšeny.
<SPEAKER ID="300" NAME="Krzysztof Lisek  " LANGUAGE="PL">
Rád bych vyjádřil svou soustrast rodinám těch, kdo na Madeiře zahynuli následkem povodní a sesuvů půdy způsobených prudkými dešti. Přírodu nelze oklamat, a vzhledem k tomu, že přírodním katastrofám nemůžeme zabránit, měli bychom udělat vše pro to, abychom zabránili jejich ničivým následkům a poskytli pomoc jejich obětem. Evropská unie by měla být schopna při přírodních katastrofách a jiných krizových situacích reagovat rychle a účinně využitím vhodných zdrojů. Vzhledem k tomu, jak jsem již zdůraznil v předložených pozměňovacích návrzích týkajících se návrhu zprávy pana Danjeana o provádění evropské bezpečnostní strategie a společné bezpečnostní a obranné politiky, je nezbytné zajistit účinné fungování nástrojů reakce na krizové situace dobrou organizací řídících středisek tak, aby to odpovídalo potřebám zásahu prováděného v rámci prvního a druhého pilíře. Dobré plánování a účinné řízení těchto středisek nám umožní úspěšně zasahovat na území členských států Evropské unie i dalších států, které budou potřebovat pomoc.
<P>
EU potřebuje zejména lepší koordinaci záchranných, policejních, vojenských a požárních jednotek. Měli bychom také počítat s využitím speciálně vycvičených jednotek, jako je například polská pátrací a záchranná služba národního požárního sboru, která je držitelem osvědčení OSN.
