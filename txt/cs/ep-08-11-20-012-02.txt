<CHAPTER ID="012-02">
2. Trest smrti v Nigérii
<SPEAKER ID="254" NAME="Předsedající">
- Dalším bodem je rozprava o šesti návrzích usnesení o trestu smrti v Nigérii.
<SPEAKER ID="255" NAME="Marios Matsakis">
autor. - Pane předsedající, soudní systém Nigérie je plný nedostatků, zanedbávání a korupce. K tomuto otřesnému stavu ještě přispívá skutečnost, že v jedné třetině nigerijských států mají pravomoci nad trestními soudy zastaralé soudy na základě islámského práva šaría. Tyto náboženské soudy, v jejichž čele stojí narušení fanatici, do dnešního dne pokračují v terorizování populace vynášením rozsudků smrti, bičování a amputace.
<P>
My v Evropě samozřejmě jednání takových anachronických náboženských soudů odsuzujeme, ale jak se k tomu staví samotný islámský svět? Proč islámští političtí činitelé a islámské státy, z nichž některé jsou globálně i regionálně velmi mocné a vlivné a některé z nich jsou i našimi obchodními partnery, proč nepřevezmou odpovědnost a nezakročí rázně proti používání práva šaría, islámským soudům a podobným hrůzám? Proč samotní islámští náboženští vůdci v některých vyspělejších islámských zemích neodsoudí takové zneužití islámského náboženství? Podle mého názoru svědčí jejich mlčení a vlažná reakce o tiché podpoře takových aktivit, a takový postoj je pro mě právě tak trestuhodný jako činnost těch, kteří právo šaría vykonávají.
<P>
Snad se zpráva o našem bytostném odporu k této stránce islámského fundamentalismu dostane k těm v islámském světě, kteří by měli podnikat rázné a tvrdé kroky, aby situaci zlepšili, ale naneštěstí nedělají vůbec nic.
<SPEAKER ID="256" NAME="Paulo Casaca">
autor. - (PT) Pane předsedající, domnívám se, že ačkoli případ Nigérie nelze úplně srovnávat s tím, co se nyní děje v Somálsku, je zde vážné riziko, že v Nigérii nastane obdobná situace. Jak již bylo řečeno, právo šaría je aktivně uplatňováno ve třetině země a došlo k výraznému zhoršení v oblasti lidských práv.
<P>
V tomto ohledu musím říci, že než začneme hodnotit nebo odsuzovat jakékoli náboženské vůdce, obzvláště ty z islámského světa, musíme mít na paměti, že naší základní úlohou je vést s nimi dialog a podpořit ty muslimské vůdce, kteří nesdílí tato fanatická stanoviska.
<P>
Mohu vás ujistit, že takových vůdců je spousta, a já jich znám mnoho osobně. Problém nyní spočívá v tom, že místo toho, aby evropské orgány komunikovaly s islámskými zeměmi, které sdílí tytéž hodnoty a stanoviska jako my, dělají pravý opak. Evropské orgány se zdají být zaneprázdněny uklidňováním těch nejfanatičtějších a nejhorších protivníků, těch, kteří doslova popravují lidská práva všech muslimů, jelikož muslimové jsou - a to si musíme uvědomit - hlavními oběťmi této situace. Oni jsou našimi hlavními spojenci. Oni jsou ti, se kterými musíme spolupracovat. Oni jsou ti, se kterými my socialisté budeme rozhodně schopni tyto problémy řešit.
<SPEAKER ID="257" NAME="Ryszard Czarnecki">
autor. - (PL) pane předsedající, tato rozprava se určitým způsobem týká trestu smrti jako takového, ale já bych nerad, aby se posunula právě tímto směrem, protože bychom ve skutečnosti měli diskutovat o konkrétní situaci.
<P>
Samozřejmě jsme srozuměni se zprávami, které vypovídají o tom, že současné snížení počtu rozsudků smrti nesnížilo kriminalitu v zemi. To svádí zastánce trestu smrti, aby pro něj i nadále horovali. Ale skutečnost je taková, že v minulém roce pouze 7 z 53 zemí Africké unie vyneslo rozsudek smrti, přičemž ve 13 z nich byl rozsudek smrti pozastaven a v dalších 22 jednoduše není využíván.
<P>
Myslím si, že Nigérie by měla zvolit tuto cestu, možná pod tlakem z Evropské unie. Mohli bychom poukázat na to, že rozsudek smrti je vynášen u velmi mladých a mladých lidí. Takových lidí je opravdu hodně, v Nigérii nejméně 40. To je obzvláště šokující situace, když tak mladé lidi čeká poprava.
<P>
Jedná se samozřejmě o mnohem složitější problém. Jde o zemi, kde je velmi snadné někoho odsoudit k smrti, především kvůli tomu, že jednu třetinu nigerijských regionů spravují soudy podle práva šaría, islámského, muslimského práva, které skutečně umožňuje odsoudit někoho k amputaci rukou a chodidel nebo k bičování. Tato situace je nepřijatelná. Musíme o ní jednat.
<SPEAKER ID="258" NAME="Michael Gahler">
navrhovatel. - (DE) Pane předsedající, Nigérie patří z politického i hospodářského hlediska mezi největší a nejdůležitější země v Africe. Z tohoto důvodu je také pro nás hlavním partnerem. Bohužel situace týkající se tamního právního státu má velmi daleko do vytouženého stavu, zvláště s ohledem na soudní systém. Během této rozpravy jsme se zaměřili na trest smrti. V Nigérii čeká mnoho lidí na smrt. Čtvrtina z nich čeká pět let na rozhodnutí o odvoláních a 6 % z nich čeká již dvacet let. Tato situace je nepřijatelná, a proto vyzýváme Evropskou komisi, aby pomohla nigerijským orgánům zlepšit tamní právní stát a aby vydala doporučení, která mohou být užitečná. Předseda také založil výbory, které vydaly doporučení o Nigérii naznačující správný směr, kterým by se měla vydat. Nicméně obávám se, že je v této oblasti třeba uplatnit větší politický tlak.
<SPEAKER ID="259" NAME="Ewa Tomaszewska">
jménem skupiny UEN. - (PL) Pane předsedající, být odsouzen k smrti za svoji chudobu je v Nigérii normální. Vyzývám nigerijské orgány, aby uvalily moratorium na popravy a aby změnily rozsudky smrti.
<P>
Stovky těch, co jsou odsouzeni k smrti, jsou lidé, kteří si nemohou dovolit spravedlivý soudní proces. Byli odsouzeni na základě vynuceného přiznání při mučení, nemají prostředky na kvalifikovaného obhájce, nemají šanci, že se dokumenty, ztracené před pěti či patnáctin lety, najdou, a v nelidských podmínkách čekají na svou popravu. Okna jejich cel mají často výhled na popraviště. Přibližně 40 z těchto odsouzených k smrti je mladistvých. Zločiny měly spáchat, když jim bylo mezi 13 a 17 lety. Odvolání trvá v průměru pět let, ale někdy je to až dvacet. Čtyřicet jedna procent odsouzených nepodalo žádost o odvolání. Dokumenty o jejich případech se ztratily, nebo sami neumí správně vyplnit žádost a nemohou si dovolit právníka. Nigerijské právo nedovoluje mučení. Neuznává svědectví získaná tímto způsobem jako platná. Nicméně policie mučicí metody používá. Soudní procesy se vlečou. Svědectví obětí mučení je často tím jediným důkazem v případu. Je prakticky nemožné, aby se chudým dostalo spravedlivého slyšení.
<SPEAKER ID="260" NAME="Erik Meijer">
jménem skupiny GUE/NGL. - (NL) Pane předsedající, trest smrti je sám o sobě otřesnou záležitostí. Namísto pomoci těm, kteří ublížili svým bližním nebo společnosti jako celku, aby se z nich v budoucnu stali lepší lidé, se mstíme tím, že necháme odsouzené zemřít. To je nenapravitelné rozhodnutí, které je někdy dokonce založeno na justičním omylu. Je ještě otřesnější, pokud to nejsou výjimečné zločiny, které jsou takto trestány. V Nigérii je to spíše případ špatné organizace soudů v kombinaci s chaosem ve správě.
<P>
Navíc se v severních federálních státech čím dál více lpí na primitivních, fundamentalistických názorech, v nichž panuje víra, že člověk byl pověřen bohem, aby se zbavoval svých hříšných spoluobčanů. Na rozdíl od Somálska, o jehož situaci jsme hovořili v předchozím bodě programu, představuje Nigérie fungující stát. Avšak je to stát, který se skládá z federálních států, jež fungují nezávisle na sobě a jsou koordinovány centrálním orgánem, který - často prostřednictvím státního převratu - skončil v rukou vojsk. Situace v Nigérii se nyní jeví lepší, bez diktatury a bez násilných konfliktů minulosti. Několik oblastí na severu, jako je Írán, části Somálska a severozápad Pákistánu představují region, kde se soudí jako ve středověku. Jde také o třídní spravedlnost. Odsouzení jsou většinou chudí lidé bez jakékoli právní pomoci. Musíme odstranit všechny překážky, které brání zachránění těchto lidé před chaosem, svévolí a fanatismem.
<SPEAKER ID="261" NAME="Laima Liucija Andrikien" AFFILIATION="PPE-DE">
(LT) Dnes je hlavním poselstvím Evropského parlamentu nigerijské federální vládě a vládám jednotlivých regionů, aby okamžitě zastavily popravy, uvalily moratorium na trest smrti a společně jej zrušily.
<P>
Koneckonců 137 zemí ze 192 členských států OSN již trest smrti zrušilo. Dokonce i mezi 53 členskými zeměmi Africké unie patří Nigérie k těm několika málo zemím, kde je trest smrti stále v platnosti.
<P>
Státní studijní komise studijní skupina i prezidentská komise v Nigérii doporučily, aby se od trestu smrti upustilo, protože nesnižuje kriminalitu.
<P>
Vyzývám Radu, Komisi a členské státy, aby využily všech dostupných příležitostí a kontaktů s institucemi nigerijským státních orgánů, jelikož usilujeme o zastavení zabíjení lidí, především nezletilých, ve jménu práva v Nigérii.
<SPEAKER ID="262" NAME="Zdzisław Zbigniew Podkański" AFFILIATION="UEN">
(PL) Pane předsedající, trest smrti vždy vyvolával úvahy a mnoho otázek. Zaprvé, má člověk vůbec právo rozhodnout o životě jiného člověka? Zadruhé, může být toto rozhodnutí učiněno v případě doznání, které bylo vynuceno mučením? Měli by být mladí, nezletilí zločinci popravováni, nebo vzděláváni? Takových otázek můžeme položit spoustu, ale odpověď bude vždy stejná: nikomu nebylo poskytnuto toto právo. Lidé si je vymysleli sami. Avšak proto jej právě lidé mohou zrušit, zřeknout se jej a už tyto činy nikdy nepáchat. Adresuji tato slova nigerijským orgánům, ale také těm, kteří se považují za pány cizího života a smrti.
<SPEAKER ID="263" NAME="Siim Kallas">
místopředseda Komise. - Pane předsedající, od své nezávislosti zažila Nigérie pouze tři období civilní vlády a 29 let vlády vojenské.
<P>
Před devíti lety učinila Nigérie krok vstříc demokracii a vrátila se k civilní vládě, ačkoli všechny volby byly od té doby ostře kritizovány za nekalé praktiky, podvod a násilí. Volby v dubnu roku 2007 mohly stanovit dobrý příklad pro ostatní země, ale Nigérie této příležitosti nevyužila a nová vláda nastoupila do úřadu za situace, kdy se pochybovalo o její legitimitě. V této souvislosti a s vědomím významu stabilní Nigérie pro celou Afriku musí být nalezena vhodná strategie, jak zapojit tamní vládu do konstruktivního dialogu o lidských právech.
<P>
Komise plně sdílí obavy, které poslanci vyjádřili ohledně otázky trestu smrti, a souhlasí s tím, že je naprosto nezbytné co nejdříve trest smrti úplně zrušit a uvalit okamžité moratorium na všechny popravy.
<P>
Současně bychom měli ocenit, že situace v oblasti lidských práv v Nigérii se od návratu k civilní vládě celkově zlepšila. Byly podniknuty některé kroky k tomu, aby se v zemi zahájila debata o užitečnosti trestu smrti jako odstrašujícího prostředku od hnusných zločinů. Některým odsouzencům k trestu smrti byla letos dána milost a Nigérie se zavázala, že zintenzivní politický dialog na vysoké úrovni s EU, který se bude týkat mj. otázek spojených s lidskými právy.
<P>
Komise výrazně přispěla k zahájení tohoto procesu, který by mohl vést ke globální strategii EU vůči Nigérii a který již vedl k důležitému setkání ministerské trojky a k obsáhlému společnému komuniké.
<P>
V kontextu tohoto dialogu bude možné konstruktivně jednat o otázkách lidských práv a podniknout řadu společných aktivit v klíčových oblastech, jako je mír a bezpečnost, řádná správa a lidská práva. Příklady zamýšlených společných iniciativ zahrnují: podporu pro zlepšení vyšetřovacích schopností nigerijské policie, přístup ke spravedlnosti a podporu reformy vězeňského systému, podporu protikorupčních snah, podporu demokratického procesu a podporu federálních institucí v boji proti obchodování s lidmi, nelegálním drogám a v řešení situace v oblasti lidských práv a padělaných léků.
<P>
Aby byly tyto akce účinné, musí se o nich dozvědět občanská společnost a široká veřejnost. Komise vyvine strategii, založenou na kombinaci podpory místních médií a kulturních iniciativ, která bude podporovat citlivé iniciativy spolupráce a rozšíří mezi veřejnost vzdělávací poselství týkající se dodržování lidských práv a respektu k základním svobodám, základním hodnotám demokracie, řádné správy věcí veřejných, péče o životní prostředí atd.
<SPEAKER ID="264" NAME="Předsedající">
Rozprava je ukončena.
<P>
Hlasování se bude konat po skončení rozprav.
<P>
Písemná prohlášení (článek 142)
<SPEAKER ID="995" NAME="Sebastian Valentin Bodu  " AFFILIATION="PPE-DE">
písemně. - (RO) Otázka lidských práv stále vyžaduje naši pozornost, i v situaci, kdy svět čelí hospodářské krizi. Chudoba a nedostatek politických a hospodářských perspektiv má vždy za následek zhoršení životních podmínek lidí. Dodržování lidských práv klesá na seznamu akutních problémů, a jsme-li zaslepeni našimi vlastními hospodářskými potížemi, je snadné přehlédnout skutečnost, že na světě stále existují místa, kde jsou lidé odsuzováni k trestu smrti. Mluvím nyní o Nigérii, zemi se 140 miliony obyvatel, kde od února letošního roku čeká na smrt 725 mužů a 11 žen za to, že spáchali činy jako ozbrojená loupež, zabití nebo zrada, jak uvádí organizace Amnesty International. Navíc alarmující zprávy uvádějí, že mnoho z těchto odsouzených neprošlo řádným soudním procesem a důkazy byly získány pomocí mučicích praktik. Tito lidé budou pověšeni za činy, které možná ani nespáchali, protože v Nigérii nemají chudí absolutně žádnou ochranu v soudním systému, ačkoli hovoříme o členské zemi Mezinárodního trestního tribunálu. Je povinností mezinárodního společenství podniknout veškeré snahy nutné pro to, aby nigerijská vláda uvalila okamžité moratorium na všechny popravy a změnila rozsudky smrti na rozsudky odnětí svobody.
