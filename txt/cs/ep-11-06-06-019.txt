<CHAPTER ID="019">
Obchodní vztahy EU-Kanada (rozprava) 
<SPEAKER ID="126" NAME="Předsedající">
Dalším bodem je rozprava k otázce, kterou Komisi předložil Vital Moreira za Výbor pro mezinárodní obchod na téma obchodních vztahů EU-Kanada - B7-0213/2011).
<SPEAKER ID="127" NAME="Vital Moreira" LANGUAGE="PT">
Paní předsedající, jako předsedovi parlamentního Výboru pro mezinárodní obchod mi připadá úkol položit Komisi otázku k ústnímu zodpovězení ohledně jednání o hospodářské a obchodní dohodě s Kanadou.
<P>
Dva roky po zahájení těchto jednání v květnu 2009 se ukazuje, že by bylo možné je v průběhu tohoto roku dokončit. S ohledem na dosažený pokrok v těchto jednáních nyní nastal ideální okamžik, aby nám Komise poskytla informace týkající se některých nejdůležitějších bodů těchto jednání.
<P>
Znění otázky přijaté mým výborem je dobře známé, a abych je nemusel číst, dovolím si, paní předsedající, předpokládat, že všichni obdrželi kopii.
<P>
Jak víme, od vstupu Lisabonské smlouvy v platnost má Parlament právo být informován ve všech fázích jednání o mezinárodních dohodách. To samozřejmě zahrnuje i mezinárodní dohody o obchodu, které představují výlučnou pravomoc Parlamentu a parlamentní kontrola je u nich ještě oprávněnější.
<P>
Je zapotřebí zmínit, že komisař pro obchod pan de Gucht a Generální ředitelství pro obchod tuto povinnost v tomto i jiných případech splnili poskytnutím informací parlamentnímu výboru, jemuž předsedám. Přesto je důležité podělit se v nejdůležitějších otázkách o informace s Parlamentem a s veřejností, pokud jednání v daném případě pokročila. Týká se to i záležitostí, které jsou pro Parlament a evropskou veřejnost velice citlivé - jednou z nich jsou proslulé dehtové písky a patří sem i odpor Kanady proti evropskému zákazu produktů z tuleňů prezentovaný na půdě Světové obchodní organizace.
<P>
Proto se domníváme, že tato otázka k ústnímu zodpovězení a případný následný vývoj s ní spjatý jsou mimořádně důležité. Zbývá mi pouze informovat Parlament, že tato otázka k ústnímu zodpovězení je jako obvykle doprovázena usnesením na stejné téma, o kterém se bude hlasovat ve středu. Obě tyto iniciativy dokládají, jak velký význam pro Výbor pro mezinárodní obchod, a podle našeho názoru i pro Parlament, by tato záležitost měla mít.
<SPEAKER ID="128" NAME="Máire Geoghegan-Quinn" LANGUAGE="GA">
Paní předsedající, pan komisař de Gucht dnes není přítomen, ale požádal mě, abych v odpověď na otázku Parlamentu předloženou panem Vitalem Moreirou přečetla následující prohlášení.
<P>
členka Komise. - Dnešní plenární rozprava o jednáních o všeobecné hospodářské a obchodní dohodě s Kanadou je velmi vítaná. Až dosud probíhala tato jednání hladce a mělo by být možné uzavřít převážnou část dohody před koncem roku s tím, že k oficiálnímu završení by mělo dojít na počátku roku 2012.
<P>
Současně však vstupujeme do té fáze jednání, která bude obtížnější - zvlášť proto, že některé nevyřešené problémy souvisejí se základními rozdíly v našich hospodářských strukturách a regulačních systémech.
<P>
Tato dohoda je nesmírně výhodná pro obě strany, má příznivý dopad na podnikání, investory i spotřebitele, a to díky tomu, že se předpokládá velmi široká oblast působnosti. Pokud jde o materiální hledisko, počítáme s tím, že by oběma ekonomikám mohla přinést dalších 20 miliard EUR ročně. Tam, kde ofenzivní zájmy EU spočívají v oblasti pravomoci provincií, například se jedná o oblast zadávání veřejných zakázek vládami provincií, jsme byli ujištěni, že kanadské provincie a teritoria budou jednáním vázány a budou povinny dohodu provádět.
<P>
Co se týče pro nás nejvíce znepokojujících záležitostí, členské státy EU nyní dosáhly porozumění ohledně používání přístupu vycházejícího z takzvaného "negativního seznamu". Hlavním důvodem, proč obchodní partner jako Kanada upřednostňuje negativní seznam, je to, že tento seznam skýtá větší transparentnost a právní jistotu, neboť stanoví zcela jasně, které služby jsou z otevření trhu vyňaty, včetně například takových služeb, kde mohou ve veřejném sektoru existovat monopoly a výlučná práva. Proto se přístupem vycházejícím z negativního seznamu v žádném případě nedotkne možnost členských států EU si v budoucnu i dál udržet právo na zachování monopolu na určitou službu.
<P>
Je věcí EU a Kanady, aby rozhodly, které závazky jsou či nejsou v každém jednotlivém sektoru ochotny přijmout, zejména co se týče veřejných služeb či jiných služeb, v nichž je důležitá budoucí politická pružnost.
<P>
Vlády EU budou mít i nadále možnost uložit soukromým provozovatelům povinnost obecné veřejné služby a případně veřejné služby dotovat. Dohody o obchodu nezakotvují povinnost privatizace ani deregulace a ani v případě této všeobecné hospodářské a obchodní dohody, která bude obsahovat ustanovení o udržitelném rozvoji v hospodářských, environmentálních i sociálních aspektech, tomu nebude jinak. Taková ustanovení budou do této dohody o obchodu řádně začleněna.
<P>
Uvědomujeme si obavy, které byly vyjádřeny v souvislosti s panelem WTO kvůli evropskému zákazu tuleňů, a zároveň co se týče kanadských ropných písků. Máme pro tyto obavy pochopení, domníváme se však, že jsou zde dobré důvody pro to, aby byly tyto procesy od jednání o všeobecné hospodářské a obchodní dohodě odděleny. A proto jednání - stejně jako kterékoli jiné obchodní jednání - v žádném případě EU ani jejím partnerským zemím nebrání ve vytvoření a provádění opatření na ochranu životního prostředí.
<P>
Konkrétněji řečeno, pokud jde o směrnici o jakosti pohonných hmot, chtěla bych zcela jednoznačně říci, že jednání a budoucí dohoda nepředstavují a nebudou představovat žádný negativní zásah do provádění této směrnice.
<P>
Vážení poslanci a poslankyně, blížíme se dohodě, která pomůže tolik potřebnému povzbuzení ekonomik EU i Kanady. Těšíme se na názory Parlamentu, které zazní v dnešní rozpravě, a na usnesení, které následně přijmete.
<SPEAKER ID="130" NAME="Georgios Kumutsakos" LANGUAGE="EL">
Paní předsedající, skutečnost, že byla z popudu Kanady obnovena jednání o posílení dvoustranné spolupráce v rámci všeobecné hospodářské a obchodní dohody, je pozitivní, což řekl již pan předseda výboru Moreira. Je zde však jedna věc, která nás znepokojuje a má co do činění s federálním uspořádáním Kanady. Hovořím o tom, že je zapotřebí, aby dohodu bezpodmínečně a jednotně uplatňovaly jednotlivé provincie.
<P>
V rámci obchodních vztahů mezi těmito dvěma partnery jsou vždy mimo jiné ohroženy důležité ofenzivní i defenzivní zemědělské zájmy. Na tomto místě bych rád uvedl názor pana Jegglea, který dnes není přítomen. Je zde snaha o to, aby byla priorita dána - vzhledem ke stále častějšímu padělání kvalitních zemědělských produktů EU - plné ochraně zeměpisných označení. Kanada, stejně jako jiné státy, které zeměpisná označení chrání jako ochranné známky, se - jak známo - požadavku EU v této věci postavila v rámci jednání kola z Dohá. Dalším problematickým aspektem je odlišná právní úprava v jednotlivých provinciích.
<P>
Co se týče otázky geneticky modifikovaných organismů, chci této sněmovně připomenout, že Unie a Kanada uzavřely oboustranně přijatelné řešení, které příslušnou odlišnost odstraní. Kanada se zavázala tuto odlišnost odstranit výměnou za dvoustranný dialog o regulaci biotechnologií. Vyzývám Komisi, aby hájila během těchto jednání vysokou míru ochrany, již poskytuje evropský právní rámec.
<P>
A konečně bych rád zmínil existenci kanadských státních obchodních společností v zemědělském sektoru, které, jak všichni víme, mají rozsáhlé pravomoci a mohou fungovat jako monopoly. Je nutné, aby kanadská strana přijala konkrétní závazky. To je také požadavek, který Unie zdůrazňovala v rámci jednání na půdě WTO.
<SPEAKER ID="131" NAME="David Martin">
jménem skupiny S&D. - Paní předsedající, moje skupina spatřuje v této ambiciózní všeobecné hospodářské a obchodní dohodě s Kanadou mnohé přínosy. Máme však čtyři vykřičníky.
<P>
Zaprvé, co se týče těžby ropných písků, která poškozuje místní rozmanitost, trváme na tom, aby EU měla právo využít směrnici o jakosti pohonných hmot k zastavení používání těchto písků. Velmi mne potěšilo, co v této záležitosti zaznělo z úst paní komisařky.
<P>
Zadruhé je pro nás těžké si představit, že Parlament bude schvalovat dohodu o obchodu s Kanadou v situaci, kdy Kanada prostřednictvím WTO vytrvale zpochybňuje obchodní zákaz vydaný EU. Zde nemohu přijmout názor paní komisařky, že bychom měli tyto dvě věci oddělovat. Myslím si, že v očích voličů, stejně jako v očích mých, jsou propojeny. Pokud nebude tento spor vyřešen dříve, než se dostaneme do konečné fáze celé věci, v žádném případě nebudu pro dohodu hlasovat.
<P>
Zatřetí bychom nedokázali akceptovat jakékoli omezení možnosti Kanady využívat flexibilitu dohody TRIPS k vývozu levných generických léčiv do rozvojových zemí. Pro rozvojové země to je důležitý zdroj generik a my bychom neměli uhýbat tlaku farmaceutického průmyslu, abychom ztěžovali Kanadě poskytování generických léčiv.
<P>
Začtvrté nemůžeme přijmout dohodu, která neřeší odlišné normy a preference místních malých a středních podniků a státních monopolů v Kanadě. To je bod, který zmínil pan Papastamkos v souvislosti s odlišnostmi mezi právní úpravou v provinciích a na federální úrovni. Tuto otázku je nutno vyřešit dřív, než bude dohoda podepsána.
<P>
Takže pokud uvidíme, že se konečný text těmito otázkami zabývá a je ambiciózní v otázce snížení cel na alkohol z EU, strojní zařízení z EU, automobily z EU a další oblasti, pak takovou dohodu o volném obchodu s radostí podpoříme. Trváme však na tom, že tyto čtyři body, které jsem uvedl, jsou nezbytné podmínky a je nutné, aby se jimi tato jednání náležitě zabývala.
<SPEAKER ID="132" NAME="Metin Kazak">
jménem skupiny ALDE. - (BG) Paní předsedající, paní komisařko, dámy a pánové, usnesení předložené Výborem pro mezinárodní obchod jasně vyjadřuje podporu probíhajícím jednáním s Kanadou o uzavření všeobecné hospodářské a obchodní dohody. Kanada je jedním z našich největších a nejbližších obchodních partnerů, v současnosti jedenáctým největším, přičemž prospěch z potenciální deregulace dvoustranného obchodu je zřejmý, mimo jiné ze studie, kterou provedly Komise a kanadská vláda v říjnu 2008.
<P>
Silnou podporu uzavření takové všeobecné dohody vyjádřil i soukromý sektor v Evropské unii a v Kanadě, ačkoli zde ještě přetrvává množství výzev vzhledem k velkým ambicím, jež byly během těchto jednání deklarovány.
<P>
Domnívám se, že první věcí, kterou musíme učinit, je posoudit dopad této dohody a objasnit některá její pozitiva i negativa. Zadruhé, jak realistická jsou očekávání Komise, že jednání budou uzavřena do konce roku 2011? Může Komise rovněž zaručit, že konečná dohoda bude obsahovat kapitolu o udržitelném rozvoji, čímž budou dodrženy požadavky Parlamentu? Bude tato kapitola zahrnovat pracovněprávní standardy, povinnosti spjaté s mnohostrannými environmentálními dohodami i účinný mechanismus pro jejich vymáhání?
<P>
Byl již vytyčen plán, který by Komisi umožňoval řešit otázky týkající se přístupu na trh? Je možné v blízké budoucnosti překonat nynější odlišnosti, co se týče hospodářských struktur a regulačních systémů?
<P>
Hodlá Komise akceptovat uplatnění zásady vzájemnosti jako součást stávajících metod právní ochrany v případě řešení obchodních sporů? Domnívá se Komise, že uplatňování přístupu vycházejícího z negativního seznamu při deregulaci služeb může být v dlouhodobém výhledu precedentem i pro jiná budoucí jednání?
<P>
Tyto otázky si přirozeně žádají odpovědi a já spoléhám na to, že je obdržím.
<SPEAKER ID="133" NAME="Keith Taylor">
jménem skupiny Verts/ALE. - Paní předsedající, jak zde již jiní zmínili, Kanada je pro EU skutečně významným obchodním partnerem. Odstranění cel, které je v rámci všeobecné hospodářské a obchodní dohody nyní vyjednáno, je jako celek pro naši skupinu přijatelné.
<P>
Bohužel však přichází všeobecná hospodářská a obchodní dohoda i s některými dalšími požadavky a politickými cíli, které považujeme za mimořádně znepokojivé. Uvedu dva ty nejvíce problematické - prvním z nich je negativní seznam v jednáních o liberalizaci obchodu. Běžně jsou v jednáních o dohodách o volném obchodu jmenovány ty služby, které jste ochotni liberalizovat. V rámci těchto návrhů jsou však otevřené všechny služby, s výjimkou těch, které byly na počátku výslovně vyloučeny. My Zelení se domníváme, že některé služby, zejména ty, které se dotýkají obecného veřejného zájmu, jsou příliš citlivé a tolik potenciálně zranitelné, že o nich nemůže být jednáno na základě tohoto přístupu vycházejícího z negativního seznamu. Předložili jsme určité pozměňovací návrhy a doufáme, že někteří naši kolegové poslanci je podpoří.
<P>
Znepokojení vyvolává i oblast zadávání veřejných zakázek. Obáváme se, jaký dopad bude mít všeobecná hospodářská a obchodní dohoda na zadávání veřejných zakázek. Uvedu příklad - akt o zelené energii státu Ontario (Green Energy Act) bude podle všeobecné hospodářské a obchodní dohody v rozporu s právem. Tento akt podporuje výrobu a spotřebu obnovitelných energií a investice jsou směřovány do místních ekonomik. A to je jeden z mnoha příkladů, jak všeobecná hospodářská a obchodní dohoda zasáhne do vnitropolitických záležitostí Kanady.
<P>
Třebaže je Kanada jedním z našich nejstarších obchodních partnerů, nemůžeme popřít, že na některé záležitosti máme odlišný názor. Kanada je například proti politice EU v oblasti geneticky modifikovaných organismů. Kromě barbarského každoročního zabíjení tuleňů iniciuje v rámci WTO opatření proti zákazu dovozu tuleňů do EU a nezapomínejme ani na to, že bojuje proti směrnici EU o jakosti pohonných hmot ve snaze ochránit svůj vývoz dehtových písků do EU.
<P>
Považuji za důležité, abychom všechny tyto obavy vyjádřili a naléhali na Komisi, aby pevně trvala na zásadách a politikách, které byly přijaty touto sněmovnou.
<SPEAKER ID="134" NAME="Paul Murphy">
jménem skupiny GUE/NGL. - Paní předsedající, jednání mezi EU a Kanadou o obchodní dohodě probíhají z popudu velkých evropských i kanadských nadnárodních společností, které chtějí mít přístup na trh v oblasti životně důležitých veřejných služeb, aby se tak mohly obohacovat na úkor pracujících i spotřebitelů. Tato dohoda by byla chartou privatizace, zejména pokud jde o vodohospodářství, telekomunikace a elektrickou energii. Kapitola o investicích by korporacím dala právo žalovat vlády v případě, že vinou sociální či environmentální politiky přijdou o část svých příjmů, což je skandální.
<P>
Kanadské dehtové písky se staly působištěm pro boj velkých ropných společností, jako je BP, Total a Shell. Tyto zásoby ropy produkují více než třikrát tolik emisí uhlíku jako běžná ropa a jejich těžba tedy nesmírně poškozuje místní životní prostředí a ohrožuje domorodé komunity, které v této oblasti žijí.
<P>
Chápu to tak, že by tato obchodní dohoda potenciálně mohla zastavit kroky, které se snaží dovozu této ropy do Evropy zamezit. Je nutné, aby v této věci neprodleně společně zasáhlo evropské a kanadské odborové hnutí a také ekologičtí aktivisté a aktivisté z řad původního obyvatelstva a aby společně bojovali a navrhované dohodě zabránili.
<SPEAKER ID="135" NAME="William  Dartmouth" AFFILIATION="The Earl of">
jménem skupiny EFD. - Paní předsedající, Komise a Parlament se snaží zneužít navrhovanou dohodu o obchodu s Kanadou k vměšování do vnitřních záležitostí tohoto státu, což je jednoduše špatně. Jestliže je kanadská vláda přesvědčena, že je z hlediska ochrany životního prostředí přijatelné a hospodářsky výhodné, aby využívala své dehtové písky, pak je to zcela její věc. Vlastně bychom všichni měli takové posílení a diverzifikaci světových energetických zdrojů uvítat.
<P>
Co se týče britských národních zájmů, koaliční vláda soustavně zanedbává obchodní vztahy se zeměmi Commonwealthu, jehož je Kanada zakládajícím členem. Dovolím si parafrázovat komentátorku situace Ruth Leaovou: jelikož komisař pro obchod vyjednává obchodní příležitosti pro celou EU, krutá pravda je taková, že členství v EU omezuje hospodářské vyhlídky Británie.
<SPEAKER ID="136" NAME="Andreas Mölzer" AFFILIATION="NI">
(DE) Paní předsedající, můžeme být velmi rádi, že naše dlouhodobé vztahy s Kanadou, jedním z našich nejstarších a nejbližších obchodních partnerů na světě, jsou určovány společnými kořeny a hodnotami.
<P>
Jak známo, byla v posledních několika desetiletích uzavřena celá řada rámcových dohod o obchodních a hospodářských vztazích, a to od dohod odvětvových až po ty nejrozmanitější obchodní iniciativy. Všeobecná hospodářská a obchodní dohoda mezi EU a Kanadou, ohledně níž pravděpodobně zbývá dojednat jen několik drobných detailů, pravděpodobně vstoupí v platnost v blízké budoucnosti.
<P>
Ačkoli ve skutečnosti nikdy nebyla uzavřena žádná dohoda, která by byla předchůdcem této projednávané dohody, tentokrát si jsou všichni zúčastnění podle všeho jistí. Hlavní kanadský vyjednavač dokonce na počátku tohoto roku připustil, že tato dohoda je vrcholnou prioritou pro Kanadu. Jako druhý nejvýznamnější obchodní partner se EU má stát zjevně protiváhou k trhu Spojených států; a naopak pro Evropu představuje Kanada bránu do hospodářského prostoru Severoamerické dohody o volném obchodu.
<P>
Pokud se naplní slova odborníků, pak uzavření všeobecné hospodářské a obchodní dohody posílí dvoustranný obchod mezi Evropskou unií a Kanadou do roku 2014 o 20 %. To jsou velmi nadějné vyhlídky, zejména v hospodářsky napjatých dobách. Vezmeme-li v potaz, že po Saúdské Arábii má Kanada druhé největší zásoby ropy, tato skutečnost má pravděpodobně rovněž strategickou důležitost, pokud uvážíme, jaké úsilí Evropa vyvíjí, aby více zabezpečila své energetické dodávky. Toto je rozhodně třeba mít rovněž na paměti.
<SPEAKER ID="137" NAME="Christofer Fjellner" AFFILIATION="PPE">
(SV) Paní předsedající, Kanada je jedním z našich nejdůležitějších obchodních partnerů. Proto je toto i jedna z našich nejdůležitějších dohod o volném obchodu. Přináší značné výhody, přičemž všechny studie ukazují, že by mohla výrazně zvětšit objem obchodu. Mnozí kolegové se snaží klást důraz na hrozby a rizika a učinit z nich problém, podle mne je však důležité si od nich vzít trochu odstup a soustředit se na to, proč tato jednání chceme.
<P>
Důvodem je, že vidíme neuvěřitelný potenciál, který může být realizován z hlediska růstu, obchodu a rozvoje. To je něco, co všichni vítáme. Vkládám do této dohody velmi velké naděje, vzhledem k tomu, jak je ambiciózní. Často říkáme, že všechny naše dohody o volném obchodu by měly být ambiciózní, a tato dohoda taková skutečně je. Má potenciál vytvořit mezi Evropou a Kanadou rozsáhlejší volný obchod a otevřenější hranice, než v současnosti existují mezi Kanadou a Spojenými státy. To stojí za zdůraznění. Byl by to historický úspěch, kdyby se nám volným obchodem s Kanadou podařilo přemostit Atlantik.
<P>
Rád bych zmínil zejména obchod v oblasti služeb. Právě z obchodu ve službách několik lidí udělalo problém, ten je však pro nás jednoznačně jednou z nejdůležitějších strategických oblastí, zejména co se týče finančních služeb. Chtěl bych, aby nám Komise řekla něco o tom, jak to vypadá s touto částí jednání, jelikož vím, že se v souvislosti s uvedenou oblastí objevila určitá míra odporu. Jak jsem řekl, pro Evropu je to důležitá strategická oblast zájmu.
<P>
A konečně bych chtěl vyzvat Komisi, aby nenechala tento proces prodlužovat. Musíme zajistit, aby jednání nenabírala zpoždění. Vnímám to jako největší hrozbu, jinými slovy to, že spory ohledně různých okrajových záležitostí odvádějí pozornost od hlavního tématu. Zavést ve větším rozsahu volný obchod je jednoznačně důležité. Když jsme tato jednání o volném obchodu zahajovali, všichni zúčastnění k nim přistupovali velmi pozitivně. Proto je podle mne důležité zajistit, abychom je dokončili ve zcela stejném duchu, a nesmíme dovolit, aby se tato jednání příliš dlouho protahovala.
<SPEAKER ID="138" NAME="Harlem Désir" AFFILIATION="S&amp;D">
(FR) Paní předsedající, paní komisařko, dámy a pánové, všeobecná hospodářská a obchodní dohoda sjednaná s Kanadou posílí naše vztahy s velkou a dlouhodobou partnerskou zemí EU. To je třeba uvítat, musíme však pozorně sledovat všechny její důsledky, nejen výhody, které přinese některým hospodářským odvětvím či některým velkým mezinárodním investorům.
<P>
Tato dohoda musí zejména respektovat sociální a environmentální modely obou stran - členských států EU i Kanady - a jejich schopnost vyvíjet dál legislativní činnost v tom, co jsou oblasti pro naše společnosti citlivé. A to nejsou žádné drobnosti ani otázky, které by bylo možné odkládat na později.
<P>
Co se týče veřejných služeb, přístup vycházející z negativního seznamu, který Komise zvolila, je nebezpečný. Je příliš široký a nevhodně vymezený a my bychom neradi, kdyby se z něj měl stát precedent. Dále, obecně vzato, musí kapitola o investicích respektovat právo obou stran přijímat právní předpisy v oblastech, jako je například životní prostředí, veřejné zdraví, zaměstnanecká a spotřebitelská práva, průmyslová politika a kulturní rozmanitost. Vyzýváme Komisi, aby z působnosti těchto dohod vyloučila oblasti jako kultura, vzdělávání a veřejné zdraví. V tomto ohledu by neměla část upravující práva duševního vlastnictví zpochybňovat jisté záležitosti týkající se výroby generických léčiv, jak už někteří kolegové uvedli.
<P>
Co se týká životního prostředí, jsme znepokojeni a vybízíme k investicím. Co se týče dopadu dohody na těžbu ropných písků, dohoda nesmí mít vliv na oslabení evropských právních předpisů, pokud jde o uplatňování směrnice o jakosti pohonných hmot, ani omezit možnosti Kanady těžbu ropných písků v budoucnosti regulovat v rámci její environmentální pravomoci.
<P>
Také Komisi vyzýváme - či zkrátka vznášíme v této věci otázku - ke sledování dopadu na rybolov v oblastech, jako je St. Pierre a Miquelon. Uvedené oblasti Evropy by mohla naprostá liberalizace tohoto odvětví výrazně poškodit.
<P>
Na závěr zopakuji slova pana Kazaka, který řekl, že součástí kapitoly o udržitelném rozvoji musí být závazky v oblasti sociální a environmentální, a zejména sociální a environmentální odpovědnost na straně velkých nadnárodních firem.
<SPEAKER ID="139" NAME="Franz Obermayr" AFFILIATION="NI">
- (DE) (Řečník položil panu Fjellnerovi otázku postupem modré karty podle čl. 149 odst. 8 jednacího řádu).
<P>
Pan Fjellner vše představil ve velmi pozitivním světle a řekl, že bychom neměli dopustit, aby se tento proces protahoval. Z toho plyne moje otázka: Jak můžeme pozitivně nahlížet skutečnost, že v Kanadě je každoročně v souvislosti s těžbou dehtových písků zničena oblast o rozloze jedné osminy Rakouska a že se narušuje celé živobytí domorodých komunit v této oblasti? Skutečně to vnímá tak neuvěřitelně pozitivně? A není snad součástí odpovědnosti Evropy, aby v tomto směru stanovila patřičné podmínky?
<SPEAKER ID="140" NAME="Christofer Fjellner" AFFILIATION="PPE">
(SV) Paní předsedající, rád bych na otázku pana Obermayra reagoval. Nejsem si vědom toho, že bych se o dehtových pískách ve svém projevu vůbec zmínil, bylo by však podle mne naivní se domnívat, že by se celá dohoda o obchodu s Kanadou měla točit okolo této otázky. Ztratili bychom tak nadhled. Není pochyb o tom, že bychom měli v rámci těchto dohod o volném obchodu stanovit jasné požadavky na ochranu životního prostředí. Činíme tak ve všech našich dohodách o volném obchodu, nemůžeme však připustit, aby se celá dohoda s Kanadou zredukovala jen na jednání o otázce dehtových písků.
<SPEAKER ID="141" NAME="Chris Davies" AFFILIATION="ALDE">
Paní předsedající, záměrem Komise je stanovit standardní hodnoty pro využívání dehtových písků - a to nejen z Kanady, ale i z kteréhokoli jiného zdroje, například z Venezuely - za účelem snížení množství skleníkových plynů z paliv, které směrnice o jakosti pohonných hmot požaduje.
<P>
Kanada rozsáhle lobbovala, aby se nám v tom pokusila zabránit. Setkal jsem se s ministrem pro energetiku provincie Alberta, který taková jednání organizoval, a jsem si jist, že tak činili i ostatní. Kanada lobbovala i u jednotlivých členských států, přičemž hrozilo, že v případě zavedení takového opatření na nás podá stížnost u Světové obchodní organizace.
<P>
Musíme Kanadě říci, aby se stáhla. Kanada má z těžby svých dehtových písků velké finanční příjmy, současně však přijala podle Kjótského protokolu závazek snížit emise CO2, a tyto závazky kvůli finanční výhodnosti dehtových písků porušuje. Nechceme s Kanadou vstupovat do sporu, musíme nicméně trvat na tom, že se nebudeme schovávat před nepříjemnou pravdou.
<SPEAKER ID="142" NAME="Frieda Brepoels" AFFILIATION="Verts/ALE">
(NL) Paní předsedající, paní komisařko, v souvislosti s probíhajícími jednáními s Kanadou opět nabývá na významu otázka lovu tuleňů. Dokonce jste to prohlásila i vy sama. Zpravodajkou Výboru pro životní prostředí, veřejné zdraví a bezpečnost potravin jsem byla před několika lety, i nadále jsem však zastánkyní zákazu obchodování s produkty z tuleňů. Proto naléhavě vyzývám své kolegy i Komisi, aby v žádném případě před touto otázkou nezavírali oči.
<P>
Přibližně před dvěma lety jsme v Parlamentu drtivou většinou schválili zákaz obchodování, a to navzdory neuvěřitelnému tlaku Kanady vyvíjenému na Parlament i jiné orgány, aby tento právní předpis zmírnily. Pro nás je klíčovým faktorem v prvé řadě hlas milionů evropských občanů, kteří dali najevo, že jsou proti těmto nehumánním jatkám.
<P>
Zákaz byl účinný. Díky tomuto právnímu předpisu trh s produkty z tuleňů prakticky zkolaboval, jelikož počet zabitých zvířat poklesl z 217 tisíc v roce 2008 na 38 tisíc v letošním roce, přičemž klesla i cena tulení srsti ze 100 USD v roce 2006 na 15 USD v roce 2009. Kanada se nyní snaží vstoupit na nové trhy, například do Číny, i zde ovšem zaznívají hlasy požadující zákaz obchodování. Současně je tudíž politováníhodné, že se Kanada stále snaží proti tomuto evropskému právnímu předpisu bojovat prostřednictvím Světové obchodní organizace. Právě proto je tak důležité, aby Parlament v tomto okamžiku opět vyslal Kanadě rozhodný signál. Tohoto právního předpisu, na němž jsme pracovali tak dlouho, se nevzdáme, a to v rámci Unie ani mimo ni. Doufám, že velká část mých kolegů zítra podpoří pozměňovací návrh, který jsem společně s dalšími kolegy předložila.
<SPEAKER ID="143" NAME="Helmut Scholz" AFFILIATION="GUE/NGL">
(DE) Paní předsedající, paní komisařko, jednání s Kanadou jsou jednání se zemí, která má silné hospodářství a vysoce rozvinutý právní systém. Tím spíše je nepochopitelné, že Komise chce do této dohody začlenit, ne-li přímo ukrýt, dohodu o investicích, která by podnikům přiznala přímé právo podat žalobu u zvláštního rozhodčího soudu. Proč by neměl v případě pochybností rozhodovat o náhradě škody obecný soud?
<P>
Kterým soudům vy, jako Komise, vůbec nedůvěřujete? Kanadským nebo těm v Evropské unii? Nevidíte, že taková součást dohody by diskriminovala podniky na místní úrovni?
<P>
Stejně jako uvedlo již několik poslanců, i moje skupina je rozhodně proti přístupu Komise spočívajícím ve zneužití dohody k prosazování liberalizace služeb na základě negativního seznamu. Jedná se o pravý opak přístupu, který byl zastáván až doposud, kdy smluvní strany určují, které oblasti aktivně chtějí otevřít. Chceme si ponechat veřejné služby.
<P>
Současně bych chtěl Komisi požádat o vysvětlení, proč odmítla kanadské návrhy v oblasti sociální politiky a v politice zaměstnanosti, které je třeba ocenit z hlediska kapitoly o udržitelnosti. Evropský parlament dále požaduje ochranu pracovníků, úhradu přesčasové práce, minimální mzdy a odmítnutí sociálního dumpingu.
<SPEAKER ID="144" NAME="Jarosław Leszek Wałęsa" AFFILIATION="PPE">
(PL) Paní předsedající, možné přínosy pro Kanadu i Evropskou unii jsou zřejmé a podložené výzkumem, stejně jako povzbudivá podpora ze strany soukromého sektoru. To je třeba vyzdvihnout a vyzvat k další spolupráci. Ovšem vzhledem k tomu, že Evropa velmi dbá na otázky životního prostředí, měli bychom být ze zásady stejně tak přísní a nároční v tom, aby Kanada splnila naše přísné standardy. Velmi mne těší, že to paní komisařka ve svém vystoupení zmínila.
<P>
Neměli bychom se však zaměřovat jen na udržitelný rozvoj, nýbrž věnovat pozornost i těžbě zdrojů, které představují riziko pro život a zdraví, například azbestu, jehož používání a těžba jsou v Evropě zakázané. Kromě toho bychom neměli zapomínat na odlišnou právní úpravu geneticky modifikovaných organismů. V mé zemi je to mimořádně citlivé téma, ovšem celá kapitola o zemědělství je pro obě strany pochopitelně důležitá. Dále nutno podotknout, že máme povinnost snižovat emise CO2.
<P>
A poslední otázka, neméně důležitá, je obchod s produkty z tuleňů. V této oblasti bychom měli striktně vyžadovat dodržování našich zákazů. Zohledníme-li všechny tyto důležité věci, myslím si, že naše hospodářské vztahy dosáhnou svého plného potenciálu, jelikož budou mít podporu obou stran. K tomu by měl vyzvat i náš Parlament.
<SPEAKER ID="145" NAME="Jörg Leichtfried" AFFILIATION="S&amp;D">
(DE) Paní předsedající, vážení kolegové, původně jsem se ve svém vystoupení chtěl zabývat několika body. Ovšem nyní chci místo toho říci něco jiného.
<P>
Já prostě Komisi nerozumím. Má být strážcem evropského práva, včetně právních předpisů, které jsme přijali, ovšem jakmile se objeví dohoda s Kanadou, říká, že je důležité, aby někteří lidé vydělali hodně peněz, a již není nezbytné, aby evropské právo zůstalo právem. Nechápu, jak může Komise říci, že není nutné ve spojitosti s těmito věcmi diskutovat o zákazu dovozu produktů z tuleňů. Hovoříme zde o partnerství a partneři mají ve vzájemné úctě své hodnoty, názory a zájmy a nepopotahují kvůli těmto hodnotám druhého partnera před orgány WTO. Pokud vím, o tom obchodní partnerství není. Je zjevné, že tam, kde neexistuje vzájemná úcta a strany nesdílejí navzájem své názory, nebudou schopny v oblasti obchodu spolupracovat. Pokud Kanada před uzavřením takovéto dohody nepřestane podnikat kroky proti zákazu dovozu produktů z tuleňů, pak bychom podle mého názoru neměli s uzavřením obchodní dohody souhlasit. Jak jsem řekl, dobří partneři se kvůli svým přesvědčením navzájem nepopotahují před orgány WTO. Dobří partneři spolupracují.
<SPEAKER ID="146" NAME="Elie Hoarau" AFFILIATION="GUE/NGL">
(FR) Paní přesedající, během vyjednávání o dohodách Organizace pro rybolov v severozápadním Atlantiku (NAFO), především s Kanadou, vedoucí delegace Evropské unie přislíbil, že bude znovu zavedena kvóta pro lov tresky obecné francouzskými rybáři ze souostroví St. Pierre a Miquelon. Tento slib nebyl splněn a rybáři, podobně jako hospodářství oblastí St. Pierre a Miquelon, dnes nesou následky.
<P>
Současná jednání o obchodní a hospodářské dohodě mezi EU a Kanadou již nesmí - znova - obětovat to, co z hospodářství St. Pierre a Miquelonu zbylo. Proto jsem na toto téma předložil pozměňovací návrh.
<P>
Vyzývám Komisi, aby zajistila, že budou strategické zájmy souostroví St. Pierre a Miquelon při příslušných jednáních za každých okolností chráněny. Můžete nám to, paní komisařko, zaručit?
<SPEAKER ID="147" NAME="Gianluca Susta" AFFILIATION="S&amp;D">
(IT) Paní předsedající, považuji za nezbytné podotknout, že u některých poslanců této sněmovny stále převládá pocit nebezpečí a potřeba bránit evropské zájmy: jinými slovy jsou v defenzivě.
<P>
Pokud jde o mě, jsem přesvědčen, že tato dohoda se zemí, s níž nás pojí dlouhodobé přátelské pouto, bude mít významné místo, jen pokud bude uzavírána na správných základech, bude ctít skutečnou vzájemnost a bude to vyvážená a ambiciózní dohoda. Neměla by být omezena jen na odstranění celních nebo necelních překážek, ale měla by představovat příležitost k výraznému kvalitativnímu posunu směrem k odstranění odlišností v environmentální a zdravotní politice - mám na mysli konkrétně odvětví zemědělství, ochranu živočišných druhů, jimž hrozí vyhubení, a především otázku hospodářských těžebních činností, jež mají výrazný dopad na životní prostředí, jako je například těžba azbestu a ropných písků, či záležitost omezení přístupu nejchudších zemí k léčivým přípravkům.
<P>
Musíme však zaujmout pozitivní přístup, ne takovou defenzivu, jakou jsme uplatňovali například ve vztahu k Japonsku.
<P>
Proto bych rád zdůraznil, že je nutné posílit vzájemnost, pokud jde o ochranu práv duševního vlastnictví, zejména posílit vzájemnost u obchodních známek, zeměpisných označení a politik pro vzájemnou podporu dvoustranných investic, zaměřených v prvé řadě na inovace a technologie a inspirovaných postoji, které již Evropský parlament v této oblasti přijal.
<P>
Paní předsedající, domnívám se, že četné dvoustranné dohody mezi Kanadou a členskými státy jsou nejlepším základem stabilní dohody o volném obchodu v komerční sféře, a to díky přátelství, které jsme již zažili na půdě OSN, v G-8, NATO a v mezinárodních bezpečnostních podpůrných silách v Afghánistánu, přátelství založenému na myšlenkách svobody a demokracie, jež jsou pro Kanadu i Evropskou unii typické.
<SPEAKER ID="148" NAME="Kriton Arsenis" AFFILIATION="S&amp;D">
(EL) Paní předsedající, i já bych se rád zmínil o problematice dehtových písků - je to důležité téma, jelikož je to právě ten důvod, proč není dodržována podobná dohoda, kterou s Kanadou už máme, mezinárodní dohoda o závazcích podle Kjótského protokolu. Věříme, že k dohodě, která je předmětem dnešní rozpravy, zaujme Kanada jiný postoj.
<P>
V každém případě Kanada bojuje za to, aby v rámci této dohody zabezpečila pro ropu získávanou z dehtových písků volný obchod a liberalizovaný systém investic. Posouzení dopadu na životní prostředí v rámci této dohody, za které jsme zaplatili, nezahrnuje posouzení dopadu liberalizace na tyto dehtové písky. Jinými slovy, máme dohodu o obchodu, která uvádí specifická opatření týkající se obchodování s ropou těženou z dehtových písků, a máme pro tuto dohodu posouzení dopadu, jež neobsahuje posouzení dopadu této konkrétní činnosti.
<P>
Pro Parlament je tak velmi obtížné vyjádřit souhlas s jakoukoli dohodou, která nakonec vznikne. Hovoříme totiž o boreálních lesích, které představují zhruba čtvrtinu světového nedotčeného lesa, a uvedená těžební činnost tyto lesy i místní biologickou rozmanitost a domorodé národy ohrozí.
<SPEAKER ID="149" NAME="Elena Băsescu" AFFILIATION="PPE">
(RO) Paní předsedající, myslím, že obchodní vztahy mezi EU a Kanadou se v tuto chvíli nacházejí na křižovatce. Uzavření hospodářské dohody je stále ještě v procesu jednání a závěrečný dokument musí obsahovat priority obou stran.
<P>
V této souvislosti musím zdůraznit odlišnosti v hygienických normách. Nalezení konsenzu by zamezilo nepříznivému dopadu na evropské odvětví zemědělství. Kromě toho musí dohoda vzít v potaz i výsledek reformy společné zemědělské politiky. Důležité je vyjasnění kapitoly o udržitelném rozvoji. EU stanovila své normy v oblasti životního prostředí v souladu s požadavky členských států. Ověření jejich souladu s normami navrhovanými Kanadou je nezbytné pro zajištění účinnosti konečné dohody. Domnívám se, že je třeba se pečlivě věnovat i vlivu tématu vrtných činností a ropných průzkumů na tato jednání. Proto musí Komise vysvětlit, jak se do tohoto dokumentu promítne směrnice o jakosti pohonných hmot.
<SPEAKER ID="150" NAME="Seán Kelly" AFFILIATION="PPE">
Paní předsedající, na rozdíl od poslední rozpravy, která byla prakticky jednomyslná, je tato rozprava něco zcela opačného. Mnozí lidé jsou touto navrhovanou dohodou o volném obchodu velmi znepokojeni. V současnosti jsou dohody o volném obchodu, dvoustranné dohody, normou a já se domnívám, že máme s Kanadou více společného než odlišného. Je to demokratický stát. Respektuje lidská práva. Hovoří především anglicky a francouzsky, což jsou evropské jazyky, a jsou ochotni přijmout mnohé lidi, i z mé země, kteří nemohou v Irsku najít práci.
<P>
Sporné otázky existují, zejména co se týče tuleňů a dehtových písků. Jsou nepochybně důležité, nicméně si myslím, že některé z názorů, které tu dnes zazněly, by Kanaďané vyvrátili - jsem totiž členem delegace pro vztahy EU-Kanada, v jejímž rámci byly tyto záležitosti diskutovány, a oni mají jiný pohled -, proto je důležité, abychom o těchto otázkách i nadále jednali. Základem však je - a nikdo kromě paní komisařky to tu dnes nezmínil -, že pokud se nám podaří dohodu o volném obchodu vypracovat, oběma ekonomikám to přinese prospěch v hodnotě 20 miliard EUR. A to za pokus stojí.
<P>
(GA) Děkuji vám, paní předsedající.
<SPEAKER ID="152" NAME="Paul Rübig" AFFILIATION="PPE">
(DE) Paní předsedající, chtěl bych Komisi poblahopřát k tomu, že v jednáních pokračuje tak intenzivně. Koneckonců jde o obchodní vztahy a já si myslím, že otázky environmentální a sociální je nepochybně třeba upravit samostatnými dohodami. Kjóto je toho dobrým příkladem, přičemž záměrem bylo zlepšit standardy na mezinárodní úrovni. Proto bychom měli být při našich jednáních zde konkrétní.
<P>
Tak jako je energetická politika a výroba energie záležitostí členských států Evropy, musíme na druhé straně připustit, že by to měli být právě Kanaďané a kanadská demokracie, kdo rozhodne o tom, jak budou vyrábět energii a s jakým dopadem na životní prostředí je nakonec třeba počítat. Měli bychom se snažit zajistit, aby byl vypracován v tomto směru výzkumný program, který by napomohl využití těchto zdrojů co možná nejudržitelnějším a k životnímu prostředí nejšetrnějším způsobem. Paní komisařko Geogheganová-Quinnová, možná byste v této souvislosti mohla dát podnět k tomu, aby kromě této dohody o obchodu vznikl i program na výzkum dehtových písků.
<SPEAKER ID="153" NAME="Zuzana Roithová" AFFILIATION="PPE">
(CS) Paní komisařko, já v podstatě podporuji určité výhrady kolegů z výboru INTA a je otázkou, zda to řešit v rámci této dohody anebo, jak říká kolega Rübig, v jiných dohodách. Ale chci tady upozornit na vážný problém, a to je ratifikace této dohody. Např. na půdě Parlamentu České republiky již došlo k zablokování ratifikace dohody o dopravě. Důvodem je přetrvávající nedohoda s Kanadou o zrušení vízové povinnosti pro české občany. To je velmi vážný problém, a dokud ho nebude Komise schopna řádně řešit, hrozí blokování ratifikace této dohody. Berte to prosím vážně.
<SPEAKER ID="154" NAME="Silvia-Adriana Ţicău" AFFILIATION="S&amp;D">
(RO) Paní předsedající, Kanada je v současnosti jedenáctým nejvýznamnějším obchodním partnerem Evropské unie, přičemž obchodní vztahy mezi Evropskou unií a Kanadou představovaly v roce 2010 1,6 % celkového vnějšího obchodu EU.
<P>
V roce 2010 souviselo 26 % dovozu z Kanady do Evropské unie a 37 % vývozu Evropské unie do Kanady s obchodem se strojírenskými a dopravními zařízeními. Ráda bych věděla, jaký bude mít tato dohoda dopad na strategii Evropské unie v oblasti průmyslové politiky a strategii v oblasti surovin a vzácných zemin. Co se týče deregulace služeb, o níž zde byla řeč, ráda bych se vás, paní komisařko zeptala, jaký bude vztah mezi touto dohodou a dohodou o bezpečnosti civilního letectví a dohodou o letecké přepravě mezi Evropskou unií a Kanadou. Cílem obou těchto dohod je, aby byly evropské i kanadské trhy v dané oblasti konkurenceschopné, neboť tyto trhy jsou mimořádně důležité pro odvětví letecké přepravy. Proto bych se vás chtěla zeptat, jak dohoda o obchodu ovlivní další dohody, které již byly mezi Evropskou unií a Kanadou uzavřeny.
<SPEAKER ID="155" NAME="George Sabin Cutaş" AFFILIATION="S&amp;D">
(RO) Paní předsedající, i já bych chtěl zdůraznit, jak důležité je dokončit jednání o hospodářské a obchodní dohodě mezi Evropskou unií a Kanadou a posílit tak obchod a hospodářské vazby, které jsou již nyní významné a přinášejí pozitivní výsledky. Ovšem při jednáních musí evropská exekutiva usilovat o ambiciózní dohodu o obchodu, která podpoří spravedlivý obchod a bude obsahovat právně závazné prvky v oblasti sociální a ochrany životního prostředí.
<P>
Dohoda nesmí ohrozit možnost Unie revidovat směrnici o jakosti pohonných hmot a odmítnout dovoz ropy získané z ropných písků, při jejíž těžbě vzniká více emisí oxidu uhličitého než při těžbě ropy obvyklým způsobem, a má tedy na životní prostředí závažnější škodlivý dopad. Odmítnutím takové ropy by si Evropská unie zachovala svoji důvěryhodnost, co se týče jejího přání zajistit ochranu životního prostředí a dodržovat cíle Kjótského protokolu.
<SPEAKER ID="156" NAME="Ioan Enciu" AFFILIATION="S&amp;D">
(RO) Paní předsedající, všeobecná obchodní a hospodářská dohoda je významný krok vstříc plodné budoucnosti jak pro Evropskou unii, tak také Kanadu. Tento projekt podporuji a velmi mne těší, že došlo k pokroku. Domnívám se, že jsme na správné cestě, aby mohla být jednání dokončena ještě letos. Rád bych zde však zdůraznil dva body, o nichž jsme dnes diskutovali a které je nutné vyřešit, aby se předešlo potížím. Pokud by tyto otázky zůstaly nevyřešené, mohly by při ratifikaci některými členskými státy nastat problémy. Je to těžba ropy z živičné břidlice, která může představovat riziko pro životní prostředí a místní společenství v této oblasti, a dále nedostatečná vzájemnost v případě povinných víz pro občany Bulharska, Rumunska a České republiky.
<SPEAKER ID="157" NAME="João Ferreira" AFFILIATION="GUE/NGL">
(PT) Paní předsedající, tato dohoda je další cihlou do zdi obchodní politiky Evropské unie, která každým dnem narůstá, což má výrazné, avšak různé dopady na jednotlivé členské státy. Dohody, které dávají konkrétní vyjádření této politice, se zakládají především na volném obchodu, jehož cíle a účinky se jasně ukazují v přidružené rétorice: je to rétorika "ofenzivních zájmů", jako kdybychom hovořili o válce. Těmto dohodám schází demokratická legitimita a jsou stále častěji - prakticky vždy -dojednávány v co největší tajnosti, za zády veřejnosti, ve snaze skrýt jejich hospodářský, sociální a environmentální dopad a vyhnout se informované diskusi a objasnění věcí, jimiž se zabývá. Tak je tomu i v tomto případě.
<P>
Jednání jsou v současné době již ve velmi pokročilé fázi a jejich dokončení je plánováno v roce 2011, přesto dosud nebyl plně projednán jejich dopad na jednotlivá odvětví a země. Jejich obsah, to není nic nového: otevření trhů a liberalizace služeb, včetně stále více komercionalizovaných veřejných služeb ponechaných na vůli nadnárodních společností, což členským státům ztěžuje výkon jejich sociální funkce v daných oblastech. Následky jsou také dobře známé: ovládnutí trhů několika subjekty, dopad na slabší výrobní systémy, stále více záminek k útokům na práva a na pracovní a životní podmínky.
<SPEAKER ID="158" NAME="Jaroslav Paška" AFFILIATION="EFD">
(SK) Paní předsedající, Evropská unie v rámci svých pravomocí diskutuje o obchodních a hospodářských dohodách se všemi významnými zeměmi.
<P>
Kanada patří k významným účastníkům mezinárodního obchodu a je jedním z nejstarších obchodních partnerů Evropské unie. Při dokončování všeobecné hospodářské a obchodní dohody mezi Evropskou unií a Kanadou však musíme postupovat velmi citlivě a konstruktivně. Naše rozdílné názory v některých oblastech, jako jsou politika v oblasti léčiv, rybolovu či těžba břidlicových písků, musíme v dohodě urovnat tak, aby reprezentovaly politiku Evropské unie a zároveň byly respektovány názory obchodního partnera. Vzájemnost je ve vyvážených obchodních a hospodářských vztazích základem. V žádném případě by však všeobecná dohoda o obchodu neměla snižovat v Evropě zavedené a přijímané certifikační parametry. Doufám, že Evropská komise dokáže přetrvávající problémy v závěrečné etapě vhodně vyřešit.
<SPEAKER ID="159" NAME="Franz Obermayr" AFFILIATION="NI">
(DE) Paní předsedající, Kanada je - a to bych rád řekl hned na úvod - nádherná země. Fantastičtí lidé, fantastické úspěchy - pro EU významný partner. Jako dobrý partner však musíme umět klást otázky. Mnozí kolegové dnes tuto záležitost nesprávně redukují jen na dehtové písky a tuleně. Dehtové písky jsou jen jedním z příkladů neuvěřitelného poškozování životního prostředí. Každý, kdo v Kanadě byl, ví, že zde dochází k mnohem rozsáhlejšímu poškozování životního prostředí než v Brazílii.
<P>
Poškozování životního prostředí dopadá i na domorodé, původní obyvatele. Právě jejich prostředí je poškozováno. Každý, kdo o Kanadě aspoň něco ví, kdo navštívil Britskou Kolumbii a viděl, jak zde mezinárodní korporace využily svůj vliv, aby domorodé obyvatele přinutili vzdát se svých původních oblastí a umožnit jejich odkup, to prostě nemůže přehlížet.
<P>
Stále více hovoříme o srozumitelném jazyce a o ochraně menšin v těch zemích, které sousedí s EU. Je však také důležité vyslovit se k ochraně menšin, jež jsou původními obyvateli Kanady.
<SPEAKER ID="160" NAME="Máire Geoghegan-Quinn" LANGUAGE="GA">
Paní předsedající, vážení poslanci, v prvé řadě bych chtěla poděkovat všem poslancům, kteří se do této rozpravy zapojili, a panu Vitalu Moreirovi za to, že tuto otázku v Parlamentu vznesl.
<P>
členka Komise. Komise bere podstatu vašich otázek plně na vědomí a já doufám, že odpovědi odstraní vaše případné obavy.
<P>
Jak víte, jednání zdárně pokračují. Komise chce zajistit vyváženou, ambiciózní, vysoce kvalitní dohodu a chce být stejně tak ambiciózní v otázce udržitelného rozvoje. Kanada je velmi rozvinutý a podobně smýšlející partner a naše strategické vztahy dalece přesahují oblast obchodu a investic. EU a Kanada sdílejí ambiciózní cíle při jednáních, jež mohou být realizovány k oboustrannému prospěchu a vytvořit tak potenciál pro nové příležitosti.
<P>
Dovolte mi zdůraznit zejména dvě věci. Co se týká otázky ropných písků a vašich obav ve vztahu k těmto jednáním - pokud by měla směrnice o jakosti pohonných hmot spadat do působnosti ustanovení o regulační spolupráci všeobecné obchodní a hospodářské dohody, budou s tím muset obě strany vyjádřit souhlas. Tato ustanovení však neukládají žádnou povinnost taková jednání vést. Krom toho Komise nenavrhuje přijetí jakéhokoli závazku, který by omezoval regulační svobodu EU, ať už při přijímání právních předpisů v otázkách životního prostředí, například jakosti pohonných hmot, či ohledně jakéhokoli jiného významného politického cíle.
<P>
Jak jsem uvedla již v úvodu, je tato dohoda pro obě naše ekonomiky nesmírně přínosná, a to nejen v materiálním smyslu. V obou zemích vzniknou příležitosti pro podniky a výrobní sektor díky odstranění prakticky všech dovozních cel a lepšímu přístupu služeb a investorů na trh. Spotřebitelé budou mít prospěch z výhodnějších nákupů a snazšího přístupu k vysoce kvalitním službám. Současně se zvýší tok zahraničních přímých investic a bude fungovat jako katalyzátor pro vznik pracovních míst a nárůst mezd.
<P>
Všeobecná hospodářská a obchodní dohoda se bude vztahovat i na regulační překážky, jako jsou hygienická a rostlinolékařská opatření, celní režimy a pravidla hospodářské soutěže. Evropská práva duševního vlastnictví získají lepší ochranu. Vzájemný přístup na trh veřejných zakázek druhé strany přinese nejen úspory veřejných rozpočtů, nýbrž i obrovské příležitosti k podnikání.
<P>
S ohledem na výše uvedené je Komise přesvědčena, že to bude dobrá a vyvážená dohoda. Díky naší dnešní cenné rozpravě je možné provést určitá upřesnění. Komise v této souvislosti vítá a bere náležitě na vědomí usnesení, které k otázce obchodních vztahů mezi EU a Kanadou přijal Parlament, a je vděčna za jeho celkovou podporu.
<P>
Můj kolega komisař De Gucht vás samozřejmě bude i nadále o dalším vývoji v jednáních o všeobecné hospodářské a obchodní dohodě informovat.
<SPEAKER ID="162" NAME="Předsedající">
Obdržela jsem jeden návrh usnesení předložený v souladu s čl. 115 odst. 5 jednacího řádu.
<P>
Rozprava je ukončena.
<P>
Hlasování se bude konat ve středu ve 12:00.
<P>
Písemná prohlášení (článek 149)
<SPEAKER ID="162" NAME="Elisabeth Köstinger" LANGUAGE="DE">
Evropská unie a Kanada mají již mnoho let dobré a stabilní obchodní vztahy. Kanada je dokonce jedním z nejstarších obchodních partnerů EU. První dohoda o obchodu mezi EU a Kanadou vznikla již v polovině 70. let. Následovaly další dohody v odvětví živočišné výroby a v souvislosti s vínem a lihovinami. Všeobecná hospodářská a obchodní dohoda mezi EU a Kanadou by mohla být pro obě smluvní strany velmi výhodná. Stále je však nutné zvážit a projednat několik věcí. Cílem takové dohody musí jednoznačně být spravedlivá hospodářská soutěž. Toho lze dosáhnout jedině tak, že budou společně s celními překážkami odstraněny rovněž překážky necelní a technické. Je nutné respektovat zásadu vzájemnosti, jelikož jedině tak lze dosáhnout vyváženého výsledku těchto jednání. Totéž platí i pro prvky, které jsou specifické pro jednotlivé země nebo kulturu jednotlivých partnerů. Jednání o ožehavých tématech, jako je získávání ropy z ropných písků a s tím spojený dopad na životní prostředí, normy Mezinárodní organizace práce, ale i uznávání technických norem a vysledovatelnost potravinářských produktů, musí rovněž pokračovat za rovných podmínek a měli bychom v nich dosáhnout konsenzu. Záleží mi zvláště na dvou oblastech jednání - jednání v odvětví mléka a řešení přístupu na kanadský trh a také označování původu kanadského jatečného skotu. Může mi Komise v těchto oblastech nabídnout další informace? Jaký výsledek můžeme v tomto směru očekávat?
<SPEAKER ID="163" NAME="Maurice Ponga" LANGUAGE="FR">
Těší mne, že Parlament vyjadřuje svoje názory na probíhající obchodní jednání mezi EU a Kanadou a stanoví v tomto ohledu své priority. Kanada je pro EU nepochybně obchodní partner, je však povinností nás v tomto Parlamentu, abychom přednesli obavy našich spoluobčanů žijících na území Evropy i v regionech, které tvoří součást evropské rodiny, zejména pokud jde o ochranu a obranu jejich zájmů. Evropskou rodinou mám na mysli zámořské země a území, které sice nejsou přísně vzato evropské, mají však s Evropskou unií zvláštní vztah, zejména s těmi členskými státy, jejichž součástí jsou. V souvislosti s probíhajícími jednáními se to týká souostroví St. Pierre a Miquelon v blízkosti Kanady, které bude značně dotčeno. Proto Komisi vyzývám, aby v průběhu jednání chránila a bránila zájmy zámořských zemí a území nalézajících se v severním Atlantickém oceánu.
<SPEAKER ID="164" NAME="Tokia Saïfi" AFFILIATION="PPE">
písemně. - (FR) Kanada je jedním z nejstarších obchodních partnerů Evropy. Je tudíž zcela přirozené, že by měl být tento vztah formalizován prostřednictvím všeobecné dohody o obchodu. Zajímal by mne však obsah několika vyjednávacích kapitol.
<P>
Zaprvé mají EU a Kanada odlišná pravidla pro označování původu. Kanada je členem Severoamerické dohody o volném obchodu (NAFTA), a Komise proto musí nalézt uspokojivé řešení jednak pro oblast průmyslových výrobků a jednak pro zemědělské a rybářské produkty tak, aby se Kanada nestala branou, kterou bude do Evropy proudit zboží z jiných členských států NAFTA.
<P>
Komise dále bude muset sjednat řešení, které bude možné uplatnit pro dva odlišné systémy zeměpisného označování původu - v Kanadě je zeměpisné označení původu jen bezvýznamné, v Evropě je to ochranná známka v dobré víře. Má-li být evropské označení původu skutečně chráněno, musí kanadské orgány uznat evropské pojetí.
<P>
A konečně, co se týče kapitoly o zadávání veřejných zakázek, Kanada musí EU udělit stejný přístup, jako udělila na základě obchodní dohody Spojeným státům; jinak řečeno, evropské podniky musí mít možnost účastnit se zadávání veřejných zakázek v provinciích, regionech a některých obcích.
