<CHAPTER ID="019">
Společná pravidla v oblasti ochrany civilního letectví (rozprava)
<SPEAKER ID="117" NAME="Předsedající">
Dalším bodem je zpráva Paola Costy, předložená jménem delegace Evropského parlamentu v Dohodovacím výboru, o společném textu nařízení Evropského parlamentu a Rady o společných pravidlech v oblasti ochrany civilního letectví a o zrušení nařízení (ES) č. 2320/2002 schváleném Dohodovacím výborem -.
<SPEAKER ID="118" NAME="Paolo Costa">
zpravodaj. - (IT) Vážený pane předsedající, pane místopředsedo Komise, dámy a pánové, dnes oslavujeme zakončení procesu, který byl zahájen v září 2005.
<P>
Cesta, kterou jsme ušli, byla dlouhá, někdy náročná, ale v konečném důsledku mám pocit, že byla hodna vynaložené námahy. Otázka, kterou jsme řešili, je bezpečnost civilního letectví. Nařízení, které bylo až dosud v platnosti, bylo přijato v emotivní atmosféře doprovázející útok na věže Světového obchodního centra z 11. září 2001. Rodilo se těžko, ale bylo schváleno a uplatňováno, a i když v posledních letech zaznamenalo určitý úspěch, objevily se v něm praktické mezery a nedostatky.
<P>
Proto se nyní chystáme uvedené nařízení přezkoumat. Naším cílem je poskytnout pružnější odpověď na technologické a psychologické změny a změny chování v boji proti terorismu, samozřejmě, s ohledem na zkušenosti, které jsme dosud získaly. Bezpečnost a ochrana před teroristickými útoky jsou jasnou prioritou, ale nelze o nich hovořit odděleně. Musí být chápány v poněkud vyváženějším kontextu.
<P>
Kontroly musí být přísné a účinné, ale neměly by příliš zatěžovat cestující, a jejich provádění by nemělo být příliš nákladné. Náklady by měly být, pokud možno, sdílené, a neměly by být plně hrazeny cestujícími. Z toho důvodu nemohou být nové kontroly zaváděny bez přiměřeného demokratického přezkoumání. Delegace Parlamentu zaměřila svou pozornost v průběhu dohodovací fáze právě na tyto dva body, náklady a demokratickou zodpovědnost.
<P>
Pokud jde o náklady, jsem rád, že mohu Parlament informovat o zařazení nového článku, nikoli bodu odůvodnění, v němž se stanoví, že uvedené náklady na bezpečnost musí být sdíleny cestujícími, letišti, leteckými přepravci a národními vládami. Na základě dalšího článku, nikoli meziinstitucionálního prohlášení, jako v roce 2002, Komise podrobněji přezkoumá tento problém, a předloží Parlamentu a radě návrhy s cílem vyřešit tento problém prostřednictvím přiměřeného sdílení nákladů mezi daňovými poplatníky a cestujícími.
<P>
Co se týče demokratické zodpovědnosti, podařilo se nám úspěšně dosáhnout použití rozšířeného komitologického postupu, neboli komitologického postupu s kontrolou, zvláště v případech zavádění nových kontrol, prohlídek nebo opatření omezujících životy cestujících. Pokud Parlament v budoucnu rozhodne, že bezpečnostní opatření je nepřiměřené, bude moci požádat o veřejnou diskusi, která příslušným způsobem dané stanovisko přezkoumá.
<P>
Celkově mám pocit, že se podařilo dosáhnout rovnováhy mezi účinným bojem proti terorismu a největší možnou mírou úcty k soukromí, a kontrolními postupy a bezúčelným šikanováním cestujících zároveň. Samozřejmě, až zkušební uplatňování tohoto předpisu v praxi ukáže, zda bylo těchto cílů v plné míře dosaženo.
<P>
Proto bych chtěl, pane předsedající, této sněmovně, našemu Parlamentu, doporučit, aby schválil dohodu dosaženou ve dohodovacím řízení, aby na ní Komise mohla skutečně začít pracovat.
<SPEAKER ID="119" NAME="Jacques Barrot">
místopředseda Komise. - Vážený pane předsedající, máte před sebou návrh nového rámcového nařízení o ochraně civilního letectva, s nímž jste se všichni seznámili. Oceňuji veškerou práci a úsilí, které jste vynaložili na dosažení pozitivního výsledku v tomto dlouhém a náročném dohodovacím řízení.
<P>
Dostali jsme se nyní do závěrečné fáze postupu pro přijetí nového rámcového nařízení, což je jen dalším důkazem lepší právní úpravy. Dne 4. března Rada formálně ukončila třetí čtení tohoto vyváženého a užitečného textu, který je významný pro leteckou dopravu i pro cestující. Nyní je na poslancích Evropského parlamentu, aby tento proces završili.
<P>
Jsem vděčný panu Costovi za to, že žádá Parlament o souhlas s tímto textem, a zajišťuje tak úspěšný výsledek dohodovacího řízení. Každá strana prokázala v dohodovacím řízení smysl pro kompromis, ale myslím, že mohu říci, že Parlament z něj vyšel jako vítěz, protože většina navržených pozměňovacích a doplňovacích návrhů a myšlenek se nachází v textu, o kterém budete hlasovat.
<P>
Chápal jsem vaše očekávání ohledně zásad financování. Velmi intenzivně jsem se osobně angažoval v dohodovacím procesu. S vaším dovolením znovu uvádím, že jsem měl v úmyslu předložit Komisi legislativní návrh o rozdělení nákladů na přísnější opatření v rámci ochranu civilního letectví, která mohou členské státy přijímat jako doplněk k základním pravidlům stanoveným v tomto novém nařízení. Uvedené náklady by byly rozděleny mezi daňové poplatníky a uživatele.
<P>
Uvedený návrh se nedotýká práva Komise na iniciativu nebo souladu s vnitřními postupy, především o provedení příslušné studie o dopadu před každým legislativním návrhem.
<P>
Zavedením regulativního postupu s kontrolou navíc Evropský parlament získá díky přechodu na nové "komitologické" rozhodnutí větší pravomoc nad obecnými pravidly, která musí Komise vypracovat po přijetí rámcového nařízení.
<P>
Umožněním větší pružnosti v systému přizpůsobování právních předpisů v rámci regulativního postupu s kontrolou je vytvářena protiváha k obecným prováděcím předpisům. Tak dosahujeme institucionálního pokroku ve všech těchto situacích.
<P>
Co se týče článku 4, chtěl bych upozornit na učiněné prohlášení. Komise oznamuje svůj záměr navrhnout všeobecná opatření podle současného čl. 4 odst. 1 písm. a) a podrobná prováděcí opatření ve smyslu současného čl. 4 odst. 2. Komise má v úmyslu použít článek 251 Smlouvy o založení Evropského společenství, k navržení jakýchkoli potřebných dodatků ke společným základním normám stanoveným v tomto nařízení.
<P>
Komise poznamenává, že je důležité umožnit vypracování podrobných prováděcích opatření metodami, které nejen zabezpečí účinné odhalování a odrazující účinek, ale zároveň poskytnou potřebnou pružnost a rychlost při současném zachování důvěrnosti citlivých dokumentů z důvodu ochrany cestujících. Komise také zdůrazňuje, že kontinuita prováděcích pravidel bude zachována, až dokud nedojde k jejich nahrazení novými opatřeními přijatými podle tohoto nařízení.
<P>
Pokud jde o podstatu, nové nařízení umožňuje vypracování vhodnější legislativy, která bude přistupovat k bezpečnostním otázkám holisticky a flexibilně, nikoli prostřednictvím série jednotlivých a opakujících se kroků. Počáteční odhady Asociace evropských leteckých společností naznačují, že pružnější metody mohou snížit náklady až o 500 milionů.
<P>
Souhrnem řečeno, pokud bude toto nové nařízení přijato, usnadní se přijímání pravidel s třetími zeměmi, které mají stejně přísné normy letecké bezpečnosti. Tato jednorázová bezpečnostní koncepce je v zájmu nejen cestujících, ale i celého odvětví letecké dopravy Evropské unie.
<P>
Kromě toho doufám, že nejnovější technologický vývoj nám umožní změnit a doplnit úplný zákaz tekutin na palubě letadla do začátku příštího roku. Jakmile bude dostupná příslušná technologie na odhalování tekutých výbušnin, budeme se snažit tuto novou okolnost zohlednit v nařízeních. Evropský parlament bude mít možnost posoudit jakékoli plány na změnu předpisů v této oblasti.
<P>
Dámy a pánové, byl to zdlouhavý proces. Vyžádal si velké úsilí všech zúčastněných stran, aby mohlo být dosaženo kompromisu potřebného k přijetí nového nařízení. Toto nařízení nám nejen pomůže zlepšit bezpečnost ve vzduchu, ale také snížit náklady, zjednodušit předpisy a účinněji ochránit civilní letectví.
<P>
Děkuji Parlamentu za jeho práci na tomto legislativním návrhu, a samozřejmě z celého srdce doufám ve vaši podporu a přijetí textu.
<SPEAKER ID="120" NAME="Philip Bradbourn">
jménem skupiny PPE-DE. - Vážený pane předsedající, jak již uvedl pan zpravodaj a pan komisař Barrot, Parlament a Rada nakonec dosáhly dohody po dlouhých jednáních v rámci dohodovacího procesu. Věřím, že je pozitivní a že si zaslouží naši podporu.
<P>
Jsme přesvědčeni, že vzhledem k pokračujícím teroristickým hrozbám jsou jasná pravidla bezpečnosti naprosto nezbytná. Velmi důležité a potřebné je i jejich společné zavádění na letištích a v leteckých společnostech v celé Evropě, a v tomto návrhu jsou zahrnuty oba uvedené body.
<P>
Vzhledem k tomu, že se nám v otázce financování těchto bezpečnostních opatření nepodařilo dosáhnout dohody s Radou, Komise souhlasila s předložením samostatného návrhu financování těchto opatření během nadcházejících měsíců. Doufám, že k tomuto kroku dojde co nejdříve.
<P>
Chtěl bych na tomto místě poukázat na skutečnost, že Rada a Komise by měly po předložení návrhu věnovat pozornost silnému a jednotnému stanovisku Parlamentu k této otázce. Parlament nesmí být v tomto procesu vnímán jako další z překážek, které musí Komise a Rada zdolat, ale jako rovnocenný partner. Bezpečnost a ochrana cestujících jsou na prvním místě, proto doufám, že nadcházející návrh Komise zohlední náš pevný postoj k této otázce.
<P>
Navzdory tomuto kontroverznímu bodu si zpráva zaslouží uznání. Jsem přesvědčen o výhodách společných bezpečnostních norem pro Evropu. A vzhledem k tomu, že teroristické hrozby v oblasti letectví v dnešní době rostou, tento návrh nabízí důležitá zlepšení v oblasti bezpečnosti a ochrany cestujících. Z uvedeného důvodu naléhavě žádám Parlament o plnou podporu tohoto opatření.
<SPEAKER ID="121" NAME="Saïd El Khadraoui">
jménem skupiny PSE. - (NL) Vážený pane komisaři, dámy a pánové, teroristický útok z 11. září, a další následné hrozby nás nutí si uvědomit, jak zranitelné je odvětví letecké dopravy a jak smrtící mohou být následky útoku, při kterém teroristé použijí letadlo, nebo který provedou na palubě letadla. Nutí nás uvědomit si také, jaký vliv mají tyto útoky na hospodářství, a tudíž na nás všechny. Proto je důležité, abychom učinili všechny potřebné kroky k zajištění maximální bezpečnosti. Je samozřejmé, že k dosažení maximální bezpečnosti je nutná maximální harmonizace na evropské úrovni.
<P>
Podle slov zpravodaje musíme zároveň hledat rovnováhu mezi bezpečností na jedné straně a pohodlím, soukromím a volným pohybem na straně druhé. Během jednání jsme jako delegace Evropského parlamentu zastávali tento názor a myslím si, že v průběhu dohodovacího řízení jsme navázali dobrou spolupráci i s pány Costou a Jarzembowským. Spojili jsme síly a, jak správně poznamenal pan komisař, situaci jsme vyřešili dobrou kompromisní dohodou.
<P>
Neznamená to však, že jsme s výsledkem zcela spokojeni. Všechno bude záviset na tom, jak budou dosažené dohody realizovány v praxi. A na dvou zásadních oblastech: zaprvé, na provádění opatření. Prostřednictvím komitologického postupu s kontrolou jsme zabezpečili pokračující významnou spoluúčast Parlamentu a de facto jsme dosáhli práva veta pro případy, ve kterých jsou podle nás navrhovaná opatření nepřiměřená. Prostor pro výklad, pro diskusi tedy existuje. Myslím, že opatření zakazující přítomnost tekutin na palubě letadla, je důkazem nezbytnosti podobných opatření. Nemůžeme dovolit, aby výbor odborníků dostal bianko šek, a nemusel se zodpovídat. Proto považuji tuto novou formu demokratické kontroly v zásadě za pozitivní krok.
<P>
Za předpokladu, že nás Komise bude nepřetržitě informovat o nových skutečnostech, jsme schopni tuto úlohu velmi dobře zvládnout. Myslím, že to bude velmi důležitý krok. Musíme vypracovat také vhodný interní postup, který umožní Parlamentu řádně plnit jeho funkci.
<P>
Zadruhé, jsme si vědomi, že v otázce financování opatření bezpečnostních opatření jsme nedosáhli přesně toho, co jsme chtěli. Chtěli jsme zachovat konzistentnost našeho uvažování. Očekáváme, že bezpečnostní opatření schválená Evropou budou vhodná pro všechny. Pokud se členské státy rozhodnou přijmout dodatečná opatření, měly by nést i náklady s nimi spojené. Tento záměr se nám nepodařilo prosadit, ale jsem si jist, že váš závazek, pane komisaři, vyústí v budoucnu v novou rozpravu a přinese skutečné výsledky.
<P>
V každém případě máme ode dneška k dispozici rámec, který by nám měl umožnit přijímat bezpečnostní opatření rychle, a zároveň by měl stanovit demokratickou zodpovědnost. Uvidíme, zda bude tento systém fungovat ke spokojenosti všech. Má skupina ho rovněž podpoří.
<SPEAKER ID="122" NAME="Jeanine Hennis-Plasschaert">
jménem skupiny ALDE. - (NL) Upřímně řečeno, není pochyb, že odvětví letecké dopravy je, a nadále i bude, oblíbeným cílem teroristů. Potřeba přísnějších bezpečnostních pravidel v letecké dopravě a s nimi spojených zvýšených nákladů a zatížení je tedy zcela zřejmá. Pokud ale chceme tento základní rámec zachovat, je nutné, aby přijatá opatření byla účinná. I když tato dohoda není dokonalá, představuje důležitý krok vpřed v této oblasti.
<P>
Pokud jde o významnější úlohu Parlamentu, upřímně doufám, že ji využijeme v maximální míře. Více než kdykoli předtím musíme být realističtí, pokud jde o očekávání spojená s účinností našich zákonů a pravidel. Dále je samozřejmě důležité odpovídajícím způsobem zvládat kolektivní stres. Zároveň ale každého cestujícího v letecké dopravě musíme brát vážně. Finančně nákladná, ale jen zdánlivá, bezpečnost nepomůže nikomu.
<P>
Teroristé jsou stále důmyslnější. Zabavováním lahví s vodou, sprchových gelů či fyziologického roztoku tento problém nevyřešíme. Řešením je efektivní přeshraniční činnost policie, justice a zpravodajských služeb. Proto se těším na postupný plán, který zde pan komisař právě nastínil.
<SPEAKER ID="123" NAME="Seán Ó Neachtain" LANGUAGE="GA">
Neměli bychom a nesmíme opomíjet význam bezpečnosti letecké dopravy. Jsem velmi hrdý na práci, která byla vykonána a která vedla k řešení zaručujícímu bezpečnost cestujících a pracovníků v letecké dopravě.
<P>
Při navrhování a provádění tohoto typu nařízení musíme dbát o to, aby se nejednalo jen o formální počin, ale aby byla zohledněna také ostatní hlediska v odvětví letecké dopravy. Vítám proto ustanovení ve zprávě, v němž se uvádí, že cestující, kteří přilétají ze zemí, jejichž bezpečnostní opatření jsou identická s normami Evropské unie, nemusejí procházet zvláštními bezpečnostními kontrolami. Je politováníhodné, že podobný přístup nebyl použit i v případě bezcelního zboží a tranzitních cestujících.
<P>
Podle stávajícího ustanovení platí, že pokud cestující letí ze Spojených států do Irska a přestupuje v Paříži, bude mu odebráno veškeré bezcelní zboží, které nakoupil ve Spojených státech. V tomto nesmyslném systému nemají šanci uspět cestující ani maloobchodníci.
<P>
Souhlasím, že zájmy bezpečnosti jsou prvořadé. Řešení dohodnuté v Singapuru ukazuje, že je možné tyto dvě otázky vyřešit. Proč tedy nemohou být podobná opatření přijata ve spolupráci s jinými zeměmi? Je nám známo, že určité plány se připravují. Pro cestující a maloobchodníky, kteří musejí snášet následky, je však tempo příprav příliš pomalé.
<SPEAKER ID="124" NAME="Eva Lichtenberger">
jménem skupiny Verts/ALE. - (DE) Vážený pane předsedající, řešení těchto otázek je dlouhotrvající ságou, a já bych chtěla využít této příležitosti a znovu srdečně poděkovat panu Costovi. Během jednání, včetně jednání s Radou, vytrvale zastával stanovisko, které zformulovali a podporovali poslanci Parlamentu ve výboru.
<P>
Jedním z projednávaných bodů, jak již bylo řečeno, bylo financování bezpečnostních opatření. Důvod je zřejmý. Tato opatření se velmi dobře hodí k utajování čehokoli, co by nebylo úplně v souladu s právními předpisy o financování různých národních leteckých společností. Předpokládám, že právě tato skutečnost byla důvodem veškerých snah o odpor v Radě proti souboru pravidel požadujících větší transparentnost v této oblasti. A samozřejmě to byla naše skupina, která vyhlásila jasný a jednoznačný cíl zavést transparentní a přímočará pravidla financovaní sestavená tak, aby pomohla zabránit případným problémům.
<P>
Druhá otázka se týkala mechanismu, jehož prostřednictvím by se Parlament ve větší míře účastnil dalšího vývoje a zpracování bezpečnostních předpisů. I tento požadavek se setkal se silným odporem. Příčinám tohoto odporu nerozumím, protože Evropský parlament se pouze snažil ukázat určitou únikovou cestu, jež by mohla být použita kupříkladu ke zrušení opatření, která byla jednou přijata, ale následně se ukázala jako bezúčelná. Mohu sice podpořit kompromisní stanovisko, ale moje očekávání byla větší.
<SPEAKER ID="125" NAME="Jaromír Kohlíček">
jménem skupiny GUE/NGL. - (CS) Již několik let diskutuje Evropský parlament a Evropská komise o bezpečnosti letecké dopravy.
<P>
Účelem změny nařízení 2320 ze 16. prosince 2002 je zajistit, aby zde byla vylepšená základní norma - společná pravidla pro ochranu civilního letectví. Výsledek ale zadání příliš neodpovídá. Abych mohl nejen já, ale i řada dalších poslanců pro výsledek dohodovacího řízení zvednout ruku, chci slyšet jasnou odpověď na mojí otázku.
<P>
Pane komisaři, Monsieur le Commissaire, c'est pour vous: protože nová směrnice nezaručuje jednotnou proceduru hodnocení bezpečnostní spolehlivosti pilotů, jak bude tento problém řešen po zrušení nařízení 2320/2002? Můžete potvrdit, že došlo k dohodě mezi asociací pilotů, European Cockpit Association, a Komisí o přípravě nařízení řešícího jednotné ověřování bezpečnostní způsobilosti pilotů? Pokud ano, dokdy bude tento návrh předložen? Pouze na Vaší odpovědi závisí, jak budeme hlasovat zítra.
<SPEAKER ID="126" NAME="Rodi Kratsa-Tsagaropoulou" AFFILIATION="PPE-DE">
- (EL) Vážený pane předsedající, dovolte mi začít vyjádřením velké spokojenosti, že se nám nakonec podařilo dosáhnout dohody o změně nařízení, kterým se stanovují společná pravidla v oblasti ochrany civilního letectví. Chtěla bych poblahopřát panu zpravodaji Costovi za odvedenou práci, jakož i zástupcům politických skupin, pánům Jarzembowskému a El Khadraouimu, kteří spolu s panem zpravodajem tvořili jádro naší vyjednávací skupiny. Během nelehkého a neúnavného boje o dosažení tohoto cíle prokázali podrobné znalosti problematiky a neochvějnou oddanost stanovisku Evropského parlamentu, které podporuje transparentnost úctu k občanům. Chtěla bych poděkovat i všem členům delegace Evropského parlamentu, které jsme měla tu čest předsedat, za jejich spolupráci na všech úrovních, ale především za spolupráci v rozhodujících chvílích. Dovolte mi rovněž vyzdvihnout nepřetržité úsilí portugalského předsednictví o dosažení vzájemného porozumění a shody. Zároveň bych chtěla poukázat na konstruktivní a cenný přínos Evropské komise, na němž se do značné míry podílel pan komisař Barrot.
<P>
Nové nařízení není jen výsledkem úspěšného vyjednávání. Z hlediska konečné analýzy představuje společný názor na vztah mezi bezpečností na jedné straně a soukromými osobami a našimi politickými cíli na straně druhé. Nové nařízení je výsledkem zkušeností, které jsme získali při uplatňování bezpečnostních pravidel. Je přesnějším vyjádřením požadavku na transparentnost a zodpovědnost ze strany všech zainteresovaných organizací. Poskytuje účinný rámec pro bezpečný pohyb cestujících v globalizovaném prostředí a zároveň umožňuje členským státům přizpůsobit vlastní politiku novému vývoji a zvláštním potřebám, které se mohou po čase objevit. V souladu s nařízením se od členských států vyžaduje také zachování transparentnosti a hrazení části nákladů, což Evropský parlament považuje za základní podmínky.
<P>
Právě tak, jako se členské státy zavazují plnit uvedené povinnosti, se i Evropská komise zavázala, že na konci roku 2008 vypracuje zprávu, která k tomuto úsilí výrazně přispěje. Evropský parlament se poté připraví na to, že bude hrát významnou úlohu při prosazování všech nezbytných opatření.
<SPEAKER ID="128" NAME="Silvia-Adriana Ţicău" AFFILIATION="PSE">
(RO) Ráda bych poděkovala zpravodaji, panu Costovi, a všem kolegům, kteří se zúčastnili jednání ve třetím čtení. O tomto dokumentu diskutujeme po více než dvou letech od doby, kdy Komise v roce 2005 podala návrh s cílem nahradit nařízení z roku 2002 přijaté po teroristických útocích z 11. září 2001.
<P>
Letecká doprava během posledních let zaznamenala intenzivní rozvoj. V roce 1970 EU-15 zaznamenala přibližně 200 milionů cestujících. V roce 2000 jich bylo zhruba 600 milionů. Teroristické útoky z 11. září 2001 bohužel počet cestujících využívajících leteckou dopravu snížily v období let 2001 a 2002 zhruba o 2 %.
<P>
Evropský parlament je přesvědčen, že bezpečnost cestujících a pracovníků v oblasti letecké dopravy je velmi důležitá. Debaty v rámci dohodovacího řízení byly zaměřeny zejména na rozdělení nákladů souvisejících s opatřeními bezpečnostní ochrany, jednotné vykonávání bezpečnostních kontrol, dopad některých programů bezpečnosti civilní letecké dopravy, které byly přijaty na úrovni vnitrostátních letišť nebo leteckých dopravců. Společné normy bezpečnostní ochrany by měly být následně přijaty prostřednictvím regulačního postupu s kontrolou, takže Evropský parlament bude v tomto procesu hrát důležitou roli. Náklady na dodatečná opatření týkající se bezpečnostní ochrany civilního letectva by měly nést členské státy a uživatelé.
<P>
Do 31. prosince 2008 předloží Komise Evropskému parlamentu zprávu, která bude informovat o předpokládaných opatřeních, takže daně související s opatřeními bezpečnostní ochrany budou využívány pouze pro tento účel a bude zabezpečena požadovaná transparentnost, co se týče výpočtu a použití těchto daní.
<P>
V souvislosti s využíváním příslušníků bezpečnostní ochrany na palubách letadel má každý členský stát pravomoc rozhodovat o letadlech registrovaných a autorizovaných v daném členském státě, jejich úloha se však zlepšila skrze posílení jistých ustanovení týkajících se vyškolení a podmínek bezpečnostní ochrany.
<SPEAKER ID="129" NAME="Mieczysław Edmund Janowski" AFFILIATION="UEN">
(PL) Vážená paní předsedající, letecká doprava musí mít definované právní předpisy, musí však být co nejflexibilnější a zároveň dostatečně harmonizované, zejména ty, které se týkají bezpečnostní ochrany letu. Dokument, o kterém dnes diskutujeme, uvedená kritéria splňuje. Podle mě představuje složité, ale kvalitní kompromisní řešení ze strany členů dohodovací výboru. Rád bych jim poděkoval za odvedenou práci. V této souvislosti si zvláštní pochvalu zaslouží i pan Costa a pan komisař Barrot.
<P>
Pro krátkost času se omezím jen na pár bodů. Zaprvé: poplatky související s bezpečnostní ochranou musí být transparentní a musí se týkat pouze skutečných nákladů. Zadruhé: opatření přijatá v této oblasti nesmí zasahovat do hospodářské soutěže mezi letišti a leteckými přepravci, což je pro volný trh přirozené. Zatřetí: zásady, které se týkají bezpečnostní ochrany letecké dopravy, je potřeba standardizovat na celosvětové úrovni. Z uvedeného důvodu vítáme skutečnost, že v dokumentu se uvádí spolupráce s Mezinárodní organizací pro civilní letectví, ICAO. Začtvrté: normy bezpečnostní ochrany musí dodržovat také přepravci třetích zemí, protože jinak budou evropská opatření neúčinná. Zapáté: je potřeba vypracovat vhodné postupy pro řešení krizových situací, ke kterým sice nemusí dojít, avšak v případě teroristického útoku existuje možnost jejich vzniku.
<P>
Nakonec, co se týče činností všech stran zainteresovaných do letecké dopravy, a to zejména pokud jde o opatření týkající se bezpečnostní ochrany, součástí kterých jsou také určitá omezení, snažme se o to, abychom měli opatření pro cestující, včetně cestujících se zdravotním postižením, a nikoliv opačně.
<SPEAKER ID="130" NAME="Timothy Kirkhope" AFFILIATION="PPE-DE">
Vážená paní předsedající, rád vidím, že jsme v této otázce dosáhli pokroku, protože Parlament vždy dával najevo, že při opatřeních zlepšujících bezpečnost cestujících v letecké dopravě musíme být důslední. Chci pogratulovat panu Costovi, svým kolegům z Výboru pro dopravu a cestovní ruch a především panu komisaři Barrotovi, který se zasloužil o to, že kroky potřebné k financování bezpečnostních opatření jsou stanoveny přiměřeně a že pro kontrolu vymezení společných základních norem byl použit postup projednávání ve výborech.
<P>
Pro lepší informovanost cestujících je potřebná důsledná spolupráce na úrovni EU. Koncem minulého roku jsem se vyjádřil, že EU sestávající z 27 států bude postupovat pouze na základě vzájemného uznávání právních tradic jednotlivých členských států. Základní normy bezpečnosti však musí být zavedeny na úrovni EU. Až Komise v průběhu roku načrtne zásady financování, budu důrazně prosazovat, aby bylo členským státům umožněno v případě potřeby jednat ve větším rozsahu a mimo tyto zásady, pokud budou připraveny pokrýt náklady.
<P>
Souvisí to i se zprávou, že britský letištní provozovatel BBA má na letišti Heathrow a na několika dalších letištích odebírat otisky prstů a fotografovat při kontrole v rámci vnitrostátních letů všechny cestující. Jsem přesvědčen, že je potřeba kontrolovat tato opatření s cílem ujistit se o jejich účinnosti. Cílem používání biometrické technologie, kterou navrhuje pan komisař Frattini, je dosáhnout vyšší účinnosti a zachovat si podporu veřejnosti.
<P>
Veřejnost už v souvislosti s opatřeními bezpečnostní ochrany toleruje značné nepohodlí. Tato opatření se možná jeví jako potřebná, zdá se však, že chybí jasná a objektivní analýza jejich účinnosti. Nepromyšlenost některých ustanovení působí značně rušivě. Přesto bychom se měli dožadovat důslednosti v přístupu letištních orgánů v Evropě, a snad i na celém světě.
<P>
EU by měla v otázce těchto bezpečnostních problémů zaujmout spíše proaktivní než reaktivní stanovisko. Prostřednictvím vývoje propracovanější technologie, sdílení osvědčených postupů a shromažďování informací musíme být v souvislosti s hrozbami stále o krok napřed. Věřím, že zpráva nás určitě posune tímto směrem.
<SPEAKER ID="131" NAME="Inés Ayala Sender" AFFILIATION="PSE">
(ES) Vážená paní předsedající, jsme nesmírně potěšeni, že jsme se dostali k závěru tohoto zdlouhavého boje s cílem dosáhnout zvýšené bezpečnosti v takovém klíčovém odvětví, jakým je letecká doprava. Pro hospodářství a konkurenceschopnost Evropy je nezbytností a její úspěšnost a důvěryhodnost jsou do velké míry založeny na bezpečnosti.
<P>
Nejmarkantnějším příkladem byly události z 11. září 2001, během nichž se ukázalo, že bezpečnostní ochranu je potřeba zlepšit na celosvětové úrovni, zejména pak co se týče evropského prostoru.
<P>
Jsem přesvědčena o velké důležitosti všeho úsilí Komise nejen v souvislosti s tímto materiálem, ale i s ostatními dokumenty, na kterých Komise pracovala a které se týkají otázek černých listin a zavedení bezpečnostních opatření.
<P>
Chceme pogratulovat zejména zpravodaji, panu Costovi, kterému se díky občas až únavné vytrvalosti podařilo dosáhnout dohody, k čemuž mu blahopřeji skutečně ze srdce. Nejlepší možné dohody.
<P>
Dohoda se navíc týká dvou zásadních témat. Zaprvé tématu, které je zásadní pro splnění klíčového požadavku bezpečnosti, přesněji mimořádně důležitého hlediska jejího financování. Všichni souhlasíme, že bezpečnost je velmi důležitá, avšak dalším důležitým hlediskem je také to, kdo ji financuje a jakým způsobem se snažíme zvýšit transparentnost a zlepšit rozdělení nákladů. Proto jsem přesvědčena, že spolupráce ze strany Komise týkající se plánované studie s konkrétním cílem identifikovat a zlepšit transparentnost v rozdělování nákladů mezi daňové poplatníky a cestující nám pomůže zlepšit budoucí opatření a jejich zavádění.
<P>
Zadruhé tématu, které je zásadní pro Parlament jako instituci. Panu Costovi se z institucionálního hlediska podařilo rozšířit projednávání ve výborech ve vztahu k metodám prověřování cestujících a jsem si jista, že toto rozšíření v budoucnosti vyřeší možná nedorozumění, ke kterým docházelo v minulosti, například v souvislosti s tekutinami. Tato nedorozumění představují další oblast, kterou je podle mě potřeba zlepšit. Doufáme, že v budoucnosti se nám podaří ukončit práci na všech klíčových dokumentech, které souvisí s bezpečnostní ochranou odvětví letecké dopravy s ohledem na klíčové hledisko, konkrétně lidské hledisko.
<P>
Doufám také, že pan komisař nás bude moci informovat o vývoji časového plánu vzhledem k sociálnímu balíku pro posádky letadel a piloty, pokud jde o vyškolení a certifikaci. Uvědomujeme si, že v této oblasti je činná agentura EASA, ale rádi bychom se dočkali vícerých konkrétních opatření, která by se stala ústředním faktorem zvýšení bezpečnostní ochrany.
<SPEAKER ID="132" NAME="Reinhard Rack" AFFILIATION="PPE-DE">
(DE) Vážená paní předsedající, pane místopředsedo, bezpečnost cestujících představuje hlavní zásadu. Jak ji však reálně ochraňujeme? Jak by to pravděpodobně vyjádřil špičkový italský fotbalový trenér Giovanni Trapattoni: "Odložit pásky, vyprázdnit lahve, zout boty!" Přinesou tato opatření ještě něco jiného než pracovní místa špatně placeným a nedostatečně vyškoleným bezpečnostním pracovníkům? Kromě toho, s Evropou se znovu pojí dlouhé fronty na letištích, těžkosti a hospodářské nevýhody také navzdory tomu, že ve velkém množství případů jsou tyto problémy výsledkem horlivosti svalnatých místních a regionálních policejních úředníků. Situace se dá určitě zlepšit!
<P>
Co nejdříve přehodnoťme provádění ustanovení o tekutinách a nahraďme je lepší technologií a účinnější spoluprací bezpečnostních služeb.
<SPEAKER ID="133" NAME="Erna Hennicot-Schoepges" AFFILIATION="PPE-DE">
(FR) Vážená paní předsedající, pane komisaři, ráda bych zaměřila pozornost především na modernizaci technologie, která je nezbytná, abychom se vyhnuli krachu letecké dopravy. Naléhavě žádám o pokrok v rámci projektu CESAR s cílem propagovat inovaci technologií v letecké dopravě a s cílem přesvědčit se, že letecká doprava už není závislá na určitých složkách na zemi. Ráda bych se zeptala, jaký pokrok nastal v členských státech v souvislosti s převodem práv? Nepřineslo by to mnoho výhod, co se týče bezpečnosti cestujících, ochrany životního prostředí a letecké dopravy jako takové?
<SPEAKER ID="134" NAME="Jacques Barrot">
místopředseda Komise. - (FR) Vážená paní předsedající, dámy a pánové, pozorně jsem poslouchal všechna vaše vystoupení. Jak všichni z vás zdůraznili, výzva pro naši politiku v oblasti bezpečnostní ochrany letecké dopravy spočívá v nalezení rozumné rovnováhy mezi potřebou ochránit cestující před činností teroristů na jedné straně a, přirozeně, provozními aspekty na letištích s cílem vyhnout se příliš složitým procesům registrování cestujících na straně druhé. Návrh Komise byl zaměřen na výrazné zvýšení šancí dosáhnout rozumné rovnováhy. Jak jsem již zmínil, přijetí tohoto nařízení nám umožní stanovit modernější a pružnější pravidla a používání nových technologií při registraci zas umožní zavést koncepci jednorázové bezpečnostní kontroly s vysokou mírou bezpečnosti pro lety z nečlenských zemí, zrušit některé zdvojené požadavky, kodifikovat účast zúčastněných stran v procesu rozhodování o prováděcích opatřeních a samozřejmě nám to umožní ve zvýšené míře zapojit do procesu rozhodování o zavádění pravidel Evropský parlament. Já osobně se zavazuji začít iniciativy ve všech oblastech financování bezpečnostní ochrany s cílem zlepšit současnou situaci, zabezpečit větší transparentnost a zviditelnit finanční závazky členských států.
<P>
Takže, jak jsem uvedl, i když se mi nepodaří odpovědět na všechny vaše otázky, vyjádřím se alespoň k některým z nich.
<P>
Všeobecným pravidlem, které má Komise v úmyslu v budoucnosti dodržovat, je zveřejňovat každý případ uplatňování nařízení, s výjimkou těch případů, v nichž by znalost nařízení napomáhala terorismu. V současnosti je situace velmi odlišná, základním pravidlem je nezveřejňovat nic. Tento moment je velmi důležitý, neboť znamená, že Parlament bude mít k dispozici všechny informace.
<P>
Takže odpovím na některé otázky. Co se týče otázky pana Ó Neachtaina, problematika osvobození od cla je pro mě stále důležitá. Vypracovali jsme nařízení, které povoluje výjimky. Prostřednictvím jednání v Singapuru se nám podařilo zavést toto pravidlo ve všech obchodních vztazích s touto zemí a v současné době pokračujeme s mnoha nečlenskými zeměmi v přípravě dalších výjimek. Je zřejmé, že tyto nečlenské země s námi musí spolupracovat mnohem aktivněji, a my jim dáváme najevo náš zájem o spolupráci. Spolupracují s námi Američané a Kanaďané, jestliže však chceme v otázce osvobození od cla pokročit, je pro nás nezbytností podepsat podstatně více dohod s nečlenskými zeměmi. A věřte mi, tato problematika je pro mne velmi důležitá.
<P>
Pan Kohlíček a paní Ayala Senderová hovořili o pilotech a posádce. Piloty se zabýváme. Konzultace už probíhá, ale nedokážu dopředu odhadnout její výsledek. Věnujeme však náležitou pozornost problémům, které potřebujeme vyřešit.
<P>
Pravdou je, jak zde správně zaznělo, že potřebujeme konkrétní přístup na úrovni Evropy. Sám pozorně sleduji uplatňování nařízení a je pravdou, jak správně konstatoval pan Kirkhope, že musíme jednoznačně harmonizovat pravidla a postupy jejich realizace. Musíme být obezřetní také v souvislosti s víceméně improvizovanými a jednostrannými iniciativami některých členských států. Není to jednoduché, víme, že boj o financování bezpečnostních opatření a transparentnější a vyrovnanější financování bude těžký. Pan Costa s tím má zkušenosti. Rád bych poděkoval paní Kratsa-Tsagaropouluové, která předsedala delegaci Parlamentu a během dlouhých a složitých setkání nám byla velmi nápomocná.
<P>
Nakonec bych věnoval pár slov panu Costovi, protože jeho zpráva a jeho práce zpravodaje v nás skutečně vzbudily dojem, že Parlamentu šlo opravdu o společné dobro Evropy, blahobyt cestujících a samozřejmě i o takový systém ochrany, který by byl účinný a zároveň dostatečně pružný pro vnášení změn. Jak jsem již poznamenal, bedlivě dohlédneme na nové technologie, které nám, doufám, umožní tyto procesy zjednodušit. Zdá se, že v současnosti je aktuální hledání výbušnin v tekutinách. Doufám, že zmíněných technologií využijeme. Určitě je uvítáme.
<P>
Děkuji vám, paní předsedající, a děkuji také Parlamentu především za vysokou úroveň této debaty a za celý její přínos.
<SPEAKER ID="135" NAME="Paolo Costa">
zpravodaj. - (IT) Vážená paní předsedající, pane komisaři, dámy a pánové, toto nařízení je rámcové. Jakou kaši si uvaříme, takovou budeme i jíst. A jestli je chutná, zjistíme, až když ji budeme mít na talíři. V současnosti jenom vybíráme ten správný recept.
<P>
Jsem přesvědčen, že všem jsou nám zřejmé dva problémy. První souvisí s tím, že výsledkem zvýšeného výskytu terorismu je vyšší stupeň bezpečnostní ochrany a problém s terorismem není možné považovat za věc jednotlivce. Představa, že každý cestující má být zodpovědný za financování protiteroristických aktivit, je zjevně nereálná. Cestující mají společnou zodpovědnost a tato myšlenka by se měla dříve či později do jisté míry dostat do popředí a povzbudit státy k větší zodpovědnosti za takovéto činnosti.
<P>
Druhý problém se týká skutečnosti, že terorismus nás bohužel nutí měnit způsoby našeho jednání. Není možné, abychom se takříkajíc vyhnuli zavedení pravidel, která stanovují hranice všem našim činnostem, neboť nemůžeme dopustit, aby teroristé tento boj vyhráli. Musíme však vynaložit všechno úsilí, abychom zaručili, že postupně nenapomáháme vítězství terorismu tím, že nás nutí měnit způsob našeho života.
<P>
Je těžké najít kompromis. Dáváme do hry všechny své trumfy: spolurozhodovací postup, rozšířený postup komitologie, jednoduchý postup projednávání ve výborech. Máme všechny potřebné nástroje. V této oblasti máme ještě mnoho práce, ale myslím, že se nám již podařilo vybudovat dobrý základ.
<SPEAKER ID="136" NAME="Predsedající">
. - Rozprava je ukončena.
<P>
Hlasování se uskuteční v úterý, 11. března 2008.
<P>
Písemná prohlášení (článek 142)
<SPEAKER ID="137" NAME="Marian-Jean Marinescu  " AFFILIATION="PPE-DE">
písemně. - (RO) Harmonizace činností členských států, letišť a leteckých společností v oblasti postytování bezpečnostní ochrany civilní letecké dopravy je nezbytným požadavkem boje proti teroristickým hrozbám.
<P>
Musíme však najít rovnováhu mezi posílením bezpečnostní ochrany a poskytováním pohodlí uživatelům služeb letecké dopravy.
<P>
Je naší povinností přijmout všechna potřebná opatření s cílem zlepšit technickou výkonnost kontrolních zařízení, jakož i vykonávat jednorázovou kontrolu v případě tranzitních letů. Uvedená opatření by umožnila zkrácení délky kontroly a ze střednědobého až dlouhodobého hlediska by představovala snížení skutečných nákladů.
<P>
Na druhou stranu však nedostatek transparentnosti v souvislosti s výpočtem a uplatňováním daní, které souvisejí s opatřeními bezpečnostní ochrany, zkresluje kompetence v oblasti letecké dopravy a chápání toho, jakým způsobem jsou peníze využívány k přímému financování těchto opatření.
<P>
Aby měli daňoví poplatníci v Evropské unii a uživatelé služeb letecké dopravy jasnou představu o rozdělování vybraných částek, musí se otázky financování vyjasnit co nejdříve. Oddělí se tím financování přímých opatření od nákladů na pojištění a stejně tak i od jakékoliv státní pomoci na podporu dodatečných opatření bezpečnostní ochrany, o níž může rozhodnout členský stát.
