<CHAPTER ID="021">
Jednominutové projevy (článek 150) 
<SPEAKER ID="146" NAME="Předsedající">
Dalším bodem jsou jednominutové projevy k důležitým politickým otázkám.
<SPEAKER ID="147" NAME="Maria do Céu Patrão Neves" AFFILIATION="PPE">
(PT) Pane předsedající, 17. února v regionu Póvoa do Varzim postihlo tornádo skleníky 50 zemědělců, kteří odhadují utrpěné škody na 1,5 milionu EUR. Za několik sekund zničilo tornádo měsíce práce a roky investic. Zemědělci budou muset zasít nové plodiny a bude trvat měsíce, než se jejich produkce dostane na trh. Tito zemědělci již byli postiženi jinou bouří 27. února 2010. V té době byla výše škod stanovena na více než 4 miliony EUR a orgány na to dosud nijak nereagovaly.
<P>
Čísla odhalují význam rostlinné výroby pro místní hospodářství, v regionu je ohroženo na 2 000 rodin, celkem přibližně 5 000 lidí a 10 000 přímo a nepřímo souvisejících pracovních míst. Tyto mimořádné povětrnostní jevy jsou stále častější a ohrožují provádění této činnosti. Není-li dotována, je pojištění tak nákladné, že s ním je tato činnost neživotaschopná.
<P>
V této souvislosti se domnívám, že je důležité, aby Evropská unie zvážila stanovení společné minimální úrovně pojištění pro všechny zemědělce a zavedení prahů způsobilosti pro Fond solidarity. Je třeba zohlednit regionální rozměr: pokud tak neučiníme, mohou být regiony postižené vážnými pohromami vyřazeny, protože nebyl dosažen práh stanovený pro členský stát jako celek.
<SPEAKER ID="148" NAME="Předsedající">
Paní Patrão Nevesová, chtěl bych jen upozornit, že když máte slovo, hovoříte déle, než je váš vyhrazený čas, a mluvíte velmi rychle, což bylo pro tlumočníky poněkud obtížné. Mohla byste prosím zestručnit své poznámky?
<SPEAKER ID="149" NAME="Monika Smolková" AFFILIATION="S&amp;D">
(SK) Pane předsedající, minulý týden místopředseda vlády Slovenské republiky Ján Figeľ, bývalý eurokomisař, jednal v Bruselu, aby finanční prostředky z operačních programů "Informační společnost, věda a výzkum" a "Vzdělávání a začleňování" - celkem 350 milionů EUR - byly přesunuty do operačního programu "Doprava".
<P>
I výstavba dálnic je potřebná. Ale tak jako jsme přijali strategii EU 2020, a zejména v době krize, tak si také všichni musíme uvědomit, že odstraňování bariér růstu zaměstnanosti, řešení nových sociálních rizik či důraz na vzdělání, vědu a výzkum je prvním předpokladem ekonomického růstu.
<P>
Pro přesun finančních prostředků je třeba souhlasu všech komisařů. Společně se slovenskými pedagogy, vědci a dalšími občany Slovenska, kteří neschvalují tento přesun finančních prostředků, vyslovuji přesvědčení, že jednotliví komisaři budou obhajovat zaměstnanost, vzdělání, vědu a výzkum, kde 350 milionů EUR přinese obrovský prospěch, zatímco v dopravě by to představovalo pouhých 11 kilometrů dálnic, i když potřebných.
<SPEAKER ID="150" NAME="Ramon Tremosa i Balcells" AFFILIATION="ALDE">
Pane předsedající, minulý měsíc regionální valencijská vláda zrušila katalánský veřejný televizní kanál (TV3) ve Valencii. Toto opatření nejen odporuje evropským směrnicím o jazykové rozmanitosti, Evropské chartě regionálních či menšinových jazyků a španělské ústavě, ale zrušení katalánské televize je rovněž přímým útokem na kulturní bratrství, které sjednocuje katalánské a valencijské občany prostřednictvím společného jazyka.
<P>
Regionální valencijská vláda nyní uvaluje prohibitivní sankce na soukromou asociaci Acció Cultural del País Valencià, která před 20 lety instalovala televizní zesilovače, a nutí ji, aby je zrušila.
<P>
Rád bych také oznámil, že lidová zákonodárná iniciativa ve prospěch přijetí katalánské televize byla předložena španělskému parlamentu a podpořilo ji 615 000 občanů. Socialistická španělská vláda by ji měla vzít v úvahu, ale dosud neudělala nic.
<SPEAKER ID="151" NAME="Michail Tremopoulos" AFFILIATION="Verts/ALE">
(EL) Pane předsedající, dámy a pánové, Evropská komise a zbytek podpůrného mechanismu v Řecku nedávno oznámily závazek vlády získat 50 miliard EUR do roku 2015 prodejem veřejného majetku.
<P>
Zástupce Komise pan Deruz učinil prohlášení, v němž sdělil, že skutečným hazardem pro řeckou ekonomiku je přeshraniční privatizace veřejného majetku. Avšak veřejný majetek v Řecku není všechen stejný: obchodní majetek, jako například budovy, které neplní žádnou veřejnou funkci, představuje jednu věc a radikální změna využívání pozemku na úkor životního prostředí je věcí zcela jinou, protože ohrožuje volné prostory, jako je staré athénské letiště, které mají kompenzovat nedostatek zelených ploch ve městech s méně než 3 čtverečními metry zelené plochy na obyvatele v době, kdy evropský průměr je 10 čtverečních metrů zelené plochy na obyvatele.
<P>
Oblasti zásadního významu pro životní prostředí, jako např. delta řeky Nestos, kde již byla ohlášena zařízení cestovního ruchu na ploše tisíců hektarů, jsou rovněž ohroženy. Tyto změny využívání, které obětují zásadní ekologické funkce, jsou v protikladu k jakékoli definici udržitelného rozvoje. Krize a zadlužení neruší právo budoucích generací na životně důležité přirozené prostředí a příležitosti pro udržitelná města.
<SPEAKER ID="153" NAME="Marek Henryk Migalski" AFFILIATION="ECR">
(PL) Vážený pane předsedající, skutečně lituji, že pan McMillan-Scott již není za řízení odpovědný, protože mám k němu prosbu v souvislosti s lidskými právy, o která se tak zajímá. Jak je vám všem známo, po volbách, které se v Bělorusku konaly 19. prosince loňského roku, následovala vlna zatýkání. Skutečnost, že všichni protikandidáti pana Lukašenka byli uvězněni, jen podtrhuje bizarnost celé situace. Dne 19. února byl Ales Michalevič, jeden z protikandidátů, propuštěn z vězení. Potvrdil, že byl mučen. Popisu tohoto mučení vás ušetřím; stačí, když řeknu, že se jednalo o velice těžké mučení. Proto, vzhledem k tomu, že k této vážné záležitosti budeme tento týden přijímat usnesení, se obracím k celé této sněmovně a zejména k panu McMillan-Scottovi, který se problematice lidských práv věnuje s takovým zápalem, aby se v této otázce upřímně a co nejjasněji a nejdůrazněji vyslovili a aby požadovali, aby těmto zavrženíhodným praktikám byla učiněna přítrž. Děkuji.
<SPEAKER ID="154" NAME="Předsedající">
Děkuji vám, pane Migalski. Pan McMillan-Scott vás poslouchal z řečnické tribuny, ale my všichni se o lidská práva velmi zajímáme.
<P>
Zmínil jste mučení a já vás ujišťuji, že osoba, která nyní předsedá a jež zažila trhání nehtů, se též velmi zajímá o otázky lidských práv, protože jsme mohli zažít takové situace, které jste popsal, a proto mohu říci, že nás to nesmírně zajímá.
<SPEAKER ID="155" NAME="Miguel Portas" AFFILIATION="GUE/NGL">
(PT) Vážený pane předsedající, nejdříve, na začátku roku, přišla píseň. Tato píseň odsuzovala absurdní svět, ve kterém lidé musí studovat, aby se stali otroky: náš svět. Během několika hodin se tato píseň stala v mé zemi hymnou. Pak přišli čtyři mladí lidé, kteří prostřednictvím Facebooku vyjádřili protest s cílem sjednotit - cituji - nezaměstnané, [...] ty, jež jsou otroky, kterým se jen říká jinak - ti, kteří jsou najímání, ti, kteří pracují na krátkodobé smlouvy, ti, kteří mají nehlášenou práci, stážisté a ti, kteří získávají pracovní zkušenost: jinými slovy generace, které se v mé zemi zadlužují, aby mohly studovat, které téměř musí platit za to, aby získaly práci, a pak vydělávají 500 EUR za měsíc.
<P>
Více než 40 000 lidí se již na internetu na tuto demonstraci přihlásilo; tato demonstrace se bude konat tento týden v sobotu. Bude dobré, kdyby tato Evropa - tato Evropa přístupu shora dolů, tzv. "top-down" - vyslechla ty, kteří odmítají strach a mlčení a jsou unaveni nejistotou, tou nejistotou, kterou jsme na ně navalili. Jak se zpívá v té písni, je to generace "už to nemůžu dál snášet", a mají úplnou pravdu.
<SPEAKER ID="156" NAME="Nikolaos Salavrakos" AFFILIATION="EFD">
(EL) Vážený pane předsedající, rád bych promluvil na téma Libye. Povstání v této zemi, které přišlo z Tuniska a Egypta, bylo krvavější a vyvinulo se tragicky. Na první pohled se reakce prostých lidí jeví jako spontánní a stojící mimo ideologie. Je namířená proti režimu, který zjevně není schopen vyřešit trvalé problémy v oblasti růstu a základní sociální spravedlnost. Evropa má v této oblasti rozsáhlé zájmy. Mnoho evropských společností - britské, italské, francouzské a velké řecké společnosti - v Libyi, která je třetím největším producentem ropy v Africe, působí. Nejistota ohrožuje trhy a cena ropy již prudce vystřelila vzhůru.
<P>
Domnívám se, že za současných okolností musí Evropa věnovat zvláštní pozornost zvýšenému přílivu uprchlíků, a to jak z Libye, tak z celé severní Afriky, a dále zvratu ve všech evropských rozpočtech a obratu k horšímu v hospodářské krizi.
<P>
Kromě toho je třeba, aby byly vyhodnoceny příčiny, a musíme podniknout kroky ohledně toho, co se teď děje v Evropě; musíme zejména dát práci a budoucnost mladým lidem, protože mladí lidé v islámském světě nemají žádnou naději, a proto dělají to, co dělají, a měli bychom se dívat na to, co se zde děje.
<SPEAKER ID="157" NAME="Corneliu Vadim Tudor" AFFILIATION="NI">
(RO) Vážený pane předsedající, před několika málo dny rumunská vládnoucí strana přijala scestné rozhodnutí: hlasovali o eutanazii, konkrétně o zabíjení toulavých psů. Vyzývám Evropskou lidovou stranu, která vychází z křesťansko-demokratické doktríny: prosím naléhejte na své kolegy Svobodné demokratické strany v Rumunsku, aby neušpinili své ruce krví nevinných. Ježíš Kristus zvířata miloval: "Žádám milosrdenství a ne oběť," řekl Spasitel. Apeluji také na ostatní kolegy poslance: většina z vás doma chová alespoň jednoho psa, kterého bezvýhradně miluje.
<P>
Rumunsko se bohužel vrací do kruté temné doby středověku. Dnes Băsescův režim usmrcuje psy a zítra bude usmrcovat lidi. Vybíjení psů je také výnosný byznys pro mafii. Pomozte Rumunsku, aby se nestalo Ugandou Idiho Amina. Ať už to bude z jakýchkoliv důvodů, jsou možná pokojná a civilizovaná řešení, a nikdy v historii se zločinem nic nevyřešilo.
<SPEAKER ID="158" NAME="Eleni Theocharous" AFFILIATION="PPE">
(EL) Vážený pane předsedající, vážená paní komisařko, vážené dámy a pánové, veškerou naši pozornost si nedávno vyžádala lidová povstání v severní Africe. Neměli bychom však přehlížet povstání tureckých Kypřanů na okupované části ostrova Kypru. Je to velice důležité povstání a ti, kteří dělají, že hlas tureckých Kypřanů neslyšíme, nyní jejich hlas skutečně uslyší.
<P>
Turečtí Kypřané protestují proti hospodářsky nepříznivému prostředí, které způsobila turecká okupace, proti přítomnosti kolonizátorů, kteří ovlivňují demografickou skladbu obyvatelstva a vytlačují je, a proti náporu islámu se stovkami mešit, které se staví, a učiteli náboženství, které Erdoğan na okupovaný Kypr posílá, a bojují za přežití pod vlajkou Kyperské republiky.
<P>
Turečtí Kypřané říkají plánu Kofiho Annana "ne"; nebyli to oni, kdo schválili tento plán, který Kypr rozdělil jednou provždy. Proto se domnívám, že bychom měli dopřát sluchu protestům našich spoluobčanů, tureckých Kypřanů.
<SPEAKER ID="159" NAME="Mario Pirillo" AFFILIATION="S&amp;D">
(IT) Vážený pane předsedající, vážené dámy a pánové, situace, ve které se rybolov tuňáka obecného ve Středomoří nalézá, stále působí nevyčíslitelné hospodářské ztráty rybářským společenstvím. Italská vláda souhlasila s rozhodnutími ICCAT a snížila rybolovné kvóty pro lov tuňáka obecného pouze pro obchodní rybářská plavidla, a de facto zvýšila množství vyhrazené pro rekreační rybolov, což představuje absurdní opatření, které postihuje pouze rybáře, kteří se již ocitli ve velmi obtížné situaci.
<P>
V tomto ohledu vám připomínám negativní dopady na průmysl související s tím, že nebylo přijato rozhodnutí udělit výjimku pro rybolov sledě obecného. Doufám, že jedním z výsledků příští schůze, které se zúčastní komisařka Damanakiová, jež je zde dnes přítomna, bude to, že rybolov sledě obecného bude moci být v roce 2011 obnoven, alespoň v některých oblastech, jako je Schiavonea a Corigliano Calabro v Kalábrii, s možností přehodnocení pro rok 2012.
<SPEAKER ID="160" NAME="Sonia Alfano" AFFILIATION="ALDE">
(IT) Vážený pane předsedající, vážené dámy a pánové, domnívám se, že události, ke kterým došlo na Středním východě, ukázaly evropským orgánům, že nemohou nadále ignorovat porušování základních práv a ústav jednotlivých států. Omlouvám se, ale znovu musím podat zprávu o zavrženíhodném postupu ze strany vládnoucí většiny v Itálii s cílem uchránit pana Berlusconiho před soudním řízením, které právě začalo a týká se takových vážných zločinů, jako je vydírání a zneužívání dětské prostituce.
<P>
Tato většina v Itálii vyzvala Ústavní soud, aby rozhodl, který soud má vyslýchat pana Berlusconiho. Ústavní soud samozřejmě požadavek ohledně osobního soudce zamítne, ale my již nesmíme přehlížet bůhvíkolikátý pokus pana Berlusconiho napadnout italskou demokracii a nezávislost italského soudnictví.
<P>
Mnoho kolegů již podepsalo petici s cílem vyslat silný signál, který se dostane k italským občanům prostřednictvím jejich poslanců v evropském parlamentu. Je to, pane předsedající, zvláštní shoda náhod, že zatímco pan Berlusconi na soudnictví již mnoho let útočí, ministr spravedlnosti pan Alfano přijel ve vší nevinnosti do Štrasburku, aby nastínil plán, jak soudnictví zefektivnit, a nenašel si čas na to, aby navštívil Evropský parlament. Zřejmě se bojí, že by musel čelit nepříjemným otázkám ze strany zástupců občanů ohledně italského soudnictví a způsobu, jakým se někdo pokouší zničit jeho nezávislost?
<SPEAKER ID="161" NAME="Oldřich Vlasák" AFFILIATION="ECR">
(CS) Pane předsedající, dovolte mi, abych na půdě Evropského parlamentu upozornil na rozsudek Evropského soudního dvora C-236/09 z minulého týdne, na jehož základě nebude od 21. prosince příštího roku možné rozlišovat pojištěnce podle pohlaví. Unijní směrnice, resp. její výklad, v tomto případě jednoznačně přesáhla únosnou mez, odporuje přírodním zákonům a bude mít zásadně negativní dopad na pojišťovnický sektor. Je stejně nelogická, jako kdybychom pojišťovnám zakázali zohledňovat při výpočtu pojistného v neživotním pojištění, zda je dům na kopci nebo v zátopovém území či zda řidič motorového vozidla často bourá nebo nikoliv. Nejenom demografové totiž vědí, že ve vyspělých společnostech je v téměř celém věkovém rozsahu úmrtnost mužské populace vyšší než úmrtnost ženské populace, a to většinou velmi výrazně. Ženy se tak dožívají obvykle o 10 % vyššího věku. V České republice je to nyní 73 let u mužů, 80 let u žen. Popírat tuto pravdu a direktivně z Bruselu pojišťovnám nařizovat, že nesmí rozlišovat, zda je pojištěnec muž nebo žena, je v rozporu se všemi učebnicemi pojistné matematiky, ale hlavně zásadně diskriminuje skupiny pojištěnců. Výsledkem je, že ženy budou muset platit vyšší pojistné a muži budou dostávat nižší důchody.
<SPEAKER ID="162" NAME="João Ferreira" AFFILIATION="GUE/NGL">
(PT) Vážený pane předsedající, sociální dopady takzvaných úsporných opatření jsou každý den horší a horší. Finanční sektor a velké společnosti nadále hromadí nesmírné zisky a neudržitelné vydřidušství v oblasti národních zdrojů prostřednictvím platby úroků ze státního dluhu u zemí, jako je Portugalsko, pokračuje. V této souvislosti si musíme položit otázku: jak dlouho ještě budou ti, co ovládají tuto Evropskou unii, utahovat oprátku? Nyní předkládají takzvaný "Pakt pro konkurenceschopnost", což není nic jiného, než další útoky na mzdy a sociální práva, zvýšení věku pro odchod do důchodu, stále nejistější pracovní místa. Navíc to tito vládci chtějí prosadit prostřednictvím správy hospodářských záležitostí, proti vůli lidu.
<P>
Neustávající a sílící boj pracujících v Evropě ukazuje, že tyto civilizační kroky zpět nejsou nevyhnutelné a že je možná a nutná jiná cesta. Ještě jednou chceme poblahopřát všem těmto pracujícím za odvahu a odhodlání. Nespočetné zápasy, stávky, protesty a demonstrace, zejména stávka Generální konfederace portugalských pracujících (CGTP), která se koná dne 19. května, dávají naději a posilují víru v lepší budoucnost.
<SPEAKER ID="163" NAME="Angelika Werthmann" AFFILIATION="NI">
Vážený pane předsedající, životní podmínky Kypřanů žijících v severní části Kypru, v části okupované tureckou armádou, což je armáda kandidátské země, jsou nesnesitelné. Čelíme například pokračujícímu porušování lidských práv. Turecko do této části Kypru přemisťuje své obyvatele, a je tak odpovědné za výrazné demografické změny. Turečtí Kypřané již dnes ve své vlasti představují menšinu a bylo též změněno mnoho původních názvů vesnic.
<P>
V uplynulých týdnech došlo ke dvěma shromážděním. V reakci na lednové shromáždění Turecko slovně napadlo turecké Kypřany a s cílem dosadit guvernéra vyměnilo svého velvyslance na severním Kypru. Proto vás, pane předsedající, žádám, abyste podnikl náležité kroky, aby se část evropského území neztratila a nedostala do rukou Turecka, a abyste zajistil, aby pan Elcil, generální tajemník KTOS, byl ve své vlasti v bezpečí.
<SPEAKER ID="164" NAME="Georgios Koumoutsakos" AFFILIATION="PPE">
(EL) Vážený pane předsedající, vážená paní komisařko, před několika hodinami agentura Moody's znovu snížila rating řecké ekonomiky. Patřím k řecké opoziční straně a musím říci, že se k hospodářské politice řecké vlády stavíme značně kriticky. Rozhodnutí agentury Moody's je však naprosto nepodložené. Bylo oznámeno jeden den před aukcí půlročních pokladničních poukázek, která je pro Řecko zásadní, a par dní před velice důležitou schůzí Evropské rady, která se bude konat ve dnech 11. až 25. března a během které bude přijato závažné rozhodnutí.
<P>
Nejen Řecko trpí těmito svévolnými ratingy stanovenými ratingovými agenturami. Je třeba, aby činnost těchto agentur byla regulována zákonem. Dokud mám ještě slovo, rád bych řekl několik slov o březnové schůzi Evropské rady: březen bude pro eurozónu a celou Evropskou unii zásadním měsícem. Jakékoliv pochybení způsobí Unii vážné problémy. Rozdrtilo by trhy a tomu musíme předejít; už nemůžeme čekat.
<SPEAKER ID="165" NAME="Ioan Enciu" AFFILIATION="S&amp;D">
(RO) Vážený pane předsedající, na základě pověření ze strany Koalice nevládních organizací pro strukturální fondy bych rád příslušné evropské orgány upozornil na to, že strukturální fondy v Rumunsku, zejména Operační program lidské zdroje a zaměstnanost, jsou velmi špatně vedeny. Rumunská vláda a její předseda se osobně zavázali, že zlepší podmínky pro využívání těchto fondů. Výsledky jsou bohužel bídné. Nejenže rumunský orgán pro řízení strukturálních fondů příjemcům pomoci z těchto fondů nijak nepomáhá, ale ještě jim přístup k fondům ztěžuje.
<P>
Nepravosti jsou nekonečné: od nepoctivých zásahů do grantových smluv až po nepřiměřená zpoždění v platbách a přidělení netransparentních finančních prostředků na základě politické příslušnosti. Rád bych využil této příležitosti k tomu, abych Evropskou komisi vyzval k tomu, aby neprodleně zasáhla a kontrolovala činnost agentur pověřených v Rumunsku řízením evropských fondů. Nepřestávající zneužívání, ke kterému dochází na všech úrovních ze strany zástupců těch, kteří jsou nyní u moci, a o němž stále podávají zprávy nevládní organizace a ti, kteří měli být příjemci této pomoci, může zastavit jen vnější zásah.
<SPEAKER ID="166" NAME="Pat the Cope Gallagher" AFFILIATION="ALDE">
Vážený pane předsedající, Mezinárodní fond pro Irsko sehrál závažnou úlohu v nastolení míru a smíření v mé zemi.
<P>
Od svého založení v roce 1986 Fond poskytl pomoc ve výši více než 838 milionů EUR mnoha projektům jak v Severním Irsku, tak i v pohraničních okresech. Nadále podporuje projekty v hospodářsky znevýhodněných regionech. Minulý týden fond přidělil 9,8 milionu EUR na podporu iniciativ v oblasti vzdělávání a sportu v Irsku v hrabstvích Donegal, Monaghan a Sligo.
<P>
Nyní však ohledně budoucnosti panuje velká nejistota. Sněmovna reprezentantů Spojených států amerických nedávno tento fond zařadila mezi ty zahraniční projekty, na které se vztahuje omezení rozpočtu USA. Očekávala bych, že náš nově zvolený předseda vlády - náš Taoiseach - tuto otázku ve Washingtonu vznese u příležitosti oslav Dne svatého Patrika.
<P>
(GA) Evropská unie stejně jako irská a britská vláda řekla, že podporuje rozšíření programu Fondu. A i když podpora Fondu ze strany Spojených států je pro něj zásadní, není důvod pro to, aby irská a britská vláda již neposkytovaly Fondu cílené a omezené finanční prostředky.
<SPEAKER ID="168" NAME="Ryszard Czarnecki" AFFILIATION="ECR">
(PL) Vážený pane předsedající, minulou neděli se v Litvě konaly místní volby. Sdružení zastupující polskou národnostní menšinu dosáhlo významného úspěchu, a to i přes to, že Poláci jsou v Litvě již léta opakovaně diskriminováni. Země, kterou ukradly před 50 lety sovětské orgány, bohužel Polákům nikdo nevrátil. Příležitosti pro národní vzdělávání pro Poláky, kteří v Litvě žijí, jsou velice omezené. Polská jména jsou násilně překrucována, není dovoleno, aby se psala podle polského pravopisu. Navíc - v protikladu k evropským normám a k nařízením Rady Evropy - není dovoleno, aby na dopravních značkách a tabulích byla jména měst a ulic v polštině. Vyzývám Evropský parlament, aby se otázkou Poláků v Litvě zabýval, protože představuje očividnou diskriminaci proti příslušníkům mého národa, kteří v Litvě žijí, což - a to podtrhuji - je zcela proti evropským normám.
<SPEAKER ID="169" NAME="Willy Meyer" AFFILIATION="GUE/NGL">
(ES) Vážený pane předsedající, vážená paní komisařko, naléhavě bych chtěl vyjádřit nesouhlas mé skupiny s rozhodnutím Rady prodloužit o další rok stávající Dohodu mezi Evropskou unií a Marokem o partnerství v odvětví rybolovu, jak navrhla Komise.
<P>
Nesouhlasíme s tímto rozhodnutím, protože tato dohoda se stále vztahuje i na vody neautonomního teritoria Západní Sahary. Jak všichni víme, toto území je jedním z mála afrických území, která stále čeká dekolonizace, a tuto dekolonizaci podporuje Organizace spojených národů. Tyto vody nejsou vodami Maroka. Nepatří Maroku, a Evropská unie by tudíž neměla zahrnovat vody Západní Sahary do této dohody.
<P>
Rozsudky mezinárodních soudů toto stanovují, a nadto podle mezinárodního práva tyto vody Maroku nepatří. Právní služba této sněmovny vyjádřila své výhrady, protože prospěch z předchozí dohody v oblasti rybolovu nesměřoval k lidu Sahrawi. Proto se z právního hlediska stavíme jasně proti tomuto rozhodnutí.
<P>
Dámy a pánové, domnívám se, že musíme být velice opatrní a pamatovat na to, co se stalo v Tunisku, Egyptě a Libyi; a Evropská unie by měla být mnohem přísnější, když vyžaduje soulad s mezinárodním právem.
<SPEAKER ID="170" NAME="Nuno Teixeira" AFFILIATION="PPE">
(PT) Vážený pane předsedající, vážená paní komisařko, Evropský parlament bude brzy vyzván, aby dosáhl rozhodnutí týkajícího se programu speciálně zaměřeného na odlehlost a ostrovní charakter (POSEI), který byl vytvořen s cílem reagovat na odlehlost a ostrovní charakter nejvzdálenějších regionů Evropské unie. Tato reforma je výsledkem nejen potřeby přizpůsobit jej nové právní situaci Lisabonské smlouvy, ale také - a zejména - proto, aby provádění pravidel programu bylo pružnější.
<P>
Lisabonská smlouva uznává znevýhodnění a omezení nejvíce vzdálených regionů, a právě proto musíme přizpůsobit a zmodernizovat stávající systém, abychom zohlednili výzvy, kterým tyto regiony čelí, a to co se týká jejich rozsahu, tak i obsahu. V případě Madeiry zmiňuji zejména nutnost odstranit překážky pro vývoz a přepravu zpracovaných produktů, což velmi omezuje rozvoj a růst odvětví zemědělství a průmyslu. Ohroženo je zejména pěstování banánů, a to postupným otevíráním trhů pro třetí země, ale totéž platí i o produkci mléka a vína. Teritoriální soudržnost míří k harmonickému rozvoji regionů Evropské unie; k témuž by měl přispět i přezkum programu POSEI.
<SPEAKER ID="171" NAME="Gerard Batten" AFFILIATION="EFD">
Vážený pane předsedající, rád bych vás informoval o všem, co souvisí s nejnovějším vývojem v oblasti evropského zatýkacího rozkazu.
<P>
Mnoho občanů bylo vydáno i přesto, že proti nim neexistuje žádný skutečný důkaz. Soudy samozřejmě nemohou takové důkazy posuzovat a předejít nespravedlivému vydání. Nyní došlo k novému zlepšení. Jeden z mých voličů, Dr. Miguel-Ángel Meizoso, čelí vydání do Španělska, a to nikoliv proto, že by byl obviněn ze spáchání nějakého zločinu, ale proto, aby mohl být vyšetřován v souvislosti se zločinem, kterého by se údajně mohl v budoucnosti dopustit. Život Dr. Meizosa, který v Londýně žije již 20 let, je nyní úplně rozbit díky rozmaru nějakého vyšetřujícího úředníka, který vyšetřuje zločin, který se nestal. Pokud tomu někdo nevěří, velice rád poskytnu informace k tomuto případu.
<P>
Kdy se tento Parlament bude zabývat nespravedlností, která se děje ve jménu evropského zatýkacího rozkazu?
<SPEAKER ID="172" NAME="Eduard Kukan" AFFILIATION="PPE">
(SK) Vážený pane předsedající, Evropská unie musí co nejdříve zaujmout vůči Bělorusku zásadní postoj. Není možné, abychom komunikovali s režimem, který zadržuje politické vězně a v němž občanská společnost nemá svobodu projevu, ani v něm neexistují svobodná média.
<P>
Situace po volbách ukázala, že Lukašenkova moc není neomezená. EU by toho měla využít a měla by této zemi pomoci vymanit se ze spárů tohoto autoritativního režimu. Specifickou roli zde hraje i odpovědnost postkomunistických států, která vychází ze zkušeností s režimy podobnými běloruskému režimu.
<P>
Náš postoj proto musí být zásadový a musí vycházet z hodnot. EU také musí podniknout kroky, aby izolovala ty, kteří jsou zodpovědní za falšování voleb, aby zastavila kontakty s vysoce postavenými funkcionáři režimu a aby zmrazila jejich aktiva.
<P>
Na druhé straně je třeba rozšířit okruh přátel, kteří upřednostňují stejné hodnoty a zásady, které jsou běžné v EU. Musíme co nejdříve nabídnout alternativu k současnému vývoji a vycházet přitom z toho, že země s autoritativním režimem nemá v Evropě budoucnost.
<SPEAKER ID="173" NAME="Constance Le Grip" AFFILIATION="PPE">
(FR) Vážený pane předsedající, vážená paní komisařko, ráda bych věnovala svoji minutu Paktu pro konkurenceschopnost a konvergenci. Protože se již blíží summit eurozóny - ten se bude konat za několik dnů, dne 11. května -, myslím, že je důležité zdůraznit, že myšlenka Paktu pro konkurenceschopnost a konvergenci je sama o sobě dobrá a velice vhodná.
<P>
Řekněme to na rovinu. Je zřejmé - alespoň mně to zřejmé je -, že Pakt pro konkurenceschopnost v podobě, o které nyní diskutujeme, kterou projednáváme a kterou zvažujeme, není a ani nebude jednoduše nějakým dalším dokumentem nebo výčtem zbožných přání, která nikdy nebudou realizována. Je to slavnostní prohlášení o tom, že posílíme hospodářský pilíř naší měnové unie.
<P>
Bude se jednat o kvalitativní skok vpřed, směrem k větší konvergenci mezi ekonomikami eurozóny a směrem k rozsáhlejší politické koordinaci, zejména v oblasti vnitrostátních kompetencí, protože tyto oblasti představují základní faktory pro posílení naší konkurenceschopnosti. Samozřejmě, intenzita světové hospodářské války znamená, že je absolutně zásadní, abychom posílili konkurenceschopnost naší části světa. To bude zahrnovat pokrok v našem boji proti veřejnému dluhu, stabilizaci naší měny a výraznější sladění našich hospodářských, sociálních a daňových systémů.
<P>
Mezivládní postupy byly nedávno velmi pomlouvány v porovnání s metodou Společenství. Mě tyto diskuse připadají poněkud bezobsažné a nesmyslné; rozhodně nezohledňují starosti našich spoluobčanů. Stejně jako předseda pan Van Rompuy se domnívám, že buď zaujmeme evropský přístup, nebo žádný přístup mít nebudeme.
<SPEAKER ID="174" NAME="Czesław Adam Siekierski" AFFILIATION="PPE">
(PL) Vážený pane předsedající, domnívám se, že nastala jedinečná shoda okolností, protože budu mluvit o stejném tématu. Záměrem Paktu pro konkurenceschopnost je spojit ekonomiky zemí eurozóny prostřednictvím dalekosáhlých strukturálních reforem a jeho hlavním cílem je zvýšit konkurenceschopnost eurozóny a posílit mezinárodní důvěru v eurozónu. I když tento pakt obsahuje řadu užitečných cílů, týkajících se, mimo jiné, boje proti schodku nebo důchodových reforem, musíme si uvědomit rizika, která s sebou nese. Zaprvé, způsob, jakým byla tato iniciativa oznámena, tedy bez konzultací s vládami ostatních států, zakládá nebezpečný precedens; zachovává vlastně onen model tichého francouzsko-německého tandemu, který o klíčových otázkách EU rozhoduje, aniž by se ptal partnerů na jejich názory. Zadruhé tento projekt mnoho zemí přijalo jako další pokus o vytvoření dvourychlostní Evropy, jejíž jádro by představovaly hospodářsky nejvíce konkurenceschopné státy. Jistě, iniciátoři Paktu přizvali státy vně eurozóny k účasti; není nicméně pochyb o tom, že se jedná o čistě taktický tah. Vzhledem k nárůstu protekcionistických nálad v mnoha zemích eurozóny můžeme předpokládat, že zavedení přísných opatření povede k tomu, že se eurozóna stane hrozbou pro jednotný trh EU, nebo bude představovat jeho omezení. Moc vám děkuji.
<SPEAKER ID="175" NAME="Předsedající">
Tímto je tento bod uzavřen.
