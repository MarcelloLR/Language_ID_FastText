<CHAPTER ID="004">
Zpráva o pokroku Chorvatska za rok 2010 (rozprava) 
<SPEAKER ID="008" NAME="Předseda">
- Dalším bodem jsou prohlášení Rady a Komise o zprávě o pokroku Chorvatska za rok 2010.
<P>
Včera jsem se setkal s chorvatskou premiérkou a doprovázeli mě dva zástupci našich klíčových orgánů; pan Swoboda, příslušný zpravodaj, a pan Hökmark, předseda naší stálé delegace v Chorvatsku. Diskutovali jsme o tématu pokroku Chorvatska na jeho cestě do Evropské unie. Mimořádně mě těší, že dnes můžeme diskutovat o stavu jednání a vyhlídkách na budoucnost Chorvatska v Evropské unii přímo, v přítomnosti všech našich kolegů poslanců. Jsem potěšen i tím, že je zde ve sněmovně přítomen pan komisař Füle, který je odpovědný za naši politiku sousedství. Nyní bych byl rád, kdyby se ujal slova pan Martonyi jménem Rady. Pan Martonyi a maďarské předsednictví přisuzují rozšíření EU o Chorvatsko velkou důležitost, a tato věc je tudíž důležitým bodem na programu maďarského předsednictví. Ujměte se prosím slova, pane Martonyi.
<SPEAKER ID="009" NAME="János Martonyi">
úřadující předseda Rady. - Pane předsedo, jménem předsednictví Evropské unie mi dovolte říci, že je pro mě mimořádně velkým potěšením promluvit dnes na plenárním zasedání Evropského parlamentu.
<P>
Toto setkání skýtá příhodnou příležitost ke zhodnocení pokroku v procesu přistoupení Chorvatska a představení plánů maďarského předsednictví na první pololetí tohoto roku.
<P>
Ze všeho nejdříve bych chtěl uvítat aktivní zapojení Parlamentu do procesu rozšíření a jeho konstruktivní přispění ke všeobecné diskusi o rozšíření, zejména pak o procesu přistoupení Chorvatska.
<P>
Jak jsme již několikrát zdůraznili, rozšíření posiluje mír, demokracii a stabilitu v Evropě, slouží strategickým zájmům Evropské unie a pomáhá EU lépe dosahovat cílů politik v důležitých oblastech, jež jsou klíčové pro hospodářskou obnovu a udržitelný růst.
<P>
Rozšíření je jednou z rozhodujících hybných sil politické a hospodářské reformy. Postupuje kupředu tempem, které z velké části závisí na plnění kodaňských kritérií danou kandidátskou zemí a na její schopnosti převzít závazky spojené s členstvím.
<P>
Rozšíření je jednou z hlavních priorit našeho předsednictví a naším úkolem během tohoto pololetí bude dosáhnout pokroku v této politice v souladu s obnoveným konsensem o rozšíření, který byl schválen na zasedání Evropské rady v prosinci 2006, a v souladu se závěry Rady ze dne 14. prosince 2010, jež Evropská rada potvrdila.
<P>
Pokud jde o Chorvatsko, uzavření přístupových jednání, jak se uvádí v závěrech Evropské rady, je na dosah, a naším cílem je uzavřít tato jednání do konce maďarského předsednictví - samozřejmě pod podmínkou, že Chorvatsko splní zbývající kritéria pro uzavření vyjednávacích kapitol.
<P>
Rádi bychom také v nejvyšší možné míře dokončili smlouvu o přistoupení, a připravili tak cestu pro přistoupení Chorvatska k EU, na které se těšíme. Proto, jak je zdůrazněno ve vašem usnesení, toto pololetí bude pro vyjednávací proces Chorvatska rozhodující.
<P>
Dovolte mi nyní velmi stručně promluvit o nedořešených otázkách. Doposud, od začátku jednání, bylo k jednání otevřeno 34 z 35 kapitol, z nichž 28 již bylo předběžně uzavřeno.
<P>
Jsme tedy velmi blízko uzavření jednání. Stále však musíme uzavřít několik obtížných kapitol, jako je hospodářská soutěž, zemědělství a rozvoj venkova, rybolov, regionální politika a koordinace strukturálních nástrojů, soudnictví a základní práva a finanční a rozpočtová ustanovení, z nichž některé samozřejmě budou mít rozpočtové důsledky.
<P>
V závěrech Rady o Chorvatsku přijatých loni v prosinci jsme zdůraznili klíčové otázky, jež vyžadují další práci v těchto oblastech. Byli jste o nich informováni. Rádi bychom také zdůraznili některé body, které vaše usnesení náležitě odráží.
<P>
Rada konstatovala, že Chorvatsko dosáhlo povzbudivého pokroku v mnoha oblastech, včetně právního státu a boje proti korupci na vysoké úrovni. Zároveň je však jasné, že je zapotřebí dalšího úsilí, a to v oblasti nezávislosti a účinnosti soudnictví a boje proti korupci na všech úrovních.
<P>
Rada také vyzvala Chorvatsko k zintenzivnění úsilí s cílem splnit zbývající kritéria, včetně dosažení přesvědčivých výsledků, zejména pokud jde o politiku hospodářské soutěže a rovněž soudnictví a základní práva.
<P>
V tomto ohledu bych rád zdůraznil význam, který přikládáme monitorovacímu procesu, pokud jde o soulad s acquis a jeho provádění, s cílem zajistit administrativní kapacitu a dosáhnout přesvědčivých výsledků.
<P>
Obzvláště hodnocení pokroku v oblasti soudnictví a základních práv Komisí v březnu bude velmi důležité, pokud jde o možnost uzavření kapitoly 23 později v tomto pololetí. Navíc pokud jde o Mezinárodní trestní tribunál pro bývalou Jugoslávii (ICTY), Rada zaznamenala celkově dobrou spolupráci Chorvatska s ICTY, přičemž zopakovala, že je nadále podstatná plná spolupráce, a to v souladu s rámcem pro jednání.
<P>
Vzhledem k tomu, že meziagenturní pracovní skupina začala hledat nové způsoby řešení, vyzvala Rada Chorvatsko k pokračování ve správním vyšetřování, aby tak byly zajištěny všechny chybějící vojenské dokumenty.
<P>
Rada dále uvítala aktivní roli Chorvatska při regionální spolupráci i zlepšování jeho vztahů se sousedními zeměmi a jeho úsilí o usmíření v regionu.
<P>
Vstup arbitrážní dohody o pohraničních otázkách se Slovinskem v platnost na konci listopadu byl v tomto ohledu velmi vítaným krokem. S ohledem na význam dobrých sousedských vztahů vyzvala Rada Chorvatsko, aby navázalo na pokrok dosažený v této oblasti a ve spolupráci s dotčenými zeměmi usilovalo o vyřešení všech doposud otevřených dvoustranných a regionálních otázek.
<P>
Závěrem bych rád znovu zdůraznil, že během našeho předsednictví ještě zbývá mnohé udělat. Chorvatsko by mělo vynaložit veškeré úsilí, aby splnilo zbývající kritéria, zachovalo a vylepšilo to, čeho již bylo dosaženo, a v souladu s rámcem pro jednání, přesvědčivým způsobem řešilo všechny ostatní doposud nedořešené závazky.
<P>
Pokud jde o nás, rozumí se samo sebou, že v tomto úsilí počítáme s podporou a spoluprací všech členských států, Evropské komise a samozřejmě především Evropského parlamentu.
<P>
Je zásadní udržet tuto dynamiku s cílem úspěšně uzavřít jednání, jak je zdůrazněno mezi prioritami maďarského předsednictví do konce června, tj. do konce našeho předsednictví.
<SPEAKER ID="010" NAME="Předseda">
Politika sousedství je velice důležitá pro Evropskou unii, středomořský region, Východní partnerství a především pro západní Balkán. Předám nyní slovo panu komisaři odpovědnému za tuto politiku.
<SPEAKER ID="011" NAME="Štefan Füle">
člen Komise. - Pane předsedo, rád bych poblahopřál zpravodaji pro Chorvatsko, panu Hannesovi Swobodovi, a vyjádřil své uznání jeho férové a vyvážené zprávě. Zpráva oceňuje působivý pokrok, jehož Chorvatsko dosáhlo v plnění kritérií pro přistoupení, zatímco uznává i úsilí, jehož je pro uzavření jednání stále zapotřebí.
<P>
Evropská unie a Chorvatsko již předběžně uzavřely 28 z 35 kapitol jednání. Ministerská konference o přistoupení dne 19. dubna by měla být schopna předběžně uzavřít další kapitoly, u nichž Chorvatsko buď již splnilo nebo téměř úplně splnilo kritéria pro uzavření jednání. Jak konstatovala Rada ve složení pro obecné záležitosti na zasedání v prosinci 2010, uzavření jednání je na dosah.
<P>
Jako je tomu u všech jednání, ty nejobtížnější otázky zbývá vyřešit v závěrečné fázi. Jak právě zdůraznil pan ministr Martonyi, maďarské předsednictví dříve ohlásilo svůj cíl dokončit jednání v první polovině roku 2011, budou-li splněna všechna kritéria. To je ambiciózní cíl, kterého může být dosaženo pouze tehdy, bude-li Chorvatsko nadále vyvíjet výjimečné úsilí o včasné splnění zbývajících požadavků.
<P>
Hlavními doposud otevřenými výzvami jsou kritéria pro uzavření pro kapitolu 23: Soudnictví a základní práva a kapitolu 8: Politika hospodářské soutěže. Chorvatsko na obou těchto oblastech usilovně pracuje, nyní však nastal čas ujít poslední kus cesty.
<P>
Co se týče soudnictví a základních práv, hlavními oblastmi, v nichž je Chorvatsko vyzýváno ke splnění svých závazků, jsou: dosažení důvěryhodných a udržitelných výsledků v boji proti korupci; posílení nezávislosti, odpovědnosti, nestrannosti a profesionality soudnictví; řešení otázky beztrestnosti pro válečné zločiny; plnění cílů programu pro ubytování uprchlíků a zlepšení provádění práv menšin. Požadavkem je nadále i plná spolupráce s ICTY.
<P>
V každé z těchto oblastí jsou stanovena jasná kritéria, jež je třeba splnit. Komise nyní vyhodnocuje pokrok dosažený Chorvatskem pro každé z těchto kritérií, o čemž budeme referovat v naší nadcházející průběžné zprávě o této kapitole, jež má být hotova do poloviny března.
<P>
Včera jsme měl velmi užitečné a konstruktivní setkání s paní premiérkou Kosorovou. Hovořili jsme o významnosti zachování dynamiky přístupových jednání a vyřešení zbývajících otevřených otázek. Chorvatské orgány jsou si dobře vědomy toho, co ještě musí udělat. Velmi mě potěšilo ujištění o osobním závazku paní premiérky k zajištění toho, že práce bude pokračovat plnou rychlostí, dokud proces přistoupení k Evropské unii nebude moci být uzavřen.
<P>
Nemohu než bezvýhradně souhlasit s hlasy vyzývajícími Evropskou unii k tomu, aby Chorvatsku ani nedávala "zvláštní slevy", ani mu nestavěla umělé překážky. Zásady plného dodržení podmíněnosti, která platí pro kandidátské země, a plného dodržení závazků, jež přijala Evropská unie, jsou nadále základními pilíři procesu rozšíření. To je podstatou jeho důvěryhodnosti.
<P>
Komise bude nadále poskytovat plnou podporu Chorvatsku, které tvrdě pracuje, aby dosáhlo svého cíle přistoupení k Evropské unii. Jsem si jist, a nyní hovořím ve stejném duchu jako pan ministr Martonyi, že členské státy rozhodnou o možnosti uzavření přístupových jednání, jakmile se budeme moci přesvědčit, že všechna zbývající kritéria pro uzavření jednání byla splněna. Stejně tak jsem si jist, že až bude Parlament požádán, aby udělil svůj souhlas s návrhem přístupové smlouvy, sehraje tuto rozhodující úlohu v souladu s velice konstruktivním přístupem, který v souvislosti s procesem přistoupení Chorvatska již ukázal.
<P>
Společně s vaším panem zpravodajem Swobodou jsem pevně přesvědčen o tom, že občané Chorvatska, poté, co budou vyzváni k podpoře přistoupení své země k Evropské unii, si budou moci zvolit své zástupce v příštích volbách do Evropského parlamentu.
<SPEAKER ID="012" NAME="Hannes Swoboda">
jménem skupiny S&D. - (DE) Pane předsedo, dámy a pánové, ze všeho nejdříve bych rád vyjádřil své upřímné díky všem stínovým zpravodajům za jejich vynikající spolupráci, jejímž výsledkem je naše zpráva, které se snad dostane široké podpory.
<P>
Na úvod se zmíním o velmi úspěšné - alespoň jsem o jejím úspěchu přesvědčen - včerejší návštěvě paní premiérky Jadranky Kosorové v této sněmovně. Pane předsedo, zmínil jste, že přistoupení Chorvatska je nejen významné pro Chorvatsko a pro Evropskou unii, ale je rovněž důležité jako signál pro celý region. První bod, kterým bych to rád zdůraznil, souvisí s reformami. Pokud daná země splní úkoly, které se po ní žádaly, pak musíme i my dodržet sliby, které byly ohledně členství dány. Jak již řekl pan Martonyi a pan komisař, je zde stále práce, kterou je třeba odvést. Poselstvím musí i nadále být: prosím, podnikněte i závěrečné kroky reforem, abychom mohli dosáhnout našeho společného cíle uzavření smlouvy v červnu.
<P>
Pan Schulz během rozhovoru s paní Kosorovou řekl, že spor v Piranském zálivu by se dříve řešil válkou. Dnes sedíme u stolu a snažíme se najít způsob vyjednávání o těchto záležitostech. I to je důležitým signálem pro tento region jako celek - myslím zde na Srbsko a Kosovo - že takové spory lze urovnat nikoli bojem, ale jednoduše cestou jednání a dialogu. Paní premiérka řekla, že v její zemi se vláda i opozice ubírají stejným směrem, pokud jde o EU. Můj poslední rozhovor se Zoranem Milanovićem, vedoucím představitelem chorvatské sociálnědemokratické opozice, rovněž potvrdil, že tomu tak je.
<P>
Včera jsme diskutovali o Albánii. I Albánie by si toto mohla vzít za příklad řešení situací, když jde o důležité společné zájmy, mimo jakoukoli politickou diskusi.
<P>
Měli bychom proto do Záhřebu a celého Chorvatska vyslat dvojí poselství v tom smyslu, že my - Rada, Komise a Evropský parlament - společně pracujeme, abychom mohli uzavřít jednání v červnu, aby mohla být uzavřena smlouva a my pak mohli na podzim dát svůj souhlas, což umožní skutečné provedení ratifikačního procesu, avšak prosím - a s tímto se obracíme na Chorvatsko - zabývejte se otázkami, jež jsou stále nedořešeny. Pokud jde o boj proti korupci, byly již podniknuty odvážné kroky, avšak je zde několik závěrečných kroků, kterých je stále zapotřebí. Pokud jde o reformu soudního systému a také pokud jde o loděnice, je stále ještě třeba odvést práci. Všechny tyto body jsou však zmíněny v naší zprávě a nepředstavují nepřekonatelné překážky, nýbrž poskytují příležitost pro Chorvatsko, aby příslušné požadavky ještě splnilo.
<P>
S ohledem na to, dámy a pánové, bychom dnes měli vyslat společné poselství od nás všech zde Chorvatsku, a vskutku celému regionu, v tom symslu, že pokud určitá země splní úkoly, o jejichž splnění byla požádána, Evropská unie také splní svůj slib, že jí umožní stát se členem této Unie. Pane předsedo, jak jste i vy včera řekl: bude prospěšné i pro Evropskou unii, pokud přijmeme Chorvatsko, splní-li vše, o co bylo požádáno.
<P>
Rád bych proto ještě jednou poděkoval stínovým zpravodajům. Budeme-li schopni vyslat signál, který bude v nejvyšší možné míře sjednocený, Chorvatsku a celému regionu, učiníme zásadní krok kupředu pro mírovou integraci celého regionu.
<SPEAKER ID="014" NAME="Bernd Posselt">
jménem skupiny PPE. - (DE) Pane předsedo, pane komisaři, dámy a pánové, přiznám se, že se dnes cítím velmi dojat, neboť letos si připomínáme 20 let od konsolidace hnutí za demokracii ve Slovinsku a Chorvatsku. Bylo rok staré a lidé oslavovali stejně jako v Maďarsku, České republice a jinde.
<P>
A pak 28. června 1991 přišel brutální útok Jugoslávské lidové armády. V tu dobu se zdálo, že se všechno vrátilo zpět k tomu, jak to bylo dřív. Byl jsem ve Vukovaru, když byl tento malý, vzkvétající model Evropy zničen a stovky tisíc lidí ztratily své domovy a tisíce jich přišly o život. Od té doby jsem měl možnost doprovázet Chorvatsko na cestě směřující k Evropské unii. Zcela jednoznačně musíme uznat, že Chorvatsko vyvinulo naprosto mimořádné úsilí, aby po této cestě postupovalo dál.
<P>
Pan komisař dnes přišel s klíčovým slovem. Mluvil o férovosti. Mohli bychom dát Swobodově zprávě souhrnný název "Férovost pro Chorvatsko", protože to je podstatou této záležitosti. Není to o výsadách či úlevách - to již bylo správně řečeno - ale o férovosti. Chorvatsko je nyní připraveno na přistoupení k Evropské unii. V několika oblastech je ještě v příštích několika měsících zapotřebí vyvinout závěrečné úsilí. Nesmíme však pro tuto zemi vytvářet umělé překážky, jak tomu bohužel v průběhu posledních několika let opakovaně bylo. Chorvatsko patří do historického a kulturního kontextu se Slovinskem a Maďarskem. Mělo být přijato do Evropské unie společně s těmito středoevropskými zeměmi - Chorvatsko je také ve velké míře středoevropskou zemí. Z mnoha různých důvodů se tak nestalo, avšak nyní čas dozrál. Právě proto o to usilujeme. Nestanovujeme žádné termíny - držíme se svého názoru, že kritéria jsou důležitější než termíny. Důrazně však vyzýváme k tomu, aby se nevytvářely žádné umělé překážky a aby se s touto zemí zacházelo férově a spravedlivě.
<SPEAKER ID="015" NAME="Ivo Vajgl">
jménem skupiny ALDE. - (SL) Pane předsedo, dnes naposledy diskutujeme o zprávě o pokroku Chorvatska jako kandidáta na plné členství v Evropské unii. Chtěl bych poděkovat zpravodaji, panu Hannesovi Swobodovi, který tuto práci dělá již řadu let, za jeho konstruktivní a přátelský přístup, jak mezi stínovými zpravodaji, tak při jeho jednáních s chorvatskou vládou a, řekl bych, i s chorvatskými lidmi.
<P>
S ohledem na minulost a vzhledem k okolnostem, za nichž se Chorvatsko před dvaceti lety stalo nezávislou zemí, bychom možná mohli říci, že na členství již čekalo dost dlouho, ne-li příliš dlouho. Pane ministře Martonyi, poskytl jste nám velmi konkrétní informace o vašich plánech týkajících se přístupových jednání Chorvatska. Podporujeme vaše plány a doufáme, že se v celém svém rozsahu stanou skutečností.
<P>
Pokud jde o vedení v Záhřebu, zbývá toho v měsících, než Chorvatsko ukončí jednání, ještě mnoho udělat. Kapitola 23 je po celou dobu předmětem zvláštní pozornosti skupiny Aliance liberálů a demokratů pro Evropu (ALDE). Hovořili jsme o tom a shodli jsme se na tom včera během přátelského rozhovoru mezi panem Verhofstadtem, předsedou skupiny ALDE a paní Kosorovou.
<P>
Tato kapitola drží klíč k právnímu státu, k vážnému vyrovnání se s dědictvím minulosti, k efektivnímu a nestrannému soudnictví, právní jistotě a rovnoprávnosti pro všechny občany. Jakákoli demokratická země založená na právním státu - kterýkoli člen Evropské unie - musí zajistit svobody jako otevřenost a nezávislost sdělovacích prostředků, ochrana menšin, rovné postavení žen a mužů a ochrana každého, kdo je odlišný.
<P>
Chorvatská vláda a premiérka Jadranka Kosorová si zaslouží uznání za řešení korupce a trestné činnosti odhodlaným způsobem. Chorvatsku by se mělo dostat uznání za úspěšné navázání přátelských vztahů s jeho sousedy, avšak současně by mělo být vybízeno k vyřešení doposud otevřených otázek.
<P>
Když dáme Chorvatsku zelenou pro poslední kolo jednání a pro jeho poslední krok na cestě k plnému členství, měli bychom zdůraznit, že tato zpráva je adresována všem zemím jihovýchodní Evropy, které mají stejná očekávání. I my máme očekávání: očekáváme, že Evropa dokončí proces rozšíření a stane se kontinentem soudržnosti a rovných/stejných hodnot.
<P>
Dovolte mi, prosím, dodat ještě jednu větu. Pouze tímto způsobem se Evropská unie v dnešním světě dokáže stát světovým lídrem a hrát jeho roli. Děkuji vám za trpělivost, pane předsedo.
<SPEAKER ID="016" NAME="Franziska Katharina Brantner">
jménem skupiny Verts/ALE. - Pane předsedo, ráda bych se připojila k těm, kdo již poděkovali panu Swobodovi za dobrou spolupráci v loňském roce a, poprvé, i v roce letošním.
<P>
Souhlasím s panem Posseltem, že je to férová zpráva. Velice se těšíme na to, že přivítáme Chorvatsko - jak již bylo řečeno - jakmile splní všechna potřebná kritéria. Je to mimořádná země, jež k nám přistoupí, a EU bude mít zvláštní odpovědnost poté zajistit, aby všechny ostatní země na západním Balkáně měly také možnost vstoupit. Právě z této regionální perspektivy Chorvatsko nyní musí být nejlepší ze třídy, aby se jeho spolužáci z této třídy mohli později přidat. Máme odpovědnost vůči těmto ostatním zemím, protože pokud nyní selžeme a budeme nyní chybovat, bude pro ostatní mnohem těžší se připojit. Nemůžeme se vzdát tohoto cíle pro západní Balkán.
<P>
Někteří z vás zmínili kapitolu 23 o korupci. Jsme přesvědčeni o tom, že také EU musí být upřímná sama k sobě a skutečně zvážit, do jaké míry byla do korupce rovněž zapletená. Proto také vyzýváme úřad OLAF, aby vzal v úvahu, jaké jsou důsledky pro EU. Naléhavě vyzývám všechny skupiny, aby se k tomuto úsilí připojily, neboť musíme být upřímní i sami k sobě.
<P>
Mou poslední poznámkou je, že to, jak se vypořádáme s minulostí, je důležitou součástí připojení se k EU. Již zde padla zmínka o ICTY. To je klíčové, avšak domníváme se také, že lépe musí pracovat i místní tribunály pro válečné zločiny. Zpráva organizace Amnesty International upozorňuje na to, že je zde stále mnoho úskalí a nedostatků. Domníváme se, že je zde prostor pro zlepšení, například pokud jde o ochranu svědků, a i zde bychom rádi viděli zlepšení. Dle našeho názoru je pro EU zásadní, aby trvala na tomto aspektu minulosti a práce s minulostí.
<P>
Vedle těchto skutečností se všichni těšíme na to, že Chorvatsko v této sněmovně přivítáme.
<SPEAKER ID="017" NAME="Geoffrey Van Orden">
jménem skupiny ECR. - Pane předsedo, jsme přesvědčeni, že rozšíření je jedním z úspěšnějších aspektů politiky EU, pod podmínkou, že probíhá v souladu s přísnými kritérii a že si vezmeme ponaučení z předchozích přistoupení.
<P>
Podle Rady je uzavření přístupových jednání s Chorvatskem na dosah, avšak od Komise víme, že otázky korupce a reforma soudnictví ještě nebyly náležitě řešeny. To je velmi závažná věc. Naše obavy nejsou umělé.
<P>
Chorvatsko s 4,5 miliony obyvatel zjevně trpí téměř milionem nevyřízených soudních případů, přičemž významný počet případů je spojen se zneužitím vlastnických práv. Útočí se také na svobodu sdělovacích prostředků. Bývalí ministři byli obviněni z korupce. Někdo by to mohl vnímat jako důkaz jednání. Ve skutečnosti se tím však odhaluje hloubka chronického problému, který téměř nebyl řešen. Rozsáhlá korupce mezi politiky a soudci znamená neschopnost řešit organizovaný zločin přímo napojený na balkánskou cestu.
<P>
Navzdory zde představené litanii problémů se zdá, že brzké přistoupení Chorvatska je již hotovou věcí. Bylo by škoda, kdyby se proces přistoupení stal pouhou formalitou závislou na subjektivním politickém rozmaru a dokončenou dříve, než se vyřeší tyto zásadní problémy.
<SPEAKER ID="018" NAME="Takis Hadjigeorgiou" LANGUAGE="EL">
Pane předsedo, my ve skupině konfederace Evropské sjednocené levice a Severské zelené levice jsme pro přistoupení Chorvatska k Evropské unii a věříme, že se brzy stane plným členem, pod podmínkou, že je to vůle chorvatského lidu a že tato země splní všechna přístupová kritéria.
<P>
Zpráva o pokroku zaznamenává, a my vítáme, pokrok, kterého bylo dosaženo v navracení uprchlíků, v právech žen a rovnosti žen a mužů a v překonávání rozdílů se sousedními zeměmi. My však trváme na dalších reformách, zejména v soudnictví a v potlačování korupce.
<P>
Musíme však také věnovat pozornost socioekonomickým problémům chorvatského lidu, jako je chudoba, dlouhodobá nezaměstnanost a těžké porušování pracovních práv. Bohužel, návrhy na prosazování liberálního hospodářství socioekonomickou situaci Chorvatů zhorší.
<P>
Podporujeme proto prosazování skutečného sociálního rozvoje, který bude garantovat kvalitu života pro všechny občany Chorvatska modernizací systému sociální ochrany, řešením nezaměstnanosti, zlepšením přístupu ke zdravotnickým službám, bydlení a vzdělání a vymýcením diskriminace, zejména vůči menšinám.
<SPEAKER ID="019" NAME="Jaroslav Paška">
jménem skupiny EFD. - (SK) Pane předsedo, od října roku 2005, kdy bylo přijato rozhodnutí o zahájení přístupových rozhovorů o přistoupení Chorvatska k EU, provedla chorvatská vláda rozsáhlé změny ve správě své země s cílem připravit Chorvatsko co nejlépe na očekávaný vstup do Evropské unie.
<P>
Nejvýznamnějšího pokroku v procesu přistoupení bylo dosaženo v roce 2010, kdy se našim chorvatským přátelům podařilo uzavřít jednání o řadě složitých kapitol a udělat zásadní změny v ústavě, a rovněž pokročit v civilizovaném řešení hraničních sporů se sousedními zeměmi. Oficiální návštěva srbského prezidenta Tadiće ve Vukovaru ukázala, že vztahy mezi chorvatskými a srbskými občany je možné budovat i na vzájemném respektu, úctě a porozumění.
<P>
Tempo dokončování přístupového procesu je tedy dnes už pouze v rukou chorvatské strany, která po splnění všech podmínek pro vstup země do EU musí požádat o souhlas s takovým krokem i občany své země v celostátním referendu. Já upřímně přeji našim chorvatským přátelům, aby se jim podařilo rychle uzavřít zbývající kapitoly a aby v lidovém hlasování byli schopni potvrdit připravenost stát se součástí Evropského společenství.
<SPEAKER ID="020" NAME="Andrew Henry William Brons" AFFILIATION="NI">
Pane předsedo, Chorvatsko před méně než 20 lety bojovalo za zajištění své nezávislosti. Ta je nyní odevzdávána, aniž by padl jediný výstřel.
<P>
Chorvatsko již muselo provést rozsáhlé a velmi hluboké legislativní změny. Muselo také stáhnout podporu od svých klíčových průmyslových odvětví a lidí, kteří v nich pracují. Chorvaté musí udělat všechny tyto věci, než se Evropská unie uráčí přijmout Chorvatsko za člena.
<P>
Co je však nejdůležitější, na všechny tyto změny se přistupuje dříve, než byl udělen souhlas lidí prostřednictvím slibovaného referenda, nebo o něj bylo dokonce požádáno. Navzdory výsledkům průzkumů veřejného mínění dokazujícím většinový odpor k členství v EU se kladný výsledek tohoto referenda bere jako samozřejmost. Provádějí-li se obrovské změny v očekávání souhlasu, který ještě nebyl získán, můžeme si být jisti, že souhlas se považuje za pouhou formalitu.
<P>
Zpráva zde říká, že redakce a novináři si stěžují na nepatřičný politický nátlak. Mlčí však o tom, jak tento nátlak umožní svobodné a spravedlivé provedení referenda.
<SPEAKER ID="021" NAME="Elmar Brok" AFFILIATION="PPE">
(DE) Pane předsedo, pane úřadující předsedo Rady, pane komisaři, dámy a pánové, jsme teď vlastně v posledním kole před přistoupením, alespoň tedy natolik, nakolik máme o této záležitosti diskutovat zde v orgánech Společenství, neboť pak stále ještě zbývá proces ratifikace ve vnitrostátních parlamentech, který zajisté také nebude snadný. Avšak protože jsem měl během svého výkonu funkce předsedy Výboru pro zahraniční věci možnost bedlivě sledovat přistoupení předchozích dvanácti členských států v rámci procesu rozšíření, mohu říci, že Chorvatsko je země, která během dlouhé doby odvedla značné množství práce, aby splnila daná kritéria, a z toho důvodu je postoupení k odpovědi "pro" vývojem pozitivním.
<P>
Měli bychom to podporovat z politických důvodů. Je to také signál pro další země, jež možná budou muset čekat dlouhou dobu, než se dveře do Evropy otevřou, spíše než, zkrátka a dobře, aby byly zavřené. Celkové politické sdělení je důležité. Avšak na základě našich zkušeností s ostatními zeměmi bych řekl, že Chorvatsko potřebuje pracovat na reformování svého soudního a správního systému také ve svém vlastním zájmu - bez ohledu na proces přistoupení. Když soudní řízení zůstávají nevyřešena příliš dlouho nebo jsou vznesena obvinění z korupce, avšak řízení vedená proti obviněným trvají příliš dlouho, poškozuje to celkový rozvoj země. V tomto směru by se mělo odvést více práce.
<SPEAKER ID="022" NAME="Göran Färm" AFFILIATION="S&amp;D">
(SV) Pane předsedo, ze všeho nejdříve bych rád vyjádřil velký dík zpravodaji, panu Swobodovi, který odvedl vynikající práci. Členství Chorvatska v EU se nyní blíží, stále zde však zůstává několik výzev, kupříkladu boj proti korupci. Chorvatsko již přijalo nové a lepší právní předpisy, nyní je však třeba provést reformy. Je zapotřebí účinných vyšetřování, trestních stíhání a soudních rozhodnutí.
<P>
Nyní se všechny zraky upírají na případ bývalého konzervativního premiéra Ivo Sanadera, který je ve vězení v Rakousku. Chválíme to, co novináři a politici v Chorvatsku ukázali odkrytím korupce v politické elitě. Případ Ivo Sanadera však také představuje chvíli pravdy pro EU, neboť korupce vyžaduje zapojení dvou stran. Vzhledem k obviněním, že Ivo Sanader se pokoušel nepatřičným způsobem ovlivnit EU, jsem navrhl, že by Evropský úřad pro boj proti podvodům, OLAF, měl pracovat společně s chorvatskými vyšetřovateli s cílem objasnit tuto informaci, protože samozřejmě nevíme, jestli je pravdivá.
<P>
Skupina Evropské lidové strany (Křesťanští demokraté) chce tuto důležitou část usnesení vypustit, ale my, společně se skupinou Zelených/Evropské svobodné aliance, vyzýváme všechny politické skupiny, aby ji podpořily. EU musí být aktivní a nikoli jednoduše přesunout odpovědnost na Chorvatsko.
<SPEAKER ID="023" NAME="Lena Ek" AFFILIATION="ALDE">
Pane předsedo, v rozbouřených vodách celosvětové hospodářské krize je povzbudivé vidět, že Chorvatsko udržuje stálý kurs směrem k členství.
<P>
Doposud dosažený pokrok je působivý, ráda bych však zdůraznila, že tato pozitivní dynamika by se nyní měla přivést do dalších oblastí, kde toho ještě zbývá mnoho udělat.
<P>
Dnes bych zde chtěla zdůraznit dvě věci. První z nich je reforma a posílení soudnictví. Silný a nezávislý soudní systém je naprosto nezbytný pro boj proti korupci a zajištění právního státu v dlouhodobém horizontu. Není to pouze záležitost zatýkání zločinců; je to o následném vypořádávání se s nimi. Jinak úsilí o řešení korupce a organizovaného zločinu nebudou mít žádný efekt.
<P>
Druhá věc, kterou zde chci zmínit, je potřeba toho, aby společnost v Chorvatsku stavěla na toleranci. Evropský projekt je o usmíření, a to platí nejen mezi zeměmi - a já chválím zlepšené vztahy se sousedy Chorvatska - ale i uvnitř nich. Pohrůžky násilím vůči menšinám jsou naprosto nepřijatelné. Plně rozumím tomu, jak obtížné to je, jsem však pevně přesvědčena, že by to nejen posílilo přístupové rozhovory, ale že také samotné toto úsilí by mělo přímý přínos pro Chorvatskou společnost.
<SPEAKER ID="024" NAME="Tomasz Piotr Poręba" AFFILIATION="ECR">
(PL) Pane předsedo, měli bychom bezpochyby podpořit maďarské předsednictví v jeho ambiciózních plánech na uzavření jednání s Chorvatskem v průběhu první poloviny tohoto roku. Členství Chorvatska v Evropské unii bude znamenat, že získáme důležitého a konstruktivního spojence, neboť tato země již hraje významnou úlohu a působí jako významná stabilizační síla v regionu, a jde také příkladem mnoha dalším balkánským zemím, které rovněž přemýšlejí o přistoupení k Evropské unii v budoucnu.
<P>
Dnes bych rád vyjádřil svůj velký respekt a obdiv k reformám přijatým chorvatskou vládou a chorvatskou společností, zejména těm souvisejícím s bojem proti korupci a organizovanému zločinu a reformám veřejné správy a soudnictví. Rozumí se samo sebou, že stále ještě existují oblasti vyžadující zlepšení a dokončení. Doufám, že toho bude dosaženo co možná nejdříve. Je také pravda, že se nám z Chorvatska donášejí zprávy, že chorvatský lid není zcela přesvědčen, že členství jejich zemi prospěje. Jsem přesvědčen, že by bylo moudré, abychom ve spolupráci s chorvatskou vládou podnikli bezodkladné kroky, jež pomohou zvrátit tento trend.
<SPEAKER ID="025" NAME="Bastiaan Belder" AFFILIATION="EFD">
(NL) Pane předsedo, Chorvatsko dosáhlo na své cestě k dosažení členství v EU dobrého pokroku. O tom není sporu a těší mě to. Existují však dvě otázky, které mě stále vážně znepokojují.
<P>
Korupce v této balkánské zemi je stále rozšířená, viz například body odůvodnění 7 a 8 usnesení, o němž diskutujeme. To má významný dopad na hospodářství a na obchodní vztahy s touto zemí. Naléhavě potřebujeme lepší přístup k řešení tohoto problému, možná ve spolupráci s evropskými orgány.
<P>
Mou druhou obavou je špatné administrativní uspořádání v této zemi, viz bod odůvodnění 28 tohoto usnesení. Řádné správní uspořádání je nezbytné, mají-li být právní předpisy EU řádně prováděny a nemá-li být Chorvatsko překvapeno událostmi.
<P>
Dokud tyto dvě překážky zůstanou neřešeny, nadále budu s obavami sledovat rychlé tempo, jímž chce maďarské předsednictví dosáhnout přistoupení Chorvatska. Dle mého názoru by nás minulé zkušenosti měly vést k tomu, aby naším cílem byla kvalita přistoupení, nikoli přistoupení samotné. To nám pomůže zajistit podporu lidí a podporu mých nizozemských spoluobčanů.
<SPEAKER ID="026" NAME="Angelika Werthmann" AFFILIATION="NI">
(DE) Pane předsedo, celkově vzato se vývoj v Chorvatsku ubírá správným směrem. Teorie je kompletní, je však stále třeba ji dokázat v praxi. Jsou zde nicméně tři oblasti, v nichž je stále třeba odvést podstatnou práci.
<P>
Zaprvé, Chorvatsko musí více spolupracovat s Mezinárodním soudním dvorem v Haagu, aby se urychlil pokrok v oblasti lidských práv a trestního stíhání někdejších válečných zločinců. Jak uvádí Amnesty International ve zprávě nazvané Behind a Wall of Silence, existují nehorázné individuální případy porušování lidských práv, jimiž je stále třeba se zabývat. Ochrana lidských práv je pro EU klíčovou otázkou. Nesmíme být připraveni dělat kompromisy, jde-li o tuto otázku, a skutečně nejsme připraveni je v této otázce dělat.
<P>
Zadruhé, je zde již zmíněná korupce. Stále prostupuje společností, průmyslem a politikou. Vítám úsilí chorvatské vlády řešit korupci ve své vlastní zemi, avšak současně musíme trvat na tom, aby se tento problém rovněž důsledně řešil.
<P>
Zatřetí, Chorvatsko musí zajistit, a to ve svém vlastním zájmu, aby se nyní dosáhlo rychlého pokroku, pokud jde o reformy započaté v soudním systému.
<SPEAKER ID="028" NAME="Krzysztof Lisek" AFFILIATION="PPE">
(PL) Paní předsedající, před dvěma lety, když jsem byl předsedou Výboru pro zahraniční věci polského parlamentu, jsem měl to potěšení přivítat členy chorvatského Výboru pro zahraniční věci. Při této příležitosti se mě členové chorvatského výboru zeptali, zda vím, kolik Poláků právě v Chorvatsku tráví dovolenou na lodi. Ukázalo se, že odpověď je několik desítek tisíc. Miliony turistů, kteří tuto krásnou zemi navštěvují dnes, nám mohou říci, že Chorvatsko je moderní a demokratická země, a potvrdit, že je připravené na členství v Evropské unii. Titíž členové chorvatského výboru se mě však zeptali také na to, jak Polsko restrukturalizuje své loděnice. Jinými slovy, stále zde zůstává řada problémů, jak zde již všichni zmínili, a jsou to problémy, které je třeba vyřešit. Navzdory všemu doufám, že naděje pana Martonyiho budou naplněny, že naši maďarští přátelé a Evropská komise uzavřou jednání a že dnes uslyšíme od pana Sikorského, šéfa polské diplomacie, který s námi bude v Parlamentu, že Polsko bude mít to potěšení být svědkem přistoupení Chorvatska k Evropské unii, zatímco bude zastávat předsednictví Rady EU.
<SPEAKER ID="029" NAME="Zoran Thaler" AFFILIATION="S&amp;D">
(SL) Paní předsedající, dovolte mi připojit se ke sboru chvalozpěvů na přístup a práci pana zpravodaje Swobody.
<P>
Upřímně doufám, že pro Chorvatsko i pana Swobodu bude tato zpráva skutečně poslední a že se k nám Chorvatsko připojí co nejdříve. V každém případě členství umožní Chorvatsku dohnat alespoň nějaký čas, který kvůli přistupování k EU ztratilo.
<P>
Skutečně, soudíme-li ze stádia rozvoje chorvatské ekonomiky, společnosti, kultury a umění, mohla se tato země klidně přidat ke skupině zemí, jež k Evropské unii přistoupily před sedmi lety. Navrhuji, aby orgány v Záhřebu využily přistoupení Chorvatska k Evropské unii k tomu, aby rozhodným způsobem vyřešily problémy korupce a trestné činnosti. Další záležitostí prvořadého významu je rozvoj svobod objektivních sdělovacích prostředků a ochrana objektivních novinářů pracujících pro chorvatskou veřejnoprávní televizi.
<P>
Přistoupení Chorvatska k EU bude znamenat, že balkánský region vítáme a podáváme mu ruku. Těším se, že budeme pracovat společně s našimi chorvatskými kolegy s cílem přinést do tohoto stále neklidného regionu stabilizaci a pokrok.
<SPEAKER ID="030" NAME="Andrey Kovatchev" AFFILIATION="PPE">
(BG) Paní předsedající, rád bych poděkoval panu Swobodovi za jeho dobrou práci a opravdu doufám, že tato zpráva bude poslední před tím, než Chorvatsko podepíše smlouvu o přistoupení k Evropské unii.
<P>
Jsem přesvědčen, že vstup Chorvatska do EU dá podnět k reformám v tomto regionu a bude úspěchem pro celou Evropu. Chorvatsko to nedávno samo signalizovalo tím, že zdarma poskytlo právní překlady acquis communautaire svým sousedům z bývalé Jugoslávie - Bosně a Hercegovině, Srbsku, Černé hoře a Makedonii. Tato země tak ukázala, že je ochotná a schopná přispět k evropské budoucnosti tohoto regionu.
<P>
Přijetí Chorvatska do EU vyšle jasný signál, že EU ctí své závazky vůči západnímu Balkánu a že rozšíření je proces s otevřeným koncem. Rád bych zdůraznil, že ačkoli každá země na našem kontinentu má své vlastní problémy, měli bychom být opatrní, ukazujeme-li při hovoru o korupci a trestné činnosti prstem na východoevropské země.
<P>
Tyto nešvary totiž nejsou značkou pouze tohoto regionu, nýbrž výzvou pro nás všechny, a pouze prostřednictvím společného úsilí můžeme omezit negativní tendence v této oblasti. Transparentnost a demokracie jsou neměnné hodnoty, a právě z tohoto konkrétního důvodu musíme podporovat a podněcovat reformy na západním Balkáně. Přeji Chorvatsku jen to nejlepší a těším se, že ho zde přivítám jako 28. členský stát Evropské unie.
<SPEAKER ID="031" NAME="László Tőkés" AFFILIATION="PPE">
(HU) Paní předsedající, musíme důrazně kriticky k EU poznamenat, že ačkoli Chorvatsko bylo v řadě ohledů již připraveno na vstup v době poslední vlny rozšíření před šesti lety, stále je mu v přistoupení bráněno. Z tohoto důvodu nemůžeme než souhlasit s cílem maďarského předsednictví učinit začlenění Chorvatska jednou z jeho nejvyšších priorit během tohoto funkčního období. Podobně nemůžeme než souhlasit s prohlášením maďarského premiéra Viktora Orbána, že sjednocení Evropy nemůže být kompletní bez integrace zemí západního Balkánu. Státy bývalé Jugoslávie, které zůstávají mimo, jsou jako zející černé díry na mapě EU. Přistoupení Chorvatska znamená začátek změny této situace. Jak včera řekla chorvatská premiérka Jadranka Kosorová, je naším morálním závazkem poskytnout tuto podporu zemím jihovýchodní Evropy, protože pro ně neexistuje žádná alternativa k integraci.
<SPEAKER ID="032" NAME="Andrzej Grzyb" AFFILIATION="PPE">
(PL) Paní předsedající, Swobodova zpráva i prohlášení předsednictví a pana komisaře Füleho signalizují, že klima pro uzavření jednání s Chorvatskem je velmi příznivé. Obzvláště zdůraznit by se mělo odhodlání, jež projevilo Chorvatsko samotné, například paní premiérka Kosorová, nejen pokud jde o uzavření samotných jednání, ale také s ohledem na spolupráci se sousedními zeměmi a s Mezinárodním trestním tribunálem. Vyhlídka na uzavření jednání v blízké budoucnosti a nálada převládající v této sněmovně Chorvatsku rovněž pomůže. Je to důležitým znamením toho, že jakékoli budoucí problémy se nebudu moci hromadit a že dvacetileté čekání skončí podpisem smlouvy o přistoupení. Oceňme také symbolická gesta učiněná Chorvatskem, například postoupení překladu kompletního acquis communautaire všem jeho sousedům usilujícím o členství. Chtěl bych vyjádřit uznání práci odvedené panem Swobodou a i já jsem si jist, že toto je poslední zpráva o pokroku Chorvatska při přípravách na členství. Brzy tuto zemi přivítáme jako členský stát Evropské unie.
<SPEAKER ID="033" NAME="Csaba Sándor Tabajdi" AFFILIATION="S&amp;D">
(HU) Paní předsedající, pane komisaři, pane ministře, jednoznačně podporuji maďarské předsednictví v jeho snaze uzavřít chorvatská přístupová jednání v červnu. Chorvatsko v několika ohledech dosáhlo vyšší úrovně rozvoje než některé členské státy EU. Je samozřejmé, že, jak uvedl pan Martonyi, je zapotřebí ještě mnohé udělat. Pan Hannes Swoboda výborně rozumí složitostem západobalkánského regionu.
<P>
Úspěch Chorvatska by mohl sloužit jako stimul pro Srbsko a další země západního Balkánu. Pro naše přátele na západním Balkáně a pro naše chorvatské kolegy je důležité pochopit to, že jejich vnitřní reformy je nutné provést nikoli kvůli EU, nýbrž v zájmu jejich vlastních lidí. Jsem přesvědčen, že je mimořádně důležité zlepšit situaci srbských, maďarských a dalších národnostních menšin a zajistit zasloužený návrat Srbů, kteří uprchli nebo byli vyhnáni, krajinských Srbů, a urovnat sousedské vztahy mezi Slovinskem a Chorvatskem. Musíme ocenit to, že chorvatská hlava státu již učinila několik gest směřujících k historickému usmíření Srbska, Bosny a Hercegoviny a Chorvatska.
<SPEAKER ID="034" NAME="Jelko Kacin" AFFILIATION="ALDE">
(SL) Paní předsedající, chorvatské vládě a Evropské komisi přeji hodně odhodlání, trpělivosti, vytrvalosti a energie při dokončování reforem a také si přeji, aby Chorvatsko mohlo oslavit dvacáté výročí své nezávislosti uzavřením svých jednání.
<P>
To je mé upřímné přání. Co se ukáže jako možné, však závisí na chorvatské vládě a na spolupráci mezi ní, tedy vládnoucí koalicí, a opozicí v chorvatském parlamentu. Nyní také potřebujeme mnohem větší sociální citlivost a schopnost reagovat mezi politiky. Současná hospodářská krize vytlačuje veškeré výhody, jež by přistoupení k EU mohlo přinést chorvatské ekonomice a jeho občanům, na okraj sociálních priorit a posiluje kritičnost vůči Evropské unii.
<P>
V neposlední řadě Chorvatsko také potřebuje, aby jeho lidé hlasovali v referendu pro vstup. Jakékoli zpomalení dynamiky přistoupení Chorvatska by pro tuto zemi nemělo žádné katastrofální následky, avšak vyslalo by mimořádně negativní poselství zemím západního Balkánu, jež jsou na cestě k EU. Bez uzavření jednání nebudou chorvatští poslanci moci získat status pozorovatelů v této sněmovně a nebude žádné členství. Vyzývám vás proto k udržení tempa a vyvinutí maximálního úsilí.
<SPEAKER ID="035" NAME="Marije Cornelissen" AFFILIATION="Verts/ALE">
(NL) Paní předsedající, velmi mě těší, že se Chorvatsko čím dál více blíží přistoupení. Skupina Zelených/Evropské svobodné aliance zásadně podporuje přistoupení všech balkánských zemí a rovněž Turecka. Tak velkými zastánci jejich přistoupení jsme však právě proto, že přikládáme tak velký význam reformám vyžadovaným pro dosažení členství. Chorvatsko tyto reformy dosud nedokončilo. Proces musí pokračovat.
<P>
Při hlasování se proto budeme snažit zajistit, aby ve zprávě nebylo stanoveno žádné konkrétní datum. Je možné, že by jednání mohla být dokončena v první polovině tohoto roku, avšak stejně tak je možné, že by se to stát nemuselo. Není podstatné, kdy budou jednání dokončena; podstatné je, aby do té doby Chorvatsko splňovalo všechna kritéria.
<P>
Skutečně, existuje-li jedno ponaučení, které jsme si vzali z přistoupení Rumunska a Bulharska, je jím to, že bychom neměli stanovovat žádné konkrétní datum. Namísto toho je třeba, abychom ujasnili, co je ještě zapotřebí udělat. A ještě jedna věc: jednou z otázek, v nichž by Chorvatsko mohlo dělat o něco více, je ochrana sexuálních menšin. Bylo by hezké, kdyby naše současné předsednictví EU šlo dobrým příkladem a umožnilo, aby se v Budapešti dne 18. června 2011 konal průvod homosexuálů.
<SPEAKER ID="036" NAME="Charles Tannock" AFFILIATION="ECR">
Paní předsedající, postup Chorvatska směrem k členství v EU pokračuje hladce, jak jasně vyplývá ze zprávy. Britští konzervativci podporují rozšíření EU o země, které kompletně splňují kodaňská kritéria, neboť jsme přesvědčeni, že větší EU by měla vést k flexibilnější a méně centralizované unii.
<P>
Chorvatsku bychom měli pogratulovat za jeho úsilí o vymýcení korupce, které dokládá zatčení bývalého premiéra Sanadera. Těší mě, že Slovinsko již nadále nebude blokovat přistoupení Chorvatska kvůli hraničnímu sporu mezi těmito dvěma zeměmi. To byla vždy bilaterální otázka, nicméně neměla by nijak bránit Chorvatsku ve vstupu do naší Unie. Je zde také malý spor s Černu horou, pro nějž jsem zpravodajem a který bude vyřešen Mezinárodním soudním dvorem.
<P>
Jsem také přesvědčen, že přistoupení Chorvatska urychlí integraci celého regionu bývalé Jugoslávie do EU, zejména jako zpravodaj pro Černou horu a velký přítel Srbska. Doufám, že členství Chorvatska podnítí obě země k tomu, aby si s reformami pospíšily, a že se Chorvatsko nebude pokoušet vyrovnávat staré účty, až bude v Unii, blokováním přistoupení Srbska.
<SPEAKER ID="037" NAME="Andreas Mölzer" AFFILIATION="NI">
(DE) Paní předsedající, o Chorvatsku se ví, že z kandidátských zemí dosáhlo největších pokroků. Není to překvapující, neboť kulturně a historicky je pevně zakořeněno ve střední Evropě. Chorvatsko prokázalo svou připravenost na vstup do EU již mnohokrát, například při urovnání sporu ohledně rybolovu. Samozřejmě je zapotřebí dalšího úsilí v souvislosti s korupcí, avšak zcela zjevně zde není nedostatek vůle, jak lze vidět na zatčení bývalého premiéra Ivo Sanadera. Došlo také k nějakým posunům kupředu s ohledem na řešení válečných zločinů. V tomto ohledu se teprve uvidí, jakou roli sehrají německé zatykače vydané na vysoce postavené někdejší členy jugoslávské tajné služby.
<P>
Chorvatsko se zdá být připraveno na rozchod se svou minulostí, například poskytováním podpory pro vracející se válečné uprchlíky. V tomto ohledu by také bylo žádoucí, kdyby EU podporovala nejen válečné uprchlíky, ale také vysídlené lidi, a snažila se nalézt řešení restitučních nároků dunajských Švábů.
<SPEAKER ID="038" NAME="Jean-Pierre Audy" AFFILIATION="PPE">
(FR) Paní předsedající, rád bych vzdal hold vyváženému usnesení svého kolegy, pana Swobody, a řekl, že je pro nás zásadní dosáhnout v případě tohoto přistoupení úspěchu. To mě vede k tomu, abych upozornil na značné pochybnosti jistých částí veřejného mínění, neboť toto přistoupení přišlo v nesprávný čas. Dějiny se neřídí žádným rozvrhem a my se nacházíme v období krize. Lidé Evropy mají pochybnosti.
<P>
Po pádu Berlínské zdi přišla vlna postkomunistických přistoupení a dnes postupujeme po jednotlivých případech. A proto si pane komisaři myslím, že je zapotřebí velké komunikační kampaně ve všech členských státech EU, a možná dokonce v samotném Chorvatsku, s cílem vysvětlit veškerou práci, kterou se již podařilo odvést, to, že všechny kapitoly jsou dodržovány a že na toto přistoupení proběhly seriózní přpravy.
<P>
To je můj návrh, neboť způsobilost pro přistoupení nezáleží na Evropě. Způsobilost pro přistoupení spočívá na jednotlivých státech a národech těchto států. Máme povinnost zajistit úspěch tohoto přistoupení. Využijme všech prostředků, jež máme k dispozici, během tohoto těžkého období evropské integrace, jímž právě procházíme.
<SPEAKER ID="039" NAME="Štefan Füle">
člen Komise. - Pane předsedo, chtěl bych vám velmi poděkovat za tuto povzbudivou a konstruktivní rozpravu. Návrh usnesení Evropského parlamentu, se svým vyváženým poselstvím, znamená zásadní podporu pro práci odvedenou Komisí. Poskytuje mnoho užitečných vodítek pro další práci Chorvatska a já obzvláště vítám ony mnohé zmínky o férovosti, kvalitě a důvěryhodnosti, které během dnešní rozpravy zazněly.
<P>
Rovněž naprosto souhlasím s těmi dnešními prohlášeními, která zdůrazňují, že celý tento proces a vyžadované úsilí jsou přínosné pro chorvatské občany. Tuto přínosnost bude nutné v nadcházejících měsících jednoznačně komunikovat.
<P>
Konstruktivní a vytrvalá podpora poskytovaná Parlamentem chorvatskému procesu přistoupení je důležitým signálem. Je důležitý nejen pro Chorvatsko samotné, ale i pro všechny kandidátské země a potenciální kandidáty. Vskutku, vaše podpora je povzbudí k udržení intenzity jejich úsilí na cestě směrem k Evropské unii a úspěšnému uzavření jednání.
<SPEAKER ID="040" NAME="János Martonyi">
úřadující předseda Rady. - Paní předsedající, ze všeho nejdříve bych jménem předsednictví rád vyjádřil své uznání a díky za nepřetržité zapojení a pozitivní přispění Parlamentu - a zejména zpravodaje pana Swobody - k úsilí, které vynakládáme, abychom pokročili nejen směrem k úspěšnému rozšíření o Chorvatsko, ale kvůli pokroku v procesu rozšíření jako celku.
<P>
Jsem pevně přesvědčen, že veškeré úsilí bylo velmi dobře doloženo dnešní dopolední velmi konstruktivní a užitečnou rozpravou. Také pevně věřím, že usnesení, jež má být přijato, zdůrazní klíčovou roli Parlamentu, což vskutku přesahuje tento konkrétní bod přistoupení Chorvatska.
<P>
Tím se vyšle mimořádně důležité poselství evropskému veřejnému mínění, občanům Evropy, v tom smyslu, že rozšíření skutečně je v jejich nejlepším zájmu, a možná je to přesvědčí, že únava z rozšíření, která se dostavila a bylo ji cítit bezprostředně po tom, čemu nyní říkáme znovusjednocení Evropy, je pryč, a že vlak procesu rozšíření musí jet dál.
<P>
Současně to také vyšle mimořádně důležité politické poselství ostatním kandidátským a uchazečským zemím. To je ve vaší zprávě a usnesení rovněž zdůrazněno. Všichni víme, že klíčovým faktorem stability, spolupráce a usmíření na západním Balkáně je skutečně evropská perspektiva.
<P>
A tak tato evropská perspektiva musí být důvěryhodná a musí být zdůrazňována a demonstrována konkrétními opatřeními. Tím je přesně nadcházející přistoupení Chorvatska k Evropské unii. Všichni víme, že to, co zde máme, je nedokončená záležitost. Evropa stále není jedním celkem a naším základním cílem je posunout tento proces dál.
<P>
Zaznělo zde několik mimořádně důležitých poznámek a komentářů týkajících se například toho, zda přístupová jednání byla příliš dlouhá, či nikoli Je pravda, že trvala téměř šest let a že je to déle, než trval proces jednání s našimi zeměmi. Nyní bych doporučoval, abychom se dívali do budoucnosti a snažili se tento proces urychlit, jak jen bude v našich silách.
<P>
Na obou stranách bylo dosaženo velkého množství důležitých pokroků a úspěchů, a já bych jen znova a znova zdůraznil naše odhodlání, že pomocí spojeného úsilí na všech stranách můžeme nyní dosáhnout důvěryhodného, kvalitního rozšíření. To by bylo mimořádně důležité poselství pro všechny z nás, uvnitř i vně současné Evropské unie.
<P>
Rád bych vám ještě jednou poděkoval za vaše mimořádně důležité myšlenky a poznámky a také bych rád vyjádřil svůj dík Komisi - to vše samozřejmě s nadějí, že budeme schopni realizovat náš cíl, jímž je, opakuji, uzavřít jednání do konce června letošního roku.
<SPEAKER ID="041" NAME="Předsedající">
Obdržela jsem návrh usnesení předložený v souladu s čl. 110 odst. 2 jednacího řádu o předmětu této rozpravy.
<P>
Rozprava je ukončena.
<P>
Hlasování se bude konat dnes, v úterý 16. února ve 12:00.
<P>
Písemná prohlášení (článek 149)
<SPEAKER ID="042" NAME="Debora Serracchiani" LANGUAGE="IT">
Doufáme, že Chorvatsko dosáhne rychlého pokroku v jednáních směřujících k členství v EU. Urychlení přistoupení Chorvatska je klíčové, uváží-li se jeho strategická geopolitická pozice brány k trhům ve střední Evropě. Proto je zapotřebí integrovaného rozvoje přístavů a napojení na evropské koridory, zejména s ohledem na skutečnost, že Chorvatsko se bude těšit významnému přílivu finančních prostředků EU, z nichž 60 % bude přiděleno na infrastrukturu.
<P>
Aby se tak mohlo stát, Chorvatsko by mělo pokračovat v přijímání nezbytných reforem. Zejména by mělo posílit veřejnou správu a soudnictví, bojovat proti korupci a zajistit plnou spolupráci s Mezinárodním trestním tribunálem pro bývalou Jugoslávii. Vítám uzavření dohody mezi Evropskou unií a Chorvatskou republikou o Evropském monitorovacím centru pro drogy a drogovou závislost. Jsem zklamána situací chorvatského loďařského průmyslu, odvětví, které kdysi bylo perlou jugoslávského průmyslového vývozu, avšak nyní je téměř zcela v troskách.
<P>
Doufám, že chorvatská vláda bude schopna uzavřít proces restrukturalizace co možná nejdříve, aby mohla uzavřít rovněž kapitolu o hospodářské soutěži. Především pak zdůrazňuji význam přistoupení Chorvatska v souvislosti s integrovanou námořní politikou v Jaderském moři, které brzy oficiálně bude téměř kompletně evropským mořem.
<SPEAKER ID="043" NAME="Jiří Havel" LANGUAGE="CS">
Zpráva je pro Chorvatsko celkově příznivá. Ukazuje, že země se blíží ukončení přístupových jednání. Zároveň ovšem, tak jako v předešlých letech, poukazuje na přetrvávající, často závažné nedostatky. Ve světle zkušeností s chorvatsko-slovinským územním sporem znepokojuje, že v řadě teritoriálních sporů Chorvatska s jeho dalšími sousedy (zejména Bosnou a Hercegovinou, ale i Srbskem a Černou Horou) nedochází k výraznějšímu příznivému posunu. Vážné otázky dlouhodobě vyvolává velmi liknavý postoj k trestání válečných zločinů spáchaných na Srbech. K vyšetření a stíhání stále zůstává "několik stovek případů", jejichž ignorování chorvatskou justicí udržuje nedůvěru Srbů. Chorvatsko také stále ještě nepředalo haagskému tribunálu (ICTY) tzv. dělostřelecké deníky. Takže nastává čas zamyslet se, jak daleko chce EU v této věci jít. I návrat srbských uprchlíků v roce 2010 byl jen omezený. Zpráva neuvádí, kolik z oněch přibližně 130 000 Srbů, kteří se do Chorvatska po válce vrátili, je ze Srbska a kolik z Republiky srbské v Bosně a Hercegovině. Počet srbských uprchlíků v Republice srbské (Bosna a Hercegovina) je ale již několik let přibližně stejný (mezi 25 000 až 35 000 osobami). Chorvatské úřady totiž jejich návrat znemožňují (hlavně kvůli tomu, že neřeší otázky jako návrat majetku, bytů, nájemních práv, penzí atd.).
<SPEAKER ID="044" NAME="Monika Smolková" LANGUAGE="SK">
Chorvatsko jako kandidátská země od roku 2003, kdy předložilo žádost, dokončuje náročnou přípravu na členství v EU. Tento proces vyžaduje hluboké reformy, často velmi nepopulární pro veřejnost. Jako poslankyně ze Slovenska, které tento náročný proces absolvovalo teprve před sedmi lety, Chorvatsko obdivuji a věřím, že i zbývajících 10 kapitol Chorvatsko uzavře co nejdříve. Chorvatsko od rozdělení Jugoslávie a od ukončení válečného konfliktu za velmi krátkou dobu dosáhlo velkého pokroku v infrastruktuře, službách a cestovním ruchu, který je pro tuto zemi dominantním odvětvím národní ekonomiky. Jako turista, který navštěvuje Chorvatsko každý rok, si myslím, že Chorvatsko patří do rodiny států EU, a spolu se svými kolegy budu jeho vstup podporovat.
<SPEAKER ID="045" NAME="Ildikó Gáll-Pelcz" AFFILIATION="PPE">
písemně. - (HU) Chorvatsko je už jen krok od splnění svého historického cíle. Otázka je, jaký tento krok bude. Bude to dlouhý krok překračující spoustu překážek, možná i umělých? A nebo to bude snadnější, kratší krok založený na spolupráci a oceňující splnění obtížných závazků, jež byly doposud přijaty? Chorvaté odvedli značnou práci s cílem zajistit uzavření přístupových jednání a uznání jejich spolupráce jim náleží zásluhou, ať už za jejich úsilí o omezování korupce, střetů zájmů a organizovaného zločinu, nebo za zlepšení jejich politiky sousedství. Některé otázky samozřejmě stále do dnešního dne zůstávají otevřeny, přičemž většina z nich je bilaterální povahy, je však důležité zdůraznit, že bychom si je neměli plést s evropskými záležitostmi.
<P>
Jsem přesvědčena, že Chorvatsko si zasluhuje stát se členským státem EU, a zaslouží si i úspěšně uzavřít jednání během maďarského předsednictví. Pozice Chorvatska na západním Balkáně má strategický význam. Tuto jeho roli posilují tři dohody podepsané Chorvatskem a maďarskou vládou o posílení bezpečnosti dodávek energie, společném zkoumání přeshraničních uhlovodíkových polí a skladování zásob ropy. Upřímně chorvatskému lidu přeji, aby všechny přirozené - a možná i uměle vztyčené - překážky byly z cesty jeho přistoupení odstraněny, protože Chorvatsko je nejen dostatečně zralé na vstup do EU, ale také si jej zaslouží. Kolegové poslanci, žádám vás o to, abyste svými podpůrnými hlasy přispěli k co nejdřívějšímu vstupu Chorvatska do EU, protože tak by se podařilo přistoupení dosáhnout v roce symbolického 20. výročí chorvatské nezávislosti.
<SPEAKER ID="046" NAME="Iuliu Winkler" AFFILIATION="PPE">
písemně. - (HU) Urychlení chorvatských přístupových jednání přináší možnost integrace EU do regionu jihovýchodní Evropy na dosah. Nejen Chorvatsko, ale i ostatní země západního Balkánu s optimismem vyhlížejí svou budoucnost v Evropě. To postupně povede ke stabilitě, nevratnosti procesu demokratizace a hospodářskému růstu v tomto regionu, který si nese těžký historický odkaz. Chválím úsilí chorvatské vlády v boji proti korupci, zajišťování řádného používání finančních prostředků z EU a ve snaze uzavřít kapitoly jednání, jež jsou stále otevřené. Významného pokroku se rovněž dosáhlo ve zlepšení vztahů se sousedními zeměmi. Soustavně podporuji přistoupení Chorvatska k EU co možná nejdříve, protože jako rumunský poslanec maďarské národnosti bedlivě sleduji osud maďarské komunity v Chorvatsku. Bylo by to k mé velké spokojenosti, kdybychom mohli brzy v Evropské unii přivítat další maďarskou komunitu žijící mimo zemi svého původu. Evropský parlament musí chorvatské úsilí o přistoupení jednoznačně podpořit. Není zapotřebí uvolňování požadavků, nýbrž usnadnění splnění těchto požadavků. Souhlasím s kolegy poslanci, kteří žádají Evropskou komisi o určení dalších termínů pro co nejdřívější uzavření tohoto procesu a o uzavření přístupových kapitol ještě za maďarského předsednictví.
<SPEAKER ID="047" NAME="Giovanni Collino" LANGUAGE="IT">
Záměr maďarského předsednictví uzavřít jednání v první polovině roku 2011 v nás vzbuzuje velký optimismus ohledně budoucnosti balkánského regionu a ohledně přistoupení tamních zemí k Evropské unii. Chorvatská vláda již ušla dlouhou cestu s cílem řešit proces reforem a ochranu lidských práv. V některých věcech je stále ještě zapotřebí zlepšení s cílem zajistit, že Chorvatsko lze považovat za připravené na Evropskou unii a cíle zakotvené ve strategii Evropa 2020: boj proti korupci, ochrana menšin, včetně menšin italských, zkrácení trvání soudních řízení, podpora pro soudní infrastrukturu a vybavení, posílení daňových reforem a škrty ve veřejných výdajích.
<P>
Pokud bude Chorvatsko pokračovat v provádění všech reforem nezbytných pro dokončení acquis communautaire, pak bude mít Evropská unie od příštího podzimu cenný přírůstek, který jí pomůže zvýšit její bohatství a zajistit geopolitickou rovnováhu mezi Východem a Západem, počínaje středomořským regionem a severovýchodem Itálie. Rozvoj evropských makroregionů, od jadersko-jónského regionu, který bude zahrnovat Itálii, rychle přivede Chorvatsko do centra evropských programů a politik.
<SPEAKER ID="048" NAME="Elżbieta Katarzyna Łukacijewska" AFFILIATION="PPE">
písemně. - (PL) Přistoupení Chorvatska k Evropské unii je předmětem živé veřejné diskuse. Tato země je mimořádně atraktivní destinací pro evropské turisty, avšak přesto má i problémy, s nimiž zápolí. Ráda bych podotkla, že Chorvatsko stále čelí mnoha výzvám a mnoha státním reformám, jež by se měly provést efektivně, aby země mohla co nejdříve splnit požadavky EU.
<P>
Politika rozšíření usnadňující konsolidaci demokracie, zejména v balkánských zemích, by však také měla být v zájmu Evropské unie. Evropský parlament by měl být pozitivní ve svém hodnocení změn doposud provedených v Chorvatsku, neboť tato země projevuje velkou míru ochoty vyřešit své vnitřní problémy. Musíme být novým členským státům otevření. Doufám, že tempo jednání umožní Chorvatům podepsat smlouvu o přistoupení během polského předsednictví, neboť tato země si zaslouží být členem Evropské unie. Děkuji vám.
