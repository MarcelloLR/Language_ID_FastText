<CHAPTER ID="023">
Zpráva o uplatňování nařízení Rady (ES) č. 2157/2001 ze dne 8. října 2001 o statutu evropské společnosti (SE) (rozprava) 
<SPEAKER ID="270" NAME="Předsedající">
Dalším bodem je rozprava o otázce k ústnímu zodpovězení, kterou pokládá Klaus-Heiner Lehne jménem Výboru pro právní záležitosti Komisi ve věci zprávy o uplatňování nařízení Rady (ES) č. 2157/2001 ze dne 8. října 2001 o statutu evropské společnosti (SE) - B7-0211/2009)
<SPEAKER ID="271" NAME="Klaus-Heiner Lehne">
autor. - (DE) Paní předsedající, dámy a pánové, Evropská rada v roce 2001 přijala rozhodnutí o statutu evropské společnosti. Tento statut vstoupil z různých důvodů v této podobě v platnost až dne 8. října 2004. Jak to u právních předpisů Evropské unie bývá, byla Komise požádána, aby po určité době předložila zprávu o uplatňování a provádění statutu s cílem zjistit, zda není třeba přijmout změny tohoto právního předpisu.
<P>
Ode dne, který jsem uvedl, totiž 8. října 2004, uplynulo téměř přesně pět let. Lhůta pro předložení zprávy činila pět let, avšak Evropská komise ji dosud nepředložila. Jelikož všichni dodržujeme právní předpisy, a Komise jako strážkyně Smluv je povinna právní předpisy dodržovat především, táže se Výbor pro právní záležitosti, proč není tato zpráva k dispozici a proč dokonce ani nebyla vypracována. Chceme jednoduše dát Komisi příležitost, aby nám to odůvodnila. V každém případě je tak zřejmé, že Parlament, a zejména Výbor pro právní záležitosti, beze zbytku plní své kontrolní povinnosti vůči Komisi.
<P>
Nevyužiji celý pětiminutový prostor pro projev, avšak rád bych, aby Komise nyní zareagovala na základ této krátké otázky k ústnímu zodpovězení, již jsem položil.
<SPEAKER ID="272" NAME="Antonio Tajani">
místopředseda Komise. - (IT) Paní předsedající, dámy a pánové, nejprve bych jménem pana komisaře McCreevyho, kterého dnes večer v této sněmovně zastupuji, rád poděkoval Výboru pro právní záležitosti a jeho předsedovi, panu Lehnemu, za tuto otázku. Osobně bych, vzhledem k tomu, že jsem byl skoro 15 let poslancem této sněmovny, rád vyjádřil potěšení, že Parlament plní svou kontrolní funkci, neboť je to vhodný podnět pro účinnější práci Komise.
<P>
Pokud jde o první dvě vznesené otázky, rád bych vás informoval, že práce na přípravě požadované zprávy jsou již v pokročilé fázi. Komise požádala o externí studii, která by měla být dokončena do konce tohoto roku a poslouží jako spolehlivý faktický základ pro vypracování předmětné zprávy. Komise provede hloubkovou analýzu této studie a bude bedlivě naslouchat názorům zainteresovaných stran. Zpráva by proto mohla být zveřejněna v průběhu druhé poloviny příštího roku a bude postoupena Evropskému parlamentu a Radě.
<P>
O přesném harmonogramu a obsahu samozřejmě rozhodne příští Komise. Součástí zprávy bude analýza oněch čtyř možných změn, které uvádní článek 69 nařízení; v této fázi Komise dosud nepřijala postoj ani k těmto, ani k jiným možným změnám statutu. Musíme si počkat na závěry externí studie a dalších konzultací a bedlivě sledovat každý faktor a, bude-li to nezbytné, výsledky veškerých jednání o statutu evropské společnosti.
<P>
Cose týče třetí otázky, musí o harmonogramu a obsahu jakýchkoli dalších opatření, kterých bude zapotřebí v budoucnosti přijmout na základě závěrů vypracované analýzy, rozhodnout nová Komise, která, jak jsem přesvědčen, bude před přijetím jakýchkoli dalších nových opatření velmi pozorná vůči názorům Parlamentu a bude se o ně velmi zajímat.
<SPEAKER ID="273" NAME="George Sabin Cutaş">
jménem skupiny S&D. - (RO) Koncepce evropské společnosti sahá až do padesátých let minulého století a byla oživena jako jeden z cílů společného trhu po vstupu Římské smlouvy v platnost.
<P>
Stávající statut evropské společnosti má pro evropské podniky symbolický význam. Nabízí výhodu určité svobody, pokud jde o založení společnosti a její mobilitu. Mnoho společností využívá statut evropské společnosti, aby zdůraznily svůj jedinečný evropský charakter, který z tohoto statutu zároveň činí klíčový nástroj pro společnosti, které usilují o rozvoj přeshraničních strategií pro fúze.
<P>
Jedním z hlavních přínosů evropské společnosti ve skutečnosti je, že její sídlo může být přesunuto z členského státu, kde byla společnost zapsána do obchodního rejstříku, do jiného členské státu, aniž by muselo dojít k její likvidaci nebo k vytvoření nové právní subjektivity. Evropská společnost je však velmi vzdálena původnímu cíli, kterým je samostatný statut, který se řídí jedinou právní úpravou. Výsledkem je, že její praktické fungování není plnohodnotné. Právní předpisy nejsou uplatňovány jednotně a tato společnost se opírá o zvláštní ustanovení vnitrostátních právních předpisů, zatímco mobilita evropské společnosti je omezena ustanoveními, jež zakazují zřízení sídla či hlavního sídla v různých členských státech.
<P>
Tato situace skutečně omezuje jednu ze základních svobod Společenství, volný pohyb společností. Domnívám se, že zpráva Evropské komise o uplatňování nařízení, již zmínil pan komisař, bude muset zahrnout posouzení možnosti umístnění ústřední správy a sídla evropské společnosti do různých členských států. Bude potřeba rovněž zvážit přezkum nařízení s cílem pokročit směrem k vytvoření samostatného statutu pro tento typ společnosti.
<SPEAKER ID="274" NAME="Antonio Tajani">
místopředseda Komise. - (IT) Paní předsedající, vyslechl jsem bedlivě projevy pana Lehneho a ostatních poslanců Evropského parlamentu, kteří se zúčastnili diskuse. Je pravdou, že nařízení o statutu evropské společnosti je doplněno směrnicí o zapojení zaměstnanců a že lhůta pro její provedení uplynula dne 8. října 2004, kdy nařízení o statutu evropské společnosti vstoupilo v platnost.
<P>
Avšak pouze osm členských států přijalo nezbytná opatření v požadované lhůtě a provedení směrnice o zapojení zaměstnanců bylo ve všech členských státech dokončeno až na počátku roku 2006. Byli jsme proto nuceni odložit vypracování zprávy, abychom si byli jisti, že nařízení o statutu evropské společnosti skutečně platí ve všech členských státech po dostatečně dlouhou dobu, aby bylo možné vypracovat orientační zprávu o jejím uplatňování.
<P>
To jsou důvody zpoždění. Mohu jen souhlasit s panem Lehnem a doufat, že budeme moci dohnat ztracený čas a od druhé poloviny příštího roku poskytovat Evropské unii praktické odpovědi na téma statutu evropské společnosti prostřednictvím konkrétních pokynů, jež skutečně uspokojí požadavky nejen Parlamentu, ale také hospodářského odvětví a odvětví zaměstnanosti v celé EU.
<SPEAKER ID="275" NAME="Předsedající">
Rozprava je ukončena.
<P>
Písemná prohlášení (článek 149)
<SPEAKER ID="276" NAME="Lidia Joanna Geringer de Oedenberg  " AFFILIATION="S&amp;D">
v písemné formě. - (PL) Účinné fungování vnitřního trhu závisí nejen na odstranění překážek obchodu mezi státy, ale také na reorganizaci struktury výroby na úrovni Společenství. Za tímto účelem Evropská komise v sedmdesátých letech minulého století předložila návrh na vytvoření právního rámce pro evropskou společnost. V roce 2001 bylo přijato nařízení č. 2157/2001 o statutu evropské společnosti. Tato myšlenka nevedla k očekávaným výsledkům a k dnešnímu dni se na Societas Europaea nepřeměnilo o mnoho více než 100 společností. Koncepce se však vyvíjela směrem k zahrnutí malých a středních podniků do rámce evropské společnosti a vyústila v návrh Komise z března 2008 na nařízení Rady o statutu evropské soukromé společnosti. Vzhledem k negativní zkušenosti se Societas Europaea je velmi důležité, aby měla Komise trvalou kontrolu nad uplatňováním nařízení č. 2157/2001. Právě z tohoto důvodu samotné nařízení stanoví, že nejpozději pět let po vstupu tohoto nařízení v platnost podá Komise zprávu o jeho uplatňování. Nařízení vstoupilo v platnost v roce 2004. Proto bych se chtěla zeptat, zda Komise předloží příslušnou zprávu, a jaká opatření přijme na základě vypracované analýzy.
