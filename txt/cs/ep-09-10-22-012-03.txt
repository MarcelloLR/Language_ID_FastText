<CHAPTER ID="012-03">
3. Srí Lanka
<SPEAKER ID="248" NAME="Předsedající">
Dalším bodem je rozprava o šesti návrzích usnesení o Srí Lance.
<SPEAKER ID="249" NAME="Geoffrey Van Orden">
autor. - Pane předsedající, obyvatelé Srí Lanky - Sinhálci a zejména Tamilové - v uplynulých 30ti letech nesmírně trpěli krutou teroristickou kampaní vedenou organizací Tygři osvobození tamilského Ílamu (LTTE). Nyní, když byla organizace LTTE poražena, vláda a obyvatelé Srí Lanky potřebují naše porozumění a zejména naši podporu při svém úsilí nasměrovat svou zemi opět na cestu k obnově a prosperitě a předejít jakémukoli návratu terorismu.
<P>
Existují lidé, včetně zastánců organizace LTTE, kteří chtějí obyvatelům Srí Lanky uštědřit další úder narušováním preferenčních obchodních dohod GSP+ s EU. Doufám, že Komise chápe, že nejlepším způsobem vedoucím k hospodářské obnově není pomoc, ale obchod. Srílanské orgány pak musí rozptýlit obavy vyjádřené přáteli v mezinárodním společenství, tak aby neexistovala žádná záminka ohrožující postavení režimu GSP+.
<P>
Prvotním zájmem je samozřejmě znovuusídlení tisíců tamilských civilistů, kteří byli konfliktem postiženi a kteří jsou nyní ve špatných podmínkách zadržováni v táborech. Toto znovuusídlení je nutné uskutečnit bezodkladně a mezinárodní společenství by mělo být vyzváno k pomoci.
<SPEAKER ID="250" NAME="Proinsias De Rossa">
autor. - Pane předsedající, podporuji toto usnesení, přestože si myslím, že není dostatečně kritické ke srílanské vládě. Letos jsme byli svědky děsivého vojenského útoku na území ovládané Tamilskými tygry, při kterém nebyl brán žádný ohled na životy nebo blaho občanů, kteří jsou dle mého názoru všemi stranami používáni jako loutky. Výsledkem útoku bylo 90 000 mrtvých. Bezmocný svět byl zděšen, nicméně ještě dnes je více než čtvrt milionu srílanských občanů zadržováno bez odpovídajících zdravotnických zařízení, čisté vody, hygieny nebo životního prostoru.
<P>
Dnešní usnesení je relativně mírná výzva srílanským orgánům k dodržování práv svých občanů. Jsem osobně toho názoru, že neobjeví-li se brzy měřitelný pokrok, pokud jde o požadavky v tomto usnesení, pak musí Evropská unie vyvinout na srílanský režim hospodářský a politický tlak.
<P>
Hospodářská obnova Srí Lanky je závislá na přímých zahraničních investicích a hospodářské podpoře EU. V zájmu obyvatel Srí Lanky, včetně tamilských obyvatel, musíme tohoto vlivu využít.
<SPEAKER ID="251" NAME="Thomas Mann" LANGUAGE="DE">
Pane předsedající, mám dvě minuty. Zdá se, že občanská válka na Srí Lance po 25 letech skončila. V květnu se vládní jednotky zmocnily oblastí na severu ovládaných organizací LTTE. Doufejme, že nový začátek přinese mír a spolu s ním i svobodu.
<P>
Lidé netrpí pouze následky občanské války, ale také důsledky tsunami a dalších přírodních katastrof. EU posílila zahraniční obchod se Srí Lankou a poskytuje ji vyšší celní preference než jakékoli jiné zemi v jihovýchodní Asii. Mezinárodní pomoc s sebou přináší povinnost politických sil na Srí Lance uplatňovat lidská práva. V přeplněných táborech s nedostatkem pitné vody a lékařského vybavení je zadržováno dvě stě padesát tisíc obyvatel . Organizacím poskytujícím pomoc je odmítán vstup. Mělo by být ve vlastním zájmu vlády zorganizovat co nejrychlejší návrat těchto lidí do domovských vesnic. Evropská lidová strana (Křesťanští demokraté) se zasazuje o to, aby byla svěřena klíčová úloha Mezinárodnímu hnutí Červeného kříže.
<P>
Dalšími oblastmi, které vyžadují změnu, jsou svoboda tisku a svoboda projevu. Únosy a věznění novinářů musí přestat. Kritické články by již neměly být trestány vězením. Jako člen delegace sdružení SAARC jsem měl možnost Srí Lanku mnohokrát navštívit. Věřím, že pokud se tamilští vůdci začlení do konstruktivní spolupráce, nový začátek pro tuto zemi nabídne mnoho příležitostí. To však předpokládá odmítnutí všech forem terorismu a násilí a spolupráci na strategii uplatňování lidských práv. V zájmu občanů Srí Lanky si přeji, aby se výraz, který jsem opakovaně slýchal - "válka je instituce" - konečně stal minulostí.
<P>
(Potlesk)
<SPEAKER ID="252" NAME="Joe Higgins">
autor. - Pane předsedající, politika vlády prezidenta Radžapaksy vůči tamilskému obyvatelstvu, která se vyznačuje značným útlakem jednotlivců a skupin, kteří se postavili proti jeho šovinistické politice, ze strany srílanského státu, se stala noční můrou pro oba národy na Srí Lance, Sinhálce i Tamily.
<P>
Porážkou Tamilských tygrů noční můra pro Tamily nekončí, zejména na severu Srí Lanky, kde je 300 000 lidí - včetně 31 000 dětí - násilně zadržováno v táborech s bežným výskytem nemocí a podvýživy.
<P>
Nyní se na základě zpráv, že Radžaapaksova vláda plánuje usadit Sinhálce na východě a severu Srí Lanky - jinými slovy plánuje kolonizovat oblasti, kde většinu tvoří obyvatelstvo hovořící tamilsky, objevuje další hrozba. To by bylo živnou půdou budoucích sporů uvnitř společnosti.
<P>
Radžapaksova vláda je vlastně diktaturou s velmi tenkým pláštěm demokracie. Vítám příležitost jeho vládu prostřednictvím tohoto usnesení odsoudit. Mám však výhradu vůči odstavci 4, protože hlavní terorismus vlastně vzešel z Radžapaksovy vlády proti lidu. Ačkoli se jako socialista domnívám, že partyzánství není v prostředí Srí Lanky řešením, tamilské obyvatelstvo má právo se bránit proti vojenskému útlaku.
<P>
Nejlepším způsobem ochrany tamilského obyvatelstva je společný boj tamilských a sinhálských dělníků a chudých proti současné vládě a její nové liberální politice a socialistická transformace srílanské společnosti, ve které by mohly být nesmírné zdroje této země využity ku prospěchu veškerého obyvatelstva. Jsem pyšný na to, že jsem přidružen k Jednotné socialistické straně na Srí Lance, která je sesterskou stranou Socialistické strany v Irsku a která se hrdinně postavila proti vládnímu šovinismu za práva Tamilů a Sinhálců a za práva Tamilů na sebeurčení.
<SPEAKER ID="253" NAME="Heidi Hautala" LANGUAGE="FI">
Pane předsedající, vše, o čem zde v souvislosti se Srí Lankou vypověděli moji kolegové, bylo potvrzeno, když podvýbor pro lidská práva nedávno uspořádal o této děsivé situaci slyšení.
<P>
Můžeme skutečně potvrdit, že pohyb 260 000 Tamilů je v rozporu se všemi mezinárodními právy stále omezen i přesto, že vlastní válka skončila již před několika měsíci. Můžeme potvrdit, že je značně omezena svoboda tisku. Organizace Reportéři bez hranic včera zařadila Srí Lanku na 162. místo ze 175 zemí světa z hlediska svobody tisku.
<P>
Nyní musíme požadovat, aby byl zástupcům všech pověřených orgánů OSN umožněn přístup do těchto táborů. V usnesení je zmíněno uspořádání místních voleb a my, Skupina Zelených / Evropské svobodné aliance, volíme raději méně silná slova, a doufám, že lidé to podpoří. Pouze bychom rádi zaznamenali, že tyto volby jsou připravovány.
<P>
Pokud jde o otázku obchodní politiky, jsem potěšena, že Komise nyní zkoumá, jak Srí Lanka provádí požadavky různých dohod o lidských právech. Očekávám, že Komise bude pracovat velice objektivně a nestranně a že včas učiní závěry, pokud jde o to, zda si Srí Lanka skutečně zaslouží toto preferenční zacházení v rámci režimu GSP+.
<SPEAKER ID="254" NAME="Bernd Posselt" LANGUAGE="DE">
Pane předsedající, vítězové by měli být velkorysí a já se domnívám, že toto na Srí Lance stále ještě mnoho lidí nepochopilo. Jde zde o vyřešení příčiny etnického konfliktu, který se hrozivě vyostřil. Musíme si jednoduše uvědomit, že neexistuje plán, který Tamilům zaručí jejich legitimní práva. Obě strany musí učinit vstřícný krok, aby nalezly politické řešení.
<P>
Násilí bylo plným právem přemoženo, jeho původci byli poraženi a toto násilí nemůžeme nijak omluvit. Skutečným úkolem je odstranění příčin násilí. Ukončit válku je jednodušší než nastolit mír. Vidíme, že ani dnes, dlouho po ukončení války, nebylo v Bosně stále ještě nalezeno udržitelné řešení pro mír.
<P>
Obávám se o stabilitu Srí Lanky, protože problém menšin zde existuje po celá staletí; vyhrotil se v období kolonializmu a my musíme udělat vše pro to, abychom mezi oběma stranami působili v roli prostředníka a přiměli je, aby k sobě našly cestu.
<SPEAKER ID="255" NAME="Lidia Joanna Geringer de Oedenberg" LANGUAGE="PL">
Pane předsedající, po vítězství vlády nad Tamilskými tygry v květnu tohoto roku se zdálo, že občanská válka na Srí Lance konečně po mnoha letech skončila. Ve skutečnosti je však bohužel v této zemi stále ještě mnoho problémů, které je nutné vyřešit.
<P>
Vláda z politických důvodů zadržuje více než 250 000 lidí v táborech, aniž by do nich umožnila vstup alespoň humanitárním organizacím. Potlačuje svobodu sdělovacích prostředků. V září tohoto roku uložil nejvyšší soud v Colombu novináři trest odnětí svobody ve výši 20 let, což bylo předsednictvím EU považováno za ohrožení svobody slova a rozhodně odsouzeno.
<P>
Obrovskou překážkou v rozvoji země jsou protipěchotní miny, které ohrožují životy a zdraví lidí. Srí Lanka se stále ještě nepřipojila k Ottawské úmluvě, která protipěchotní miny zakazuje. Podepsání tohoto dokumentu by jistě pomohlo tento problém vyřešit a zároveň by umožnilo zemi požádat o pomoc pro oběti protipěchotních min a urychlit kampaň na odstraňování min, která probíhá od roku 2003 jen s malými výsledky.
<P>
Občané Srí Lanky si zaslouží skutečnou demokracii a důstojný život.
<SPEAKER ID="256" NAME="Karima Delli" LANGUAGE="FR">
Pane předsedající, dámy a pánové, Srílanská vláda již několik měsíců udržuje informační bariéru o situaci tamilského civilního obyvatelstva tím, že zahraničním sdělovacím prostředkům a humanitárním organizacím brání v přístupu k němu. Od března 2009 jsou v Colombu v naprostém rozporu s mezinárodním právem a lidskými právy zadržováni téměř všichni civilisté, kteří utekli před boji mezi armádou a Tamilskými tygry.
<P>
V červenci zadržovala srílanská vláda na severovýchodě ostrova ve 30 táborech hlídaných armádou více než 280 000 osob. Uprchlíci mohou tábory opustit pouze za účelem neodkladné léčebné péče, ve většině případů s vojenským doprovodem. V některých táborech zemře každý týden převážně na úplavici více než 1 000 lidí. Životní podmínky jsou děsivé. Prezident Radžapaksa minulý týden oznámil, že propuštěno bude pouze 100 000 tamilských uprchlíků.
<P>
Vzhledem k závažnosti tragédie musí Evropská unie vystupňovat tlak na srílanskou vládu, aby bylo dosaženo okamžitého a bezpodmínečného propuštění všech civilistů, přístupu novinářů do táborů a okamžitého poskytnutí humanitární pomoci.
<SPEAKER ID="257" NAME="Charles Tannock" AFFILIATION="ECR">
Pane předsedající, jako zástupce Londýna, města, které se v uplynulých 40 letech opakovaně stalo terčem teroristů, cítím velkou míru účasti s obyvateli Srí Lanky všech etnických skupin. Nelítostná teroristická kampaň vedená Tamilskými tygry měla na rozvoj této krásné země těžký dopad.
<P>
Prezident Radžapaksa se moci ujal demokratickou cestou s odhodláním porazit organizaci LTTE a jeho úspěch bychom měli ocenit my všichni, kteří terorismem pohrdáme. Vláda je nyní zodpovědná za vybudování společnosti po ukončení konfliktu založené na svobodě, spravedlnosti a rovnosti pro všechny občany Srí Lanky. Návrat vnitřně vysídlených osob domů a postavení válečných zločinců před soud se nyní musí stát hlavním zájmem vlády.
<P>
Ačkoli připouštím, že prezident Radžapaksa možná ztratil kvůli některým svým mimořádným opatřením provedeným bezprostředně po ukončení konfliktu část mezinárodní důvěry, jsem přesvědčen, že nejlepším způsobem, jak dále postupovat, je zaručit rozvoj bezpečné a vzkvétající Srí Lanky a podporovat jejího demokraticky zvoleného představitele a vládu. EU musí zachovat obchodní dohody GSP+, jejichž zrušení by přímo způsobilo úbytek milionu pracovních míst a nepřímo hospodářsky postihlo 2,5 milionu nevinných srílanských občanů.
<SPEAKER ID="258" NAME="Seán Kelly" AFFILIATION="PPE">
Pane předsedající, jako irský poslanec Evropského parlamentu jsem velmi potěšen, že moji kolegové z Irska, Joe Higgins a Proinsias De Rossa, nastínili různé obavy, pokud jde o Srí Lanku a Írán, a já s nimi souhlasím. Je na místě, aby se Irsko těmito problémy zabývalo, protože po mnoho let zažívalo v Severním Irsku diskriminaci a ztráty na životech. Jediné řešení však nakonec přináší diplomacie a diskuse. Z tohoto důvodu bych vyjádřil naději, že po přijetí Lisabonské smlouvy budou, doufejme, nové pravomoci a postavení, které získají prezident a vysoká představitelka, využity k tomu, aby do této oblasti vnesli zdravý rozum a porozumění, jež povedou k oddanosti diplomatickému a demokratickému způsobu života.
<SPEAKER ID="259" NAME="Eija-Riitta Korhola" AFFILIATION="PPE">
(FI) Pane předsedající, situací na Srí Lance jsme se zabývali a komentovali ji při četných příležitostech a někdy jsme téměř ztráceli naději na nalezení řešení. Dvacet pět let trvající konflikt však letos porážkou Tamilských tygrů skončil. Je příznačné, že dlouhý konflikt si vyžádal mnoho obětí, zvýšil počet vnitřních uprchlíků v zemi a rovněž způsobil hospodářské problémy a znesnadnil rozvoj právního státu. Nyní země vstoupila do nadějné, avšak kritické fáze.
<P>
Byly zde zmíněny obavy o situaci lidí žijících v táborech. Jak uvádíme v usnesení, doufáme, že orgány brzy přijmou mezinárodní pomoc a otevřou tábory humanitární pomoci a personálu vyškolenému pro působení v oblastech konfliktu. Zároveň potřebujeme odhodlání mezinárodního společenství pustit se do práce a vybudovat na tomto půvabném ostrově trvalý mír. Pomoc by měla být také rozhodně navýšena o dodatečné částky vyčleněné Komisí na odstranění protipěchotních min.
<SPEAKER ID="260" NAME="Raül Romeva i Rueda" AFFILIATION="Verts/ALE">
(ES) Pane předsedající, rád bych vystoupil především proto, abych zdůraznil to, co uvedla moje kolegyně paní Hautalaová. Měli bychom mít na paměti úlohu, kterou v tomto procesu zastávají - a měly by zastávat - nejen Červený kříž, ale také Organizace spojených národů.
<P>
Chtěl jsem také však reagovat na to, co uvedl pan Van Orden, protože považuji za zcela nepatřičné označovat ty z nás, kteří se snaží používat přímé nástroje, jako například obchodní dohody GSP+, za příznivce nebo podporovatele organizace LTTE. To zkrátka není pravda.
<P>
Víme, že probíhá šetření, které má určit, zda srílanské orgány plní svou úlohu při začleňování právních předpisů týkajících se lidských práv do vnitrostátních právních předpisů.
<P>
Pokud k řádnému plnění úkolů nedochází, pak je zcela přirozené a nezbytné, abychom vyzvali k tom, aby systém GSP+ nebyl rozšířen. Proto mi připadá, že spojování tohoto rozšíření či této žádosti s podporou organizace LTTE vůbec není na místě.
<SPEAKER ID="261" NAME="Leonard Orban">
člen Komise. - (RO) Evropská Komise dále pozorně sleduje situaci na Srí Lance a podněcuje řádný dialog s vládou této země ve snaze připravit základ pro nové vztahy, při nichž obě strany budou usilovat o spolupráci na řešení hlavních bodů, které působí problémy.
<P>
Jsme hluboce znepokojeni kritickou humanitární situací v táborech, ve kterých jsou zadržovány vysídlené osoby. Plošné zadržování těchto osob na Srí Lance je jasným porušením norem mezinárodního práva. Právě nyní musíme bezodkladně zajistit, aby všem těmto lidem, kteří zůstali v táborech, byla umožněna svoboda pohybu a aby byl humanitárním organizacím umožněn neomezený přístup do táborů, včetně zjišťování informací, aby mohly poskytovat humanitární pomoc a ochranu.
<P>
Navíc je Komise na základě informací o popravách bez soudu, únosech a závažném zastrašování sdělovacích prostředků stavem lidských práv na Srí Lance trvale znepokojena. Překážky usmíření budou na tomto ostrově existovat tak dlouho, dokud bude přehlížena nespokojenost Tamilů a dokud bude panovat atmosféra beztrestnosti. Evropská komise pevně věří, že klíčem k procesu usmiřování je přijetí odpovědnosti obou stran za své vlastní činy.
<P>
Evropská komise nedávno ukončila důkladné šetření stavu lidských práv na Srí Lance. Tato mise sledovala, zda země plní nebo neplní závazky, které přijala, když byla zapojena do zvláštního systému podporujícího udržitelný rozvoj a řádnou správu věcí veřejných, GSP+, schváleného Evropskou unií, a zejména pak závazky týkající se dodržování mezinárodních předpisů o lidských právech.
<P>
Výsledkem šetření bylo zjištění významných nedostatků, pokud jde o tři úmluvy OSN týkající se lidských práv: Mezinárodní pakt o občanských a politických právech, Úmluvu proti mučení a Úmluvu o právech dítěte. Srí Lanka tedy v současné době tyto úmluvy nedodržuje.
<P>
Tato situace bude pravděpodobně dále ohrožovat poskytování dalších obchodních výhod v rámci GSP+, protože podmínkou, která musí být splněna všemi účastníky tohoto systému, je ratifikace a účinné prosazování těchto tří úmluv.
<P>
Děkuji.
<SPEAKER ID="262" NAME="Předsedající">
Rozprava je ukončena.
<P>
Dalším bodem je hlasování.
