<CHAPTER ID="012">
Příprava Evropské rady včetně situace světového finančního systému (rozprava)
<SPEAKER ID="024" NAME="Předsedající">
(EL) Dalším bodem programu jsou prohlášení Rady a Komise o přípravě Evropské rady včetně situace ve světovém finančním systému.
<SPEAKER ID="025" NAME="Jean-Pierre Jouyet">
úřadující předseda Rady. - (FR) Paní předsedkyně, pane předsedo Komise, dámy a pánové, jistě pochopíte, jak obtížné je hovořit před Parlamentem bezprostředně po okamžicích tak nabitých dojetím, lidskostí a solidaritou - okamžicích, které jsme právě prožili díky osobnímu svědectví Ingrid Betancourtové a její výzvě k činu.
<P>
Musíme se nicméně navrátit do skutečnosti. Evropská rada se sejde 15. a 16. října. V dnešní době krize a nestability, která volá po vyjádření politické vůle, iniciativách a rozhodnutích ze strany Evropské unie, má toto nové zasedání mimořádnou důležitost. Hospodářská a finanční situace se bude do práce Evropské rady výrazně promítat.
<P>
Jak jsem řekl 23. září v Parlamentu, tato krize není pouze krizí americkou. Je nyní krizí evropskou. Je nyní krizí mezinárodní. Krize důvěry v trhy a v náš finanční sektor se v posledních dnech ještě zhoršila. EU musí vzít zodpovědnost na svá bedra.
<P>
Pokud jde o zlepšení koordinace a soudržnosti národních iniciativ, předsednictví Rady nehodlá šetřit úsilím. Učinilo tak v sobotu, když se setkalo s evropskými členy G7 za přítomnosti předsedy Komise, předsedy Euroskupiny a předsedy Evropské centrální banky. Učinilo tak včera v Radě ministrů hospodářství a financí. Učiní tak opět 15. a 16. října v Evropské radě.
<P>
Jako Evropané jsme se dohodli, že je zapotřebí úzce zaměřené konzultace soustředěné na způsob, jakým jednotlivé členské státy řeší dopad krize na vlastní finanční systém. Dialog mezi Evropany je konkrétní skutečností. Mezi vládami, správními úřady, centrálními bankami, vedoucími bank a Evropskou komisí existuje stálý kontakt. Jak nám připomněl Jean-Claude Trichet, reagujeme na krizi pomocí vlastních zdrojů a struktur. Nejsme federální vládou jako Spojené státy americké. Nemusíme se za nic stydět, musíme pracovat s institucionálním prostředím, které je nám vlastní. Nastal čas jednat. Podstatné je, že Evropané pracují společně a nesou po boku Evropské centrální banky společnou zodpovědnost. Předseda Evropské rady Nicolas Sarkozy ve svém prohlášení z pondělí 6. října připomněl, že vedoucí představitelé EU jednohlasně vyjádřili přání přijmout veškerá opatření, která jsou nezbytná k zajištění stability finančního systému.
<P>
Měli bychom uvítat roli Evropské centrální banky stejně jako ostatních centrálních bank - americké, britské, švédské a kanadské - které se právě dohodly na jednotném snížení sazby o půl procenta. Musíme nadále bez prodlení jednat. Jak sdělili na včerejším jednání ministři financí, je třeba urychleně navrátit vkladatelům důvěru a zásobit mezibankovní trh. Tak si opět získáme důvěru. Také musíme podrobně přezkoumat finanční správu, abychom vytvořili systém, který by byl příznivější dlouhodobému financování v oblasti hospodářství, podporoval by Evropany ke spoření a zamezil by finančním spekulacím a nestabilitě.
<P>
Nic z toho není neslučitelné s udržením konkurenceschopného a inovačního finančního průmyslu. Abychom zlepšili správu, pevně počítáme s návrhy Evropské komise. Musíme být rychlí a odvážní.
<P>
Včera dosáhly členské státy dohody o nutnosti okamžité reakce, v prvé řadě aby se zajistila stabilita finančních institucí vložením kapitálu či jakýmkoli jiným způsobem, podle okolností. Z tohoto hlediska velmi vítáme opatření, která oznámil dnes ráno britský předseda vlády. Jsou jednoznačně v souladu se závazky, které učinily 6. října hlavy států a vlád. Francie mezitím zkoumá právní strukturu, jež by v případě potřeby umožnila vládě finanční účast, pokud by to bylo nutné a kde by to bylo nutné. Předseda Evropské rady bude tyto různé iniciativy a návrhy nadále používat jako základ pro přijetí vhodných iniciativ, a to s cílem posílit evropskou koordinaci.
<P>
Také musíme chránit a zajistit zájmy vkladatelů. Jak víte, minimální úroveň ochrany pro vklady v Evropě se zvýší na 50 000 EUR. Některé členské státy - vlastně mnohé z nich - oznámily záměr navýšit tuto ochranu na 100 000 EUR. Za současných mimořádných okolností je nezbytné uplatňovat pravidla Společenství o státních podporách a ustanovení Paktu o stabilitě a růstu pružně. Evropská komise nám díky rozhodujícímu podnětu svého předsedy pomáhá tento velmi specifický případ řešit.
<P>
Abychom znovu nastolili důvěru, bude rovněž zapotřebí na konci týdne zajistit mezinárodní koordinaci v rámci G7. Jak podotkl japonský ministr financí a úřadující předseda G7, G7 musí vyslat silné a jednotné poselství ze strany ministrů financí a ředitelů centrálních bank. To centrální banky právě učinily, a z tohoto hlediska se jednalo o rozhodující a velmi pozitivní signál. Vzhledem k mezinárodnímu charakteru krize bude zjevně zapotřebí do regulace trhů zapojit i velké rozvíjející se země. Přesně to si do konce roku přeje předseda Evropské rady pro rozšířenou G8.
<P>
Mezinárodní měnový fond by měl být hlavním fórem pro vedení diskuse mezi velkými světovými hráči. Měl by se vrátit do původní role finančního strážníka a dohlížet na měnovou a finanční stabilitu, jak bylo v plánu bezprostředně po druhé světové válce, namísto pouhého kontrolování situace v rozvíjejících se a rozvojových zemích.
<P>
Kromě vysoce důležitého vývoje v oblasti hospodářské a finanční krize si předsednictví Rady přálo, aby tato Rada projednala balíček opatření týkajících se klimatu a energie. Z rozhodujícího podnětu německého předsednictví přijala Evropská rada v březnu 2007 ambiciózní závazky v oblasti životního prostředí. Chceme tyto environmentální ambice balíčku předloženého Komisí zachovat a doufám - abych to objasnil - že Parlament přijme balíček v prvním čtení. Na nadcházející jednání v Poznani v prosinci 2008 a v Kodani na konci roku 2009 musíme být připraveni a v silné pozici.
<P>
Nicméně v současném kontextu hospodářského zpomalení dává podnět k obavám některých našich partnerů i některých odvětví. Musíme na tyto obavy reagovat společně. Musíme zjistit, jakou pružnost jim můžeme dovolit, aniž bychom kompromitovali cíle, zásady a základní vyváženost balíčku navrženého Komisí. Balíček pojednává o rozvojovém modelu, který budeme muset v budoucnu používat - vzhledem k tomu, že byl dnešní rozvojový model současnou hospodářskou a finanční krizí zpochybněn.
<P>
V souladu se závěry mimořádného zasedání Evropské rady z 1. září si předsednictví rovněž přálo vznést otázku energetické bezpečnosti. Ohledně tohoto tématu budu otevřený: máme před sebou ještě mnoho práce, zejména pak v oblasti energetické účinnosti, diverzifikace zdrojů energie, vzájemného propojení, vývoje infrastruktury a spolupráce s velkými dodavatelskými zeměmi, transitními zeměmi a hlavními spotřebiteli. Na oprávněné obavy četných členských států, zejména těch, jež jsou z hlediska energie nejméně soběstačné, tedy středoevropské a východoevropské členské státy, bychom rádi reagovali přijetím několika směrů a zásad. Zásady musíme stanovit tak, aby mohla Komise v listopadu učinit vše potřebné pro předložení návrhů na zlepšení energetické bezpečnosti na našem kontinentu.
<P>
V souladu s návrhem, který v červnu předložilo Irsko a přijaly jej všechny členské státy, se Evropská rada vrátí k otázce Lisabonské smlouvy. Tato institucionální otázka, jak je dnes zřejmé, je důležitější než kdykoli předtím a je pro naše zájmy klíčová. Jak víte, předsednictví si přeje do prosince vypracovat společný plán, kterým se máme řídit. Irský předseda vlády Brian Cowen předsedovi Evropské rady potvrdil, že svým kolegům, hlavám států a vlád, předloží studii, kterou nechala vypracovat irská vláda a jež analyzuje důvody irského "ne" v referendu a předkládá závěry, které z toho lze vyvodit. Během návštěvy v Paříži rovněž oznámil zřízení parlamentního výboru ad hoc, jehož diskuse by měly ode dneška do listopadu doplňovat diskuse irské vlády. Ministr zahraničních věcí Michael Martin před Výborem pro ústavní záležitosti dne 6. října potvrdil, že je irská vláda rozhodnutá předložit konkrétní návrhy. Současně předsednictví vyzývá státy, které doposud nedokončily ratifikační proces smlouvy, aby tak učinily. Nestálost, kterou v současné době prožíváme, je dalším důvodem ospravedlňujícím vytvoření nového právního a institucionálního rámce pro Evropskou unii. Potřebujeme jej více než kdy předtím a potřebujeme jej naléhavě.
<P>
Evropská rada bude rovněž vyzvána, aby schválila Evropský pakt o přistěhovalectví a azylu, jehož text byl 25. září v Radě pro spravedlnost a vnitřní věci předmětem politické dohody. Nebudu se vracet k tomu, o čem hovořila Ingrid Betancourtová, je to však nesmírně důležité. Přistěhovalectví zůstává pro Evropu příležitostí. Evropský pakt o přistěhovalectví a azylu má za cíl dodat migrační politice nový impuls a je součástí jak vyváženého rámce uceleného přístupu zavedeného od roku 2005, tak rámce návrhů předložených Evropskou komisí. Vytyčuje do budoucna ctižádostivý směr, jehož cílem je postupovat ke skutečně společné migrační politice. Pakt zahrnuje všechny aspekty řízení migračních toků: boj proti nelegální migraci a kontrolu na hranicích, ale také nové oblasti jako např. ekonomické přistěhovalectví, účinnou harmonizaci azylu a rozvoj zemí původu. Vzhledem ke skutečnosti, že byl schengenský prostor letos rozšířen, se nám to jeví jako zcela zásadní.
<P>
V oblasti vnějších vztahů Evropská unie zhodnotí, zda Rusko splnilo závazky v souladu se smlouvami z 12. srpna a 8. září o stažení ruských vojsk, což podmiňuje obnovení kontaktu, pokud jde o budoucí dohodu o partnerství mezi Ruskem a Evropskou unií. Vztahy mezi EU a Ruskem budou předmětem komplexního a podrobného hodnocení Komise a Rady v rámci příprav na nadcházející summit, který se má uskutečnit 14. listopadu v Nice.
<P>
Zároveň je Evropská unie odhodlána nadále podporovat své východní sousedy ve snahách o modernizaci v oblasti hospodářství a demokracie. V této souvislosti připomínám důležitost výsledků summitu EU-Ukrajina, který se konal v září v Paříži a který představuje v oblasti vztahů mezi Evropskou unii a Ukrajinou nebývalý pokrok.
<P>
Stejně tak bude Evropská rada vyzývat k posílení vztahů mezi Evropskou unií a Moldávií, kterou jsem navštívil minulé pondělí, v rámci nové dohody vázané na tuto konkrétní zemi. Tato dohoda je ambicióznější než dohoda předešlá a umožní Moldávii, aby se zapojila do různých politik Evropské unie - v případě, že nadcházející volby v této zemi proběhnou v pořádku. Navíc bude mít Rada ve složení pro obecné záležitosti a vnější vztahy za úkol provést předběžné přezkoumání návrhů o budoucím východním partnerství, které Komise hodlá předložit v listopadu.
<P>
Paní předsedající, pane předsedo Komise, dámy a pánové, jak jste si všimli, francouzské předsednictví musí ještě vyřešit řadu naléhavých záležitostí. Nepochybně se jedná o předsednictví krizového řízení, jedná se však rovněž o předsednictví, které nesmí obětovat své priority. Evropa, která jedná, a reaguje tak na dnešní výzvy: tak jsme se před několika měsíci rozhodli nazvat pracovní program francouzského předsednictví. Tato ambice je více než kdy předtím jádrem našeho jednání. A více než kdy předtím by měla 15. a 16. října řídit činnost Evropské rady.
