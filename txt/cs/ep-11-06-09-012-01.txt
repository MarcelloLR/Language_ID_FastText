<CHAPTER ID="012-01">
1. Madagaskar (rozprava) 
<SPEAKER ID="197" NAME="Předsedající">
Dalším bodem je rozprava o Madagaskaru.
<SPEAKER ID="198" NAME="Charles Tannock">
autor. - Pane předsedající, nezákonný a řádně nezvolený režim Andryho Rajoeliny je zcela prostoupen korupcí a organizuje na Madagaskaru porušování lidských práv, přestože se Rajoelina při nástupu k moci zavázal ukončit korupci a porušování lidských práv, které údajně kvetlo za odstraněného bývalého prezidenta Marca Ravalomanany. Dlouhodobě trpící lidé na Madagaskaru, z nichž mnozí žijí v naprosté bídě, nemohou na tuto ironii zapomenout. EU nyní musí zvážit zásadní posílení cílených opatření proti Rajoelinovi a jeho přisluhovačům a kumpánům a v případě potřeby uplatnit na neschopnou správu ustanovení dohody z Cotonou a příslušné sankce.
<P>
Africká unie (AU) by mohla udělat více. Od AU slýcháme mnoho otřepaných frází, ale dosud jsme viděli jen málo konkrétních kroků. Takovým krokem by mohlo být i dojednání dohody mezi Rajoelinou a Ravalomananou, která by umožňovala bývalému prezidentovi vrátit se na Madagaskar bez rizika ohrožení. Rajoelina by měl také umožnit svému rivalovi, aby se účastnil prezidentských voleb plánovaných na září tohoto roku.
<P>
Předzvěsti stability a usmíření na Madagaskaru nejsou bohužel dobré. Doufám, že v několika následujících měsících se věci vyřeší smírně.
<SPEAKER ID="199" NAME="Véronique De Keyser" LANGUAGE="FR">
Pane předsedající, není to poprvé, co v této sněmovně projednáváme dramatickou situaci na Madagaskaru.
<P>
Pro madagaskarský lid se věci od posledního usnesení v únoru 2010 změnily leda k horšímu. Mám o ně obavy, protože oni jsou hlavními oběťmi. Kromě toho momentálně sledujeme pravděpodobně nikdy nekončící boj o moc.
<P>
Již před více než jedním rokem Evropský parlament jasně vyjádřil svou podporu myšlence demokratického procesu, který by mohl vést k volbám. K tomu stále nedošlo. Rajoelina je pořád přítomen. Jak znovu uvádíme v tomto usnesení, nesmí se zúčastnit nových voleb, v tom musí být jasno.
<P>
Chtěla bych jednoduše požádat o to, aby dostalo šanci probíhající jednání s Jihoafrickým společenstvím pro rozvoj (SADC), z něhož doposud nevzešel konečný výsledek. Proto bych ve vztahu k této situaci volila uměřený tón, abychom ponechali prostor k jednání, k němuž by mělo nutně dojít, a doufám, že by dospělo k závěru.
<SPEAKER ID="200" NAME="Marie-Christine Vergiat">
autorka. - (FR) Pane předsedající, tentokrát může Skupina konfederace Evropské sjednocené levice a Severské zelené levice jen litovat tónu usnesení, která máme před sebou. To platí zejména o usnesení o Madagaskaru. V únoru 2010 jsem již měla možnost odsoudit toto a další usnesení, když bylo přijato předchozí usnesení o této zemi.
<P>
V této zemi, stejně jako v mnoha jiných zemích v Africe, ukazuje Evropská unie svou politickou nemohoucnost, a my to nezměníme tím, že budeme volat po uvalení tvrdších hospodářských sankcí na tuto zemi. Jedinými oběťmi této situace jsou a budou lidé na Madagaskaru, kteří to nepotřebují. Dali bychom přednost tomu, kdyby Evropský parlament vyslal jasné poselství zprostředkovateli, Jihoafrickému společenství pro rozvoj (SADC), které po celý rok tvrdě pracovalo na nalezení co nejpřátelštějšího řešení.
<P>
Byli bychom dali přednost poselství s blahopřáním panu Chissanovi k jeho zprostředkovatelské činnosti, jejímž výsledkem bylo předložení plánu na řešení politické krize na Madagaskaru SADC. Další zasedání SADC se bude konat v sobotu v Johannesburgu za přítomnosti všech zástupců různých politických názorů na Madagaskaru, kteří budou tento plán ratifikovat.
<P>
Chceme vyslovit naléhavou prosbu směřující k madagaskarskému lidu a chceme zopakovat, že je to jen a jen na něm, aby bez mezinárodního tlaku rozhodl, kdo mu bude vládnout. Úlohou Evropské unie je mu pomoci. Proto nechceme být spojováni s tímto předpojatým usnesením, které by mohlo přilít olej do ohně, místo aby podpořilo úsilí SADC, a odmítáme uvalení tvrdších sankcí.
<SPEAKER ID="201" NAME="Cristian Dan Preda" LANGUAGE="RO">
Pane předsedající, stejně jako předchozí řečníci, i já bych chtěl zmínit, že od února 2010, kdy jsme jednali o situaci na Madagaskaru, nevidíme žádný pokrok. Mohli bychom říci, že došlo k přechodu nikoli k demokracii, ale k ještě hlubší krizi, než před rokem a několika měsíci. Zasedání Jihoafrického společenství pro rozvoj (SADC) v Gaborone bylo nepochybně prezentováno jako poslední šance. Všichni jsme bohužel viděli, že neuspělo. Věřím, že si můžeme zachovat naději, že během zasedání konaného tento týden v sobotu dojde k nějakému pozitivnímu vývoji.
<P>
Na druhou stranu je pravda, že hospodářská a společenská situace na Madagaskaru je mimořádně zoufalá. Většina obyvatel Madagaskaru žije za méně než 1 USD na den. Jak se mohou z této situace dostat? Prostřednictvím neutrálního, inkluzívního a konsenzuálního procesu přechodu. Nejsme zde proto, abychom zaštítili jednu nebo druhou stranu, ale abychom podpořili myšlenku tohoto typu procesu.
<SPEAKER ID="202" NAME="Izaskun Bilbao Barandica" LANGUAGE="ES">
Pane předsedající, po převratu změnila vláda pana Rajoeliny Madagaskar na centrum politické nestability. Je to země, kde není oddělena moc, média jsou kontrolována vládou, lidská práva jsou porušována a stávající malgašské bezpečnostní síly zneužívají svou sílu proti malgašskému lidu, který přímo trpí politickými důsledky. Tento nezákonný režim způsobuje v zemi bohaté na zdroje obrovské humanitární problémy, kdy chybí základní potraviny, voda a hygiena, zdravotní péče a vzdělávací služby.
<P>
Evropská unie musí pokračovat ve své humanitární pomoci tomuto lidu a musí přispět k nalezení dohody mezi stranami, která by umožnila vytvoření neutrální přechodné vlády, která by byla konsenzuální a inkluzívní, aby mohla obnovit ústavní pořádek a vyhlásit svobodné a transparentní demokratické volby, které umožní svobodnou účast všem politickým hnutím a vedoucím představitelům a nechají malgašský lid, aby rozhodl o své budoucnosti.
<SPEAKER ID="203" NAME="Nicole Kiil-Nielsen">
autorka. - (FR) Pane předsedající, skupina Zelených/Evropské svobodné aliance opětovně odsuzuje podmínky, za nichž se pan Rajoelina dostal k moci na Madagaskaru. Politická situace této velmi nestabilní země je mimořádně znepokojivá. Dochází k mnoha případům porušování lidských práv - k násilí proti demonstrantům, k nezákonnému zatýkání, ke svévolnému zadržování a k násilí proti novinářům a politickým protivníkům. Bezpečnostní síly se těší naprosté beztrestnosti.
<P>
Vedoucí představitelé opozičních politických hnutí byli zatčeni. Požadujeme jejich propuštění. Nekontrolované řízení přírodních zdrojů země ohrožuje perspektivy rozvoje pro budoucí generace a dláždí cestu k ekologické katastrofě. Odsuzujeme nezákonné využívání nerostných zdrojů a drancování vzácného dřeva, zejména růžového dřeva.
<P>
Obnovení právního státu na Madagaskaru je absolutní prioritou a vyžaduje uspořádání svobodných, transparentních a demokratických voleb s podporou mezinárodní pomoci a především Evropské unie.
<SPEAKER ID="204" NAME="Filip Kaczmarek" LANGUAGE="PL">
V našem usnesení odsuzujeme porušování lidských práv a násilí malgašských bezpečnostních sil proti vlastnímu lidu a vyzýváme k rozpuštění politické milice, k plnému dodržování lidských práv, a to občanských, politických, sociálních i ekonomických, a k obnovení právního státu. Vyzýváme k okamžitému propuštění politických vězňů a k přímému návratu politických vyhnanců. Návrat k ústavnímu pořádku je podmínkou návratu k normalitě na Madagaskaru. Je potřeba uspořádat svobodné, transparentní a spravedlivé volby organizované pod dohledem mezinárodní komunity, které budou splňovat mezinárodní demokratické normy. Naše hlavní dilema se týká toho, jak rozšířit humanitární pomoc malgašskému lidu, neboť neuznáváme neústavní režim. Doufám, že navzdory tomu může být tato pomoc účinná.
<SPEAKER ID="205" NAME="Corina Creţu">
jménem skupiny S&D. - Pane předsedající, uplynuly dva roky od okamžiku, kdy na Madagaskaru převzal moc vojenský režim, který neplní závazky přijaté s cílem zajistit přechod k demokracii, politickému pluralismu a svobodě projevu.
<P>
Skutečnost, že Africká unie pozastavila zemi členství a prohlásila její politický režim za nezákonný a zároveň došlo k pozastavení pomoci MMF a Světové banky, vedla k mezinárodní izolaci vlády a prohloubila problémy lidí, kterým se nedostává zahraniční pomoci.
<P>
Náš návrh usnesení tak nastiňuje dvě skupiny opatření: výzvu pro EU a Radu bezpečnosti rozšířit na všechny členské země zákaz udělování víz zavedený Africkou unií a zvýšit humanitární pomoc civilnímu obyvatelstvu Madagaskaru.
<P>
Politicky by EU měla rozhodněji trvat na tom, aby se politické strany na Madagaskaru povznesly nad své obvyklé konflikty a shodly se na plánu navrhovaném Jihoafrickým společenstvím pro rozvoj, aby překonaly krizi.
<P>
V tomto ohledu je velmi důležité rozhodnutí bývalého prezidenta Marca Ravalomanany vrátit se do země, vezmeme-li v úvahu, že nynější vedoucí představitelé ho nutí, aby si vybral mezi exilem a doživotními nucenými pracemi.
<SPEAKER ID="206" NAME="Kristiina Ojuland">
jménem skupiny ALDE. - Pane předsedající, po vojenském převratu na Madagaskaru následuje neustálé porušování lidských práv a občanských svobod. Jsme svědky koncentrace výkonné, zákonodárné a soudní moci, zároveň jsou média v rukou Andryho Rajoeliny, který se honosí titulem předsedy vysokého přechodného orgánu.
<P>
Jsem ráda, že EU a její členské státy neuznaly jeho nezákonný režim. Nikdy bychom neměli uznávat žádného autoritativního vládce tím, že navážeme formální vztahy, přestože jsme to v minulosti udělali. Proto vítám sankce, které byly na režim dosud uvaleny, a podporuji mezinárodní komunitu, aby je ještě rozšířila s cílem svrhnout vládu pana Rajoeliny a vydat se na skutečný a konečný přechod k demokracii.
<SPEAKER ID="207" NAME="Monica Luisa Macovei" AFFILIATION="PPE">
(RO) Pane předsedající, po státním převratu, k němuž došlo v březnu 2009, následovaly akty násilí, porušování lidských práv včetně náhodných zatčení vůdců opozice, a vnitřní nejistota. Tyto záležitosti musí být vyšetřeny a jejich pachatelé potrestáni. Režim bojkotuje mezinárodní a regionální snahy o obnovení míru a o uspořádání svobodných voleb, z nichž by vzešla legitimní demokratická vláda. Úsilí o nalezení řešení však nelze vzdávat. Navíc je třeba urychleně rozpustit politickou milici a ukončit násilí páchané vládními bezpečnostními silami na obyvatelstvu. Důležité je co nejdříve uspořádat svobodné demokratické volby, aby byl nastolen legitimní ústavní pořádek a mohla začít rekonstrukce země. Proto vyzývám Komisi a Radu, aby pokračovaly ve svém úsilí a urychlily je tak, aby nalezly řešení a prostředí pro uspořádání svobodných voleb a pro ochranu lidských práv na Madagaskaru.
<SPEAKER ID="208" NAME="Mitro Repo" AFFILIATION="S&amp;D">
(FI) Pane předsedající, od vojenského převratu v roce 2009 lid čtvrtého největšího ostrova na světě trpí. Madagaskar má u moci nezákonnou vládu, kterou si lid nezvolil. Prosperitu nepodporuje ani přírodní bohatství a obnovitelné přírodní zdroje. Lidé na Madagaskaru žijí na svém ostrově ve špíně a v chudobě.
<P>
Opakované porušování lidských práv, pronásledování politiků, náboženských představitelů a občanské společnosti, časté svévolné zatýkání, drancování kostelů a zastrašování tisku jsou v zemi každodenní realitou. Seznam by mohl pokračovat a obsahovat cenzuru médií, udržování národa v chudobě, nezákonné zatýkání, mizení a mučení.
<P>
Kromě utrpení lidí je ohrožena biologická rozmanitost na Madagaskaru. Flóra a fauna na ostrově se vyvíjela izolovaně a z celosvětového hlediska je nenahraditelná a jedinečná.
<P>
Národ musí být schopen rozhodnout o své budoucnosti sám a Evropská unie se musí všemi možnými způsoby zapojit do podpory lidu na Madagaskaru.
<SPEAKER ID="209" NAME="Seán Kelly" AFFILIATION="PPE">
Pane předsedající, situace na Madagaskaru je klasickou situací, kdy nové není lepší, než to staré. Tento nezákonný režim se dostal k moci na základě vojenské podpory v roce 2009 a nic se ani o trochu nezlepšilo. Zůstávají tak všechny staré špatné zvyky: nadále bují nezákonné zabíjení, duševní a tělesné mučení zajatců, přelidnění a zadržování před soudním procesem. Hojná je také chudoba při minimální mzdě 35 USD na měsíc.
<P>
Řešení je zřejmé. Potřebujeme tam demokratický režim a my v Evropské unii musíme udělat, co můžeme, aby byl nastolen, neboť bez něj není možný žádný pokrok. Chceme-li svobodné volby a novou vládu, může Evropská unie společně s dalšími mezinárodními orgány, zejména s Africkou unií, pomoci s rozvojem této země na cestě k demokracii a na cestě k hospodářské obnově.
<SPEAKER ID="210" NAME="Sari Essayah" AFFILIATION="PPE">
(FI) Pane předsedající, od změny moci v březnu 2009 je politická situace na Madagaskaru stále nestabilní a neustále dochází k novým konfliktům. Vláda pana Rajoeliny porušuje lidská práva a utlačuje své vlastní občany.
<P>
V květnu 2011 dospěli představitelé skupiny Smíšeného parlamentního shromáždění AKT-EU k názoru, že Madagaskar by měl mít životaschopnou dočasnou vládu, a to co nejdříve. Právě nyní došlo k pokusu vyřešit tuto krizi a Jihoafrické společenství pro rozvoj (SADC) pozvalo jedenáct madagaskarských politických stran na summit v Botswaně. Tři z hlavních opozičních stran však tento plán odmítly, neboť by umožnil Rajoelinovi nadále zůstat u moci až do příštích voleb. Až doposud Rajoelina porušil všechny možné dřívější pokusy o dohodu. Proč by se mu tedy mělo věřit tentokrát? Proto musí EU a mezinárodní společenství zasáhnout do situace a tato nezákonná vláda vedená Rajoelinou musí být odstavena.
<SPEAKER ID="211" NAME="Lidia Joanna Geringer de Oedenberg" AFFILIATION="S&amp;D">
(PL) Pane předsedající, příčinou stávající politické krize na Madagaskaru byl vojenský převrat, který přinutil demokraticky zvoleného prezidenta Madagaskaru Marca Ravalomananu přede dvěma lety rezignovat a odejít do exilu. Uchvácení moci vojenským režimem rozhodně odsoudilo mezinárodní společenství včetně Evropské unie, která ihned přerušila rozvojovou pomoc. Jihoafrické společenství pro rozvoj (SADC) a Africká unie navíc pozastavily Madagaskaru členství, což přispělo k další izolaci ostrova. Politická krize na Madagaskaru právě vrcholí a v této chvíli existuje šance, že by jednání probíhající mezi politickými představiteli mohla vést k ukončení krize. Je to ideální příležitost k obnovení ústavního pořádku a k uspořádání nových voleb. Rozhovory mají také zásadní význam pro obnovení financování země, jíž bylo pozastaveno více než 600 milionů EUR z rozvojové pomoci EU. Doufám, že se jednotlivým stranám, které byly ve sporu, nyní podaří přijít s plánem, který umožní nastolení prozatímní vlády až do uspořádání nových, a jak věřím, spravedlivých voleb.
<SPEAKER ID="212" NAME="João Ferreira" AFFILIATION="GUE/NGL">
(PT) Pane předsedající, především bych chtěl odsoudit zpožděné dodání portugalských verzí usnesení z dnešního odpoledne. Některé z nich stále ještě nyní, kdy hovořím, nejsou k dispozici, a proto si přeji, aby byl zaznamenán můj rozhodný protest.
<P>
Pokud jde o situaci na Madagaskaru, Evropská unie může podpořit proces usmíření, ale musí tak učinit, aniž by zasahovala nebo se vměšovala do záležitostí, o nichž může rozhodovat jen malgašský lid. Evropská unie navíc nesmí v tomto konfliktu nikomu stranit. Veškeré naše úsilí se musí soustředit na zájmy malgašského lidu, nikoli na kteroukoli ze stran, jež jsou ve sporu.
<P>
Důležité je ocenit a následovat úsilí Jihoafrického společenství pro rozvoj (SADC) o vyřešení konfliktu a o nalezení politického řešení krize v zemi. Pokud jde o nás, my bychom zde chtěli potvrdit, že je nezbytné respektovat možnost, aby si malgašský lid sám rozhodl o své budoucnosti.
<SPEAKER ID="213" NAME="Elena Băsescu" AFFILIATION="PPE">
(RO) Pane předsedající, stávající politická krize na Madagaskaru představuje riziko pro demokracii a stabilitu v celé oblasti. Odstavení demokraticky zvoleného prezidenta od moci vyústilo ve vnucení atmosféry násilí a nejistoty. Chtěla bych vám připomenout, že mezinárodní dárci stáhli svou finanční podporu, kterou poskytovali lidu tohoto ostrova. To znamená, že Madagaskar se nyní potýká s 80% mírou chudoby. Ze stejného důvodu USA zastavily celní úlevy na dovoz textilního zboží z této země. To způsobilo vymizení jednoho z hlavních zdrojů národního důchodu. Vítám úsilí Jihoafrického společenství pro rozvoj (SADC) o ukončení této krize a o obnovení demokracie v zemi. Myslím si, že je velmi důležité zapojit do řešení této napjaté situace regionální organizace, aby bylo dosaženo politického kompromisu.
<SPEAKER ID="214" NAME="George Sabin Cutaş" AFFILIATION="S&amp;D">
(RO) Pane předsedající, politická krize na Madagaskaru vede k izolaci této země na mezinárodním poli. Evropská unie pozastavila finanční pomoc Madagaskaru v rámci prosazování ustanovení dohody z Cotonou a totéž učinily MMF a Světová banka. Podporuji opatření přijatá Evropskou unií v situaci, kdy je přechod k demokratickému systému na neurčito ohrožován nezákonným a neústavním způsobem, jímž se Rajoelina dostal k moci.
<P>
Na druhou stranu je rozhodnutí o uplatňování sankcí vždy obtížné, neboť nevyhnutelně vyvolávají humanitární, hospodářské a společenské důsledky. Musíme myslet na madagaskarský lid, který potřebuje naši podporu. To musíme demonstrovat nejen tím, že budeme požadovat uspořádání svobodných pluralitních voleb a obnovení demokratického řádu, ale i v praxi tím, že poskytneme humanitární pomoc.
<SPEAKER ID="215" NAME="Sergio Paolo Francesco Silvestris" AFFILIATION="PPE">
(IT) Pane předsedající, Madagaskar začal hrát aktivní úlohu v životě Africké unie až v červenci roku 2003, neboť do konce devadesátých let měl politické a hospodářské vazby především na nezúčastněné socialistické země.
<P>
Při vojenském převratu v březnu 2009 se však bývalý starosta hlavního města usadil v prezidentském paláci, který byl již obsazen armádou, jež ho podporovala. Po 19 měsících ústavní krize v zemi, právě v den, kdy bylo téměř 8 milionů Malgašů povoláno k hlasování o reformách ústavy, v listopadu 2010, byly všechny naděje o nastolení skutečné demokracie v této bývalé evropské kolonii ztraceny. Dnes je na Madagaskaru přechodná vláda, která ovšem neplní žádné sliby ničeho dobrého ani na hospodářské úrovni, uvážíme-li, že lidé zde žijí za méně než jeden dolar denně, ani na humanitární úrovni.
<P>
Vzhledem k tomu, že doposud se ani Evropské unii, ani Africké unii nepodařilo dosáhnout žádného kompromisu s madagaskarskou vládou, byla přijata určitá opatření, včetně pozastavení pomoci Mezinárodního měnového fondu a Světové banky a neuznání přechodné vlády ze strany Evropské unie. Odsuzujeme státní převrat a zdůrazňujeme naléhavou potřebu svobodných a transparentních voleb, na něž by dohlíželo mezinárodní společenství.
<SPEAKER ID="216" NAME="William" AFFILIATION="The Earl of) Dartmouth  (EFD">
Pane předsedající, naprosto vás respektuji, ale zajisté je na řečníkovi, aby sám rozhodl o tom, jak rychle bude hovořit, a mělo by to být rozhodnutí řečníka. Řečníci v tomto Parlamentu by neměli riskovat, že jejich příspěvek bude zmařen přerušováním předsedajícího jménem tlumočníků. Mohu vám předložit tento bod?
<P>
(Smíšené reakce.)
<SPEAKER ID="217" NAME="Předsedající">
Lorde Dartmouthe, do velké míry souhlasím s vaším názorem, ale naši tlumočníci nám naznačují, že nestíhají tempo. Když přeruším řečníka, dávám jim tím samozřejmě čas navíc, takže jsou všichni spokojeni - řečník je spokojen, vy jste spokojen, že máte překlad, a naši tlumočníci jsou samozřejmě také spokojeni. To je cílem práce, kterou zde děláme.
<P>
(Potlesk.)
<SPEAKER ID="218" NAME="Eija-Riitta Korhola" AFFILIATION="PPE">
(FI) Pane předsedající, od vojenského převratu v březnu se politická nestabilita a zhoršující se humanitární situace stává stále očividnějším znakem každodenního života lidí na Madagaskaru. V důsledku politické krize se stále obtížněji dostávají k základním potravinám, k vodě, k hygienickým produktům a ke zdravotnickým službám.
<P>
Ti, kdo jsou momentálně u moci, si udělali nezákonný monopol z výkonné, zákonodárné a soudní moci a kontrolují média. Bezpečnostní služby v zemi mají na svědomí násilí proti obyčejným lidem. Mnoho aktivistů bylo zatčeno z politických důvodů a bývalí vedoucí političtí představitelé museli uprchnout ze země.
<P>
Je třeba urychlit probíhající jednání a musí být nalezen způsob, jak obnovit ústavní pořádek. Porušování lidských práv si žádá nestranné prošetření. EU by měla zvýšit humanitární pomoc pro Madagaskar a měla by uplatňovat cílené sankce až do té doby, kdy bude nalezeno řešení politické krize.
<SPEAKER ID="219" NAME="Günther Oettinger" LANGUAGE="DE">
Pane předsedající, vážení poslanci, Komise a vysoká představitelka baronka Ashtonová jsou velmi znepokojeny situací na Madagaskaru a slíbili jsme, že lidu této krásné země budeme poskytovat stálou podporu.
<P>
Velký význam přikládáme překonání stávající politické krize a hospodářských a společenských dopadů na obyvatele Madagaskaru, jež ještě zvětšují břemeno každodenně doléhající na tyto lidi.
<P>
Stejně jako vy, poslanci, i my sledujeme velmi pozorně tamní vývoj a používáme veškeré dostupné diplomatické prostředky s cílem ukončit krizi.
<P>
V posledních dvou letech došlo k mnoha krokům směřujícím k horšímu a k zablokování pokroku v zemi. Věřím tomu, že nyní jsme dosáhli zlomového bodu. Přede dvěma dny, 7. června, byly zahájeny rozhovory v Gaborone mezi Jihoafrickým společenstvím pro rozvoj (SADC) a různými subjekty v zemi s cílem nalézt cestu z krize, která by se opírala o neutralitu a konsensus, týkala by se všech důležitých skupin a mohla by být podporována jak mezinárodním společenstvím, tak velkou většinou občanů Madagaskaru.
<P>
Doufáme, že rozhovory budou úspěšné, aby Africká unie a mezinárodní společenství včetně EU mohly pomoci Madagaskaru a podpořit ho v návratu k ústavnímu právnímu státu. Počítáme s tím a pracujeme na tom.
<P>
Stavíme se proti všem pokusům vyvolat přechod k jednostranné "de facto" vládě. Z tohoto důvodu se Evropská rada minulý týden rozhodla prodloužit opatření uplatněná v souladu s podmínkami článku 96 dohody z Cotonou o šest měsíců. To se netýká humanitární pomoci nebo opatření na boj s chudobou za předpokladu, že jsou slučitelná s podmínkami tohoto článku.
<P>
Jsme stále připraveni poskytnout procesu přechodu politickou a finanční podporu za předpokladu, že jde o proces konsensuální. Musí se opírat o plán dohodnutý místními subjekty a musí jej schválit SADC, Africká unie a mezinárodní společenství. Doufám, že na tomto pozadí dojde po dvou tvrdých a obtížných letech k pozitivnímu vývoji. Děkuji.
<SPEAKER ID="220" NAME="Předsedající">
Rozprava byla ukončena.
<P>
Hlasování proběhne za chvíli.
<P>
Písemná prohlášení (článek 149)
<SPEAKER ID="221" NAME="Tadeusz Zwiefka" LANGUAGE="PL">
Celá Evropa pozoruje již několik měsíců situaci v zemích severní Afriky a na události, které se odehrávají v našem bezprostředním sousedství hledí s neskrývanými obavami. Dnes se vracíme k otázce jiné africké země, která je již dlouho ztracena v chaosu a v politickém zapomnění.
<P>
Z Madagaskaru se stal stát neznající zákon, v němž nezákonný režim umožňuje plundrování země zachvácené chaosem. Režimní represe a ignorování práv vlastních občanů mohou jen zhoršit situaci a to může vést bohužel ke krveprolití. Proto tedy navzdory tomu, že se volání po obnovení ústavního pořádku a po uspořádání otevřených a svobodných voleb pod dohledem mezinárodního společenství může jevit jako pouhá demagogie, je to ve skutečnosti jediný způsob, jak navrátit situaci na Madagaskaru do normálu. Musíme mít také na paměti, že i když sankce mohou být úspěšné, měly by jít ruku v ruce s konkrétním návrhem řešení politické krize, neboť čím déle trvá stávající situace, tím obtížnější bude v budoucnosti zavést na Madagaskaru právní stát.
