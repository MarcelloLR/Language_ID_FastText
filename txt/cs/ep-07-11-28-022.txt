<CHAPTER ID="022">
Nová politika EU v oblasti cestovního ruchu: posílení partnerství pro cestovní ruch v Evropě (rozprava) 
<SPEAKER ID="220" NAME="Předsedající">
Dalším bodem je zpráva, kterou předložil pan Costa, jménem Výboru pro dopravu a cestovní ruch, o nové politice EU v oblasti cestovního ruchu: posílení partnerství pro cestovní ruch v Evropě.
<SPEAKER ID="221" NAME="Paolo Costa">
zpravodaj. - (IT) Pane předsedající, pane komisaři, dámy a pánové, zpráva, kterou předkládám, a měl jsem to potěšení připravovat ji ve spolupráci s řadou kolegů, vlastně navazuje na zprávu, kterou již tento Parlament přijal (zprávu pana Queiró) a s kterou se Parlament snažil přispět k evropské politice cestovního ruchu.
<P>
Impulsem ke zpracování této zprávy byla potřeba navrhnout nový - a doufám, že praktičtější - přístup k politice Evropské unie v oblasti cestovního ruchu, kterou v současnosti omezují ustanovení smlouvy.
<P>
Stávající smlouvou členské státy nesvěřily příliš mnoho odpovědnosti za cestovní ruch evropským orgánům a musím říci, že ani smlouva, kterou se chystáme schválit a kterou, jak doufám, přijme Unie příští měsíc v Lisabonu, nijak zvlášť neposílí formální pravomoci EU v oblasti cestovního ruchu.
<P>
Existující smlouvy ale zároveň umožňují Unii provádět celou řadu politik, které mají význačný dopad na cestovní ruch, na jeho potenciální růst a na zachování konkurenceschopnosti a vedoucího postavení Evropy.
<P>
Tato zpráva si proto klade za cíl nastínit různé možnosti. Seznam, který jsme s pomocí všech v tomto Parlamentu sestavili, je seznamem ryze informativním, který, jak doufám, lze dále rozšířit. Je to přehled možností, jak využít celou škálu stávajících pravomocí EU ve prospěch cestovního ruchu.
<P>
Dovolte, abych uvedl alespoň dva příklady: turista je cestující, takže z povahy věci samé se můžeme podívat na mnohé naše dopravní politiky nebo je přezkoumat, tak aby vyhovovaly a prospívaly cestovnímu ruchu; turista je spotřebitel, takže můžeme přezkoumat mnoho opatření EU na ochranu spotřebitelů v kontextu požadavků cestovního ruchu.
<P>
Obecněji řečeno jsou ale turisté - zvláště ti, co do Evropy přijíždějí z třetích zemí - lidmi, kteří překračují hranice stejně jako jiní lidé, kteří je překračují z nejrůznějších důvodů. Vízová politika Evropské unie, její přistěhovalecká politika, by měla být pečlivě přezkoumána, tak abychom mohli přitáhnout co možná nejvíce turistů.
<P>
Mnohé ze smluv, které dnes turisté podepisují, jsou uzavírány přímo, s využitím internetové technologie, a nezajišťují turistům plnou ochranu. Evropská unie tudíž může pro turisty hodně udělat, když bude takové smlouvy chránit nebo když zavede smlouvy, které ochranu zajišťují. Detailů vás ušetřím.
<P>
Souhrnně vzato, všichni uznáváme, že cestovní ruch je jedním z nejslibnějších odvětví v Evropě, a domnívám se, že lze říci, že především z důvodů soudržnosti stojí za to, aby rozvoj ekonomiky cestovního ruchu zůstal jedním z našich hlavních cílů. Znamená to co nejvíce zhodnotit kulturní a environmentální zdroje, což lze učinit právě maximálním využitím formálních pravomocí Unie.
<P>
Tato zpráva se tedy snaží podnítit Komisi a Radu k tomu, aby naplánovaly soubor iniciativ, které formálně spadají do jiných pravomocí - opakuji: ochrana spotřebitelů, bezpečnost dopravy, záruky pro některé smlouvy související s cestovním ruchem, přistěhovalecká politika, koordinované propagační kampaně v mimoevropských zemích a tak dále - aby naplánovaly soubor iniciativ, balíček iniciativ v oblasti cestovního ruchu. Jsem pevně přesvědčen, že takové iniciativy by byly skutečným příspěvkem evropských orgánů k zachování a rozvoji tohoto odvětví, které, jak všichni víme, sehrává význačnou úlohu a bude sehrávat ještě větší úlohu v budoucnosti Evropské unie.
<SPEAKER ID="222" NAME="Günter Verheugen">
člen Komise. - (DE) Pane předsedající, dámy a pánové, rád bych poblahopřál předsedovi výboru panu Costovi k jeho zprávě. Zpráva jasně ukazuje, jak moc je cestovní ruch ovlivňován jednotlivými politikami Společenství, především ale ukazuje, jak význačné je toto odvětví pro Evropu jako celek.
<P>
Cestovní ruch je výrazem životního stylu a prosperity Evropanů. Je to ale i klíčové odvětví hospodářství s vysokým potenciálem pro růst a zaměstnanost. Již nyní se totiž cestovní ruch přímo či nepřímo podílí více než 10 % na hrubém domácím produktu Evropské unie a poskytuje 12 % všech pracovních míst.
<P>
Evropa ale není jediná, kdo se snaží těžit z mimořádných hospodářských vyhlídek otevíraných rozvojem cestovního ruchu. Musíme si připravit takové kapacity, aby se nám dařilo i v soutěži s tradičními nebo novými trhy cestovního ruchu.
<P>
Tady může Evropa stavět na konkurenčních výhodách, které z ní již dnes činí velmi lákavou destinaci. Máme nepřekonatelné dědictví, jedinečnou geografickou koncentraci přitažlivých a kulturně rozmanitých míst, a zcela oprávněně jsme vyhlášeni vysokou úrovní služeb.
<P>
Chceme-li, aby se Evropa jako produkt cestovního ruchu rozvíjela i nadále, musíme tyto trumfy vynést. Jednoduše řečeno, naše destinace musejí být nejlepší a nejlákavější a musejí být tak přitažlivou nabídkou, že evropští i mimoevropští turisté budou chtít své dovolené znovu a znovu trávit u nás.
<P>
Znamená to, že kritéria platná pro jiná hospodářská odvětví musejí platit i v cestovním ruchu - evropský cestovní ruch musí být novátorským produktem, který je pro spotřebitele ideální volbou, který splňuje nevyšší normy jakosti a který je co nejohleduplnější k životnímu prostředí. Zkrátka musí být produktem, jenž bude vyjadřovat naše evropské hodnoty a silné stránky.
<P>
Dovolte, abych uvedl několik příkladů toho, jak podporujeme spolupráci a udržujeme konkurenční výhodu v odvětví cestovního ruchu. Minulý měsíc se v Portugalsku konalo Evropské fórum cestovního ruchu, na nějž se každoročně sjíždějí všichni zástupci tohoto odvětví a které je skvělou příležitostí ke spolupráci a předvedení toho nejlepšího z Evropy. Při této příležitosti jsem měl tu čest představit cenu pro "Evropské turistické destinace nejvyšší kvality", která byla udělena deseti nejlepším evropským destinacím ve venkovských oblastech. Cílem tohoto pilotního projektu je zlepšit v mimoevropských zemích pověst všech evropských destinací a upozornit na rozmanitost a kvalitu cestovního ruchu v Evropě. Rád bych všem připomněl, že po takovém projektu výslovně volala předchozí zpráva Parlamentu, k níž dal podnět pan Queiró. Chci poděkovat Evropskému parlamentu a především panu Costovi za velkorysou podporu, kterou této úspěšné iniciativě poskytl. S potěšením mohu říci, že druhého kola soutěže se nyní účastní mnohem více zemí.
<P>
Můžeme vám také v tomto stádiu říci, že internetový portál "Destinace Evropa" je úspěšný; je to rozumný základ s potenciálem dalšího rozšíření. V současnosti zkoumáme další cesty, které by přispěly ke zlepšení vnímání Evropy jako turistické destinace, a spoléháme se na vaši podporu.
<P>
Na závěr bych rád zdůraznil, že klíčovým aspektem naší politiky je posílení udržitelnosti cestovního ruchu. Jsem přesvědčen, že začleníme-li udržitelnost do všech oblastí našeho průmyslu cestovního ruchu, podaří se nám uhájit konkurenční výhody, díky nimž je Evropa již dnes nejpřitažlivější turistickou destinací světa.
<P>
Komise minulý měsíc zveřejnila svou novou Agendu pro udržitelný a konkurenceschopný evropský cestovní ruch. Jednotlivé prvky této agendy jsou odpovědí na výzvy obsažené v této a předchozí zprávě Parlamentu. Myslím, že i v této oblasti se můžeme do budoucna těšit na dlouhodobou dobrou spolupráci.
<P>
Doufám, že agendu přijmou všichni aktéři průmyslu cestovního ruchu a samozřejmě i samotní turisté. Vzhledem k tomu, že my všichni přítomní často cestujeme, týká se to i nás.
<SPEAKER ID="224" NAME="Stavros Arnaoutakis">
navrhovatel stanoviska Výboru pro regionální rozvoj. - (EL) Paní předsedající, pane komisaři, dámy a pánové, význam odvětví cestovního ruchu je mimořádně vysoký. Přímo či nepřímo vytváří více než 10 % HDP Evropské unie a zaměstnává zhruba 12 % pracovních sil. Přestože tato oblast nespadá do pravomocí Evropské unie, existuje celá řada opatření a činností, které mohou podpořit vzestupnou tendenci tohoto odvětví a jeho udržitelný rozvoj. Mnohé z nich jsou již zmíněny ve zprávě a já bych i z toho důvodu rád poblahopřál zpravodaji.
<P>
Výzvy, jimž čelí cestovní ruch, vyžadují soudržnou politickou odpověď na úrovni EU - podrobný a konkurenceschopný rámec činnosti s konkrétními kvantitativními i kvalitativními cíli. V novém programovém období, s přihlédnutím k cílům stanoveným v revidované Lisabonské strategii, je nezbytná spolupráce a synergie na všech úrovních (evropské, vnitrostátní, regionální a místní), aby mohlo odvětví cestovního ruchu tyto cíle naplnit. Je rovněž zapotřebí koordinovat politiky a činnosti, které mají přímý nebo nepřímý dopad na odvětví cestovního ruchu.
<P>
Dámy a pánové, rád bych zdůraznil, že jsme již odpověděli na otázku, jak si představujeme odvětví cestovního ruchu v Evropské unii. Máme zájem na životaschopném odvětví, které se bude rozvíjet v souladu se zásadami udržitelnosti, bude nabízet vysoce kvalitní turistické produkty a služby a nebude nikoho vylučovat. Spojíme-li své síly na všech úrovních, můžeme tohoto cíle nyní dosáhnout.
<SPEAKER ID="225" NAME="Marie-Hélène Descamps">
navrhovatelka stanoviska Výboru pro kulturu a vzdělávání. - (FR) Paní předsedající, pane komisaři, dámy a pánové, cestovní ruch je pro EU mimořádně významný. Má bezpochyby zásadní vliv na hospodářský růst a tvorbu pracovních míst v Evropě. Kromě těchto aspektů také podporuje integraci, dialog mezi různými národy, vzájemné poznávání kultur, a tím přispívá k rozvoji pocitu evropského občanství. Z těchto důvodů a vzhledem k tomu, že neexistuje společná politika cestovního ruchu, musí se na evropské úrovni dostatečně přihlížet k zájmům tohoto odvětví, které zahrnuje různé oblasti a pokrývá širokou škálu služeb a profesí.
<P>
Dnes projednávaná zpráva tuto potřebu vysvětluje, a já chci proto poblahopřát zpravodaji k vynikající zprávě a konkrétně k tomu, že podpořil některé z priorit Výboru pro kulturu a vzdělávání. Evropa je díky své rozmanitosti a bohatství stále nejoblíbenější turistickou destinací na světě. Abychom své postavení uhájili, musíme znovu zvážit a novelizovat své politiky a více v nich zohlednit kulturu. Obdobně musíme zdůrazňovat, že je třeba chránit evropské přírodní a kulturní dědictví a podporovat tradiční kulturu, především lidová a umělecká řemesla, profese a znalosti, které pomalu mizí, a povzbuzovat iniciativy na podporu tohoto dědictví.
<P>
V této souvislosti bychom vedle dalších opatření měli podpořit i vznik značky "evropského kulturního dědictví", která podle mého názoru zcela jistě zvýší pocit sounáležitosti našich spoluobčanů se společným kulturním prostorem a identitou. Je také třeba podporovat rozvoj nových technologií, které sehrávají a budou sehrávat tak význačnou úlohu v prodeji produktů cestovního ruchu, v propagaci kulturních statků a událostí a ve správě a ochraně pamětihodností.
<P>
Konečně musíme ve spolupráci s aktéry cestovního ruchu na všech úrovních podporovat udržitelný a vysoce kvalitní cestovní ruch, jenž bude konkurenceschopný, ohleduplný k životnímu prostředí, zodpovědný a především dostupný všem.
<SPEAKER ID="226" NAME="Luís Queiró">
jménem skupiny PPE-DE. - (PT) Paní předsedající, pane komisaři, v námi projednávané zprávě je správně uvedeno (a na tomto místě musím blahopřát zpravodaji), že odvětví cestovního ruchu se nachází na pomezí četných politik EU a má podstatný dopad na růst a zaměstnanost a také na sociální a územní soudržnost. Je proto nezbytné uskutečnit některé prvky politiky cestovního ruchu na základě hlavních zásad definovaných v usnesení Parlamentu ze dne 8. září 2005, pro nějž jsem byl zpravodajem.
<P>
Prvním prvkem je zjednodušení a harmonizace postupů pro žádosti o turistické vízum opravňující ke vstupu do členských států, tak aby se snížily náklady spojené s takovou žádostí a aby se turistům ze třetích zemí usnadnil vstup do Evropské unie. Nicméně uvědomujeme si, že je rovněž oprávněné, ne-li nezbytné zachovat bezpečnostní předpisy vyžadované v souvislosti s bojem proti terorismu, organizované trestné činnosti a nezákonnému přistěhovalectví. Zaznamenáváme rovněž nutnost modernizovat systém shromažďování statistických informací, včetně satelitních účtů, neboť pouze s aktualizovanými a spolehlivými údaji mohou veřejné orgány a průmysl přijímat klíčová strategická rozhodnutí, díky nimž si Evropa bude moci udržet své vedoucí postavení.
<P>
Dále bych chtěl učinit poznámku k poněkud spornější otázce možné harmonizace kvalitativních norem pro turistické ubytování v Evropě. Nejrůznější systémy klasifikace hotelů je třeba zkombinovat s ochranou práv a očekávání turistů při výběru ubytování. Bude možné v Evropské unii stanovit minimální normy pro bezpečnost a kvalitu, které by zaručily spolehlivost a průhlednost informací poskytovaných těmto spotřebitelům? Je to bezpochyby žádoucí, domníváme se však, že to bude možné pouze na dobrovolné bázi a vyzveme-li všechny zúčastněné strany, aby se na takové změně podílely. Komise se ale může, pokud si to bude přát, zhostit vůdčí úlohy v tomto úkolu.
<P>
Nemám dost času na to, abych pohovořil o dalších stejně důležitých aspektech této zprávy, mezi něž patří cestovní ruch dostupný turistům se sníženou pohyblivostí, práva cestujících nebo zahraniční propagace evropských destinací a rozvoj udržitelných politik. Bylo již nicméně dostatečně prokázáno, a tím skončím, že Evropský parlament odvedl svou práci, a doufáme, že ostatní veřejné orgány v partnerství se soukromým sektorem posílí svůj smysl pro spolupráci a účinně zareagují na výzvy spojené s rozvojem obnovené a udržitelné politiky EU v oblasti cestovního ruchu.
<SPEAKER ID="227" NAME="Emanuel Jardim Fernandes">
jménem skupiny PSE. - (PT) Pane komisaři, dámy a pánové, nová politika EU v oblasti cestovního ruchu navržená Komisí a zkoumaná ve zprávě pana Costy si získala mou bezvýhradnou podporu. Souvisí totiž s hlavními cíli vytyčenými v obnovené Lisabonské strategii, jimiž je zlepšení konkurenceschopnosti, tvorba nových a lepších pracovních míst a udržitelný rozvoj, a také s nástroji, pomocí nichž chce Komise těchto cílů dosáhnout - koordinace práce Komise, vnitrostátních orgánů a jednotlivých zúčastněných stran a zavedení konkrétních podpůrných činností.
<P>
Zpravodaj Paolo Costa, jemuž děkuji za kvalitní zprávu a také za vstřícnost při přijímání pozměňovacích návrhů, poukázal na některé aspekty a obavy, které sdělení Komise opomenulo. Navrhl možné příležitosti a řešení pro budoucí obnovenou politiku EU v oblasti cestovního ruchu, například politiku udělování víz, harmonizaci kvalitativních norem, zlepšení viditelnosti a srozumitelnosti označování pro turisty, ochranu spotřebitelů, přístupnost cestovního ruchu turistům se sníženou pohyblivostí, záruku práv cestujících a podporu destinací v Evropské unii. Plně souhlasíme s tím, že k těmto otázkám a navrženým řešením je třeba přihlížet.
<P>
Návrh zprávy pana Costy byl posléze obohacen a vylepšen mnoha pozměňovacími návrhy, z nichž řadu předložili kolegové z mé skupiny. Já sám jsem ve snaze posílit formulace obsažené v návrzích Komise a s ohledem na návrhy zpravodaje předložil několik pozměňovacích návrhů, které doplňují stanovisko, jež jsem zastával u zprávy pana Queiró. Předmětem těchto návrhů je: řádně zvážit nevýhody plynoucí z nepřístupnosti některých oblastí se zvláštními přírodními nebo zeměpisnými vlastnostmi, jako jsou nejvzdálenější regiony; obnovená politika EU v oblasti cestovního ruchu musí vytvořit takový evropský cestovní ruch, aby byl udržitelný z hospodářského, sociálního, územního, environmentálního a kulturního hlediska; propagace Evropy jako turistické destinace nebo souboru přitažlivých turistických destinací; nutnost koordinace politik s přímým nebo nepřímým vlivem na cestovní ruch; užší spolupráce všech zúčastněných stran působících v tomto odvětví - Evropské komise a členských států, regionů, místních orgánů a služeb cestovního ruchu; a lepší využití stávajících evropských finančních nástrojů. Chtěl bych proto vyzvat svou skupinu k podpoře této zprávy a naléhavě apeluji na Komisi a Radu, aby přihlédly k návrhům a doporučením Evropského parlamentu.
<SPEAKER ID="228" NAME="Nathalie Griesbeck">
jménem skupiny ALDE. - (FR) Paní předsedající, dámy a pánové, cestovní ruch bezpochyby představuje významnou část našich hospodářství, do určité míry je ale i projevem trvalého budování evropské identity a naší politiky soudržnosti. Často samozřejmě napomáhá zachování činnosti v nejodlehlejších oblastech a často je hlavním zdrojem příjmů v nejvzdálenějších regionech.
<P>
Tato vyčerpávající zpráva nastiňuje hlavní oblasti, v nichž dnes EU může přinést opravdovou přidanou hodnotu, tak aby došlo k inteligentní optimalizaci zdrojů ve prospěch všech - těch, kteří pracují v cestovním ruchu, samotných turistů, zkrátka všech Evropanů. Zároveň však musí zajistit dlouhodobou ochranu naší krajiny a našich ekosystémů.
<P>
Já sama pocházím z oblasti, která má to štěstí, že má tři evropské sousedy, a proto jsem zvláště citlivá na příhraniční cestovní ruch a doufám, že tento druh cestovního ruchu pomůže formou partnerství vytvářet skutečný prostor k životu pro evropské občany, prostor, který ale i překračuje vnitřní hranice EU.
<P>
Chceme-li se však více otevřít i turistům nepocházejícím z EU, musíme zavést koordinovanou politiku udělování turistických víz. Ráda bych, aby EU přijala statistické nástroje a průřezový přístup k finančním prostředkům Společenství, tak abychom mohli využít dobře známého pákového efektu ve prospěch inovací, pracovních míst a lepší nabídky a kvality služeb. Doufám, že se podaří vytvořit evropskou značku kvality, která bude hodnotit i ekologická a sociální kritéria, a že prostě a jednoduše posílíme informovanost a ochranu evropských spotřebitelů.
<SPEAKER ID="229" NAME="Mieczysław Edmund Janowski">
jménem skupiny UEN. - (PL) Paní předsedající, když Thomas Cook otevřel v roce 1841 svou první cestovní kancelář, určitě nečekal, že za 166 let bude evropským zemím z cestovního ruchu přímo plynout přibližně 5 % jejich příjmů. K tomu dodávám, že započítáme-li i návaznost na jiná odvětví, zjistíme, že cestovní ruch v současnosti tvoří více než 11 % HDP a přibližně 25 milionů pracovních míst.
<P>
Proto bych rád poděkoval panu Costovi za zprávu, kterou vypracoval o tak dynamickém hospodářském odvětví. Všichni si uvědomujeme, že cestovní ruch přímo nespadá do působnosti unijního práva. Unie ale jako koordinátor a propagátor může podstatně přispět k představování Evropy jako velmi lákavé a různorodé turistické destinace. Má vliv na cestovní ruch uvnitř Unie, na cestovní ruch přicházející ze zemí mimo Unii a na cestování občanů Unie za její hranice.
<P>
Tyto otázky jsou mimořádně důležité pro nové členské státy včetně Polska. Teprve nyní řada lidí zjišťuje, že místa, která se dříve skrývala za železnou oponou, mohou být velmi přitažlivou turistickou destinací. Vnitrostátní, regionální a místní orgány sehrávají v této souvislosti význačnou roli v podpoře cestovního ruchu. Cestovní ruch zahrnuje i tzv. agroturistiku, cestování za evropským kulturním dědictvím, zdravotní cestovní ruch, poutní cesty a ekoturistiku se zaměřením na přírodní krásy.
<P>
Jsem rád, že se nezapomnělo na problémy postižených a starších turistů, i když se jim možná mohla věnovat ještě větší pozornost. Prostředky z Fondu soudržnosti by se měly rozumně využít k podpoře rozvoje infrastruktury, zejména dopravní. Také Evropský fond pro regionální rozvoj lze využít k podpoře rozvoje IKT včetně Internetu a k podpoře přeshraniční spolupráce, která by byla prospěšná pro cestovní ruch v nejširším smyslu slova. Konečně Evropský sociální fond může být využit k financování vzdělávacích programů v tomto odvětví.
<P>
Závěrem bych rád řekl, že klíčem k úspěchu v tomto odvětví jsou normy. Průměrná kvalita nikoho neuspokojí. Turista, který byl nespokojen s úrovní dopravy či hotelu nebo který měl špatnou zkušenost v restauraci, se do dané destinace už nikdy nevrátí. Nechá se nachytat jenom jednou.
<SPEAKER ID="230" NAME="Sepp Kusstatscher">
jménem skupiny Verts/ALE. - (DE) Paní předsedající, rád bych poděkoval Paolovi Costovi. Zvláště vítám ty části zprávy, v nichž zdůrazňuje význam sociální a ekologické udržitelnosti. Pečlivě chráněná přírodní a kulturní krajina je tím nejlepším magnetem, který turisty přitáhne do cílové země.
<P>
Občané hostitelské země - jinými slovy ti, kteří v dané zemi žijí a pracují - musejí s cestovním ruchem souhlasit. To je klíčový předpoklad pro to, aby se turisté cítili jako opravdu vítaní hosté. Pro uspokojení hostů je potřebná vysoká úroveň odborné přípravy a celková spokojenost zaměstnanců v cestovním ruchu. Nezbytným předpokladem cestovního ruchu je mobilita a její "měkké" druhy (veřejná doprava, cyklistika nebo chůze), které podporují růst, aniž by ničily základní součást zdravého a samozřejmě udržitelného cestovního ruchu.
<P>
Tato podrobná zpráva obsahuje několik myšlenek, které by se měly stát něčím víc než jen zbožným přáním. Doufám, že tyto ekologické a sociální zásady budou zakotveny v plánované Agendě 21 pro evropský cestovní ruch.
<SPEAKER ID="231" NAME="Kyriacos Triantaphyllides">
jménem skupiny GUE/NGL. - (EL) Paní předsedající, v takových zemích, jakými je Kypr, Španělsko, Řecko a další, je cestovní ruch mimořádně důležitým hospodářským odvětvím, a přesto se Evropská komise ani slůvkem nezmiňuje o lidech, kteří v něm pracují.
<P>
Toto odvětví snad jako první zavedlo pružnou pracovní dobu pro své zaměstnance a sezónní propouštění je v něm každodenním chlebem. Je to také odvětví, v němž zaměstnávání cizích státních příslušníků vyvolává dva zásadní problémy: za prvé jejich vykořisťování a za druhé velké hotelové řetězce používají tyto zaměstnance jako výhrůžku při vydírání místních pracovníků, kterým se snaží stlačit mzdy a zaměstnanecké výhody.
<P>
Kromě toho Evropská komise bez jakýchkoli podstatných komentářů prostě jen potvrzuje, že příčinou tvorby pracovních míst v tomto odvětví je vysoký podíl zaměstnání na částečný úvazek a pružné pracovní smlouvy. Myšlenka dlouhodobé zaměstnanosti je tedy zřejmě jen vzdušným zámkem.
<SPEAKER ID="232" NAME="Etelka Barsi-Pataky" AFFILIATION="PPE-DE">
(HU) Paní předsedající, ráda bych upozornila na příležitosti související se zdravotním cestovním ruchem. Je důležité využívat všech dostupných programů na podporu takového zdravotního cestovního ruchu, včetně druhého akčního programu Společenství v oblasti zdraví. Chci zdůraznit, že musíme do podpory zdravotního cestovního ruchu více zapojit odvětví pojišťovnictví a společně musíme nalézt způsob přeshraniční spolupráce s tímto financováním.
<P>
Otázkou je, zda se nám podaří tyto služby začlenit do společného trhu. Hovoříme o službách, které nejen že mají podíl na hospodářském růstu, nýbrž i pomáhají evropským občanům, tak aby všichni mohli těžit z výhod zdravotního cestovního ruchu a tedy i z výhod společného trhu. Je bezpochyby pravda, že za tímto účelem potřebujeme, nebo potřebovali bychom, poněkud lépe definovaný systém kvality, a proto velmi podporuji iniciativu pana Costy, který výtečně vyjádřil, jak bychom v této věci mohli pokročit. Pro evropský cestovní ruch by bylo prospěšné, kdyby lidé přijíždějící zvnějšku, ze třetích zemí, věděli, co mohou od služeb očekávat a za co platí. Stručně a souhrnně se tedy domnívám, že při diskusích o tomto odvětví se na cestovní ruch musíme dívat z více úhlů a musíme se také zamyslet nad tím, co nám tyto služby mohou přinést z hlediska společného trhu. Děkuji mnohokrát.
<SPEAKER ID="233" NAME="Robert Evans" AFFILIATION="PSE">
Paní předsedající, také já chci poblahopřát zpravodaji panu Costovi, předsedovi Výboru pro dopravu a cestovní ruch, jenž úvodem poukázal na to, že některé politiky prováděné na základě smluv mají vliv na cestovní ruch. Zabýváme se tedy touto otázkou zcela oprávněně. Rovněž chci připomenout, jak nás před chvílí upozornil i pan Arnaoutakis, že nejméně 12 % pracovních míst v EU závisí na cestovním ruchu.
<P>
Evropská unie je dnes mnohem víc než jen společný trh zboží a kapitálu. Je to společný trh pro lidi. Občané EU, jak je známo, cestují více než kdy jindy, velmi často jako turisté. Mnozí, možná většina, mají velmi dobré zkušenosti, ale právě názor menšiny (těch několika, kteří mají méně šťastné zkušenosti) kazí reputaci některým aspektům cestovního ruchu.
<P>
Upozorňuji kolegy především na odstavce 24 a 25, které vyzývají k vytvoření souboru podrobných pravidel pro hotely, která by zohledňovala potřeby spotřebitelů. Tato pravidla by měla být vytvořena také s ohledem na požadavky rodin s dětmi. Ne všechny hotely budou schopny se těmito pravidly řídit, ale odvětví cestovního ruchu by skutečně mělo být vůči rodinám co nejvstřícnější.
<P>
Systém klasifikace musí rovněž zohlednit potřeby starších a postižených osob. Výbor pro dopravu takto argumentoval v případě leteckých společností a je oprávněné vyžadovat, aby ani hotely tuto sociální skupinu nediskriminovaly. Také by neměly mít možnost vynášet morální soudy nad tím, koho lze či nelze označit jako pár.
<P>
Zpráva rovněž právem poukazuje na to (ve svém odstavci 48, který navrhuje vypracovat chartu práv a povinností turistů), že i turisté samotní by se měli slušně chovat a přistupovat k hotelům a k podnikatelům v cestovním ruchu s úctou.
<P>
Máme před sebou dobrou zprávu, je to příběh "dobrých zpráv" a vysílá signál, že Parlament rozumně jedná v zájmu spotřebitelů. Doufám, že tento signál dolehne k uším evropských občanů.
<SPEAKER ID="234" NAME="Alfonso Andria" AFFILIATION="ALDE">
(IT) Paní předsedající, pane komisaři, dámy a pánové, z opravdu skvělé zprávy Paola Costy vyplývá několik mimořádně zajímavých myšlenek.
<P>
Rád bych učinil jen pár stručných poznámek týkajících se hlubokých změn v poptávce, které vyvolala především globalizace, rostoucí počet turistů ze třetích zemí přijíždějících do Evropy a prodlužující se délka života. To vše znamená, že musíme vytvořit takovou politiku EU v oblasti cestovního ruchu, která bude vyhovovat naší současnosti a době. Musíme také přezkoumat její strategické cíle.
<P>
Pan Queiró zdůraznil nutnost klasifikace hotelových služeb. Plně s ním souhlasím a chtěl bych dodat, že také pro produkty cestovního ruchu by měly být vypracovány evropské normy jakosti a bezpečnosti.
<P>
Musíme zareagovat na nové požadavky našich občanů jakožto příjemců a spotřebitelů služeb cestovního ruchu. V této souvislosti bych jen rád citoval dva příklady mnoha neotřelých nápadů obsažených ve zprávě pana Costy: značku "Bezbariérový přístup pro všechny", která by pro turisty s omezenou pohyblivostí byla zárukou zařízení pro bezbariérový přístup, a evropský turistický program pro důchodce.
<P>
Dovolte mi ještě závěrečnou poznámku k odbornému vzdělávání - měli bychom se také zamyslet nad konkrétními individuálními kvalifikacemi pro pracovníky působící v cestovním ruchu pro důchodce a postižené.
<SPEAKER ID="235" NAME="Pedro Guerreiro" AFFILIATION="GUE/NGL">
(PT) I když přijímáme a oceňujeme mnohé aspekty této zprávy, musíme v této rozpravě vystoupit a zdůraznit za prvé to, že pro turistiku a vysoce kvalitní cestovní ruch je zapotřebí, aby pracovníci tohoto odvětví byli pokryti právním režimem, který chrání pracovní práva a podporuje kvalitní pracovní místa a kvalifikace pracujících. To podle našeho názoru mimo jiné zahrnuje vhodné odborné vzdělávání, zlepšení pracovních podmínek, podporu stabilních smluvních ujednání a spravedlivé a důstojné mzdy.
<P>
Za druhé chceme zdůraznit, že cestovní ruch přispívá k územní soudržnosti, hospodářskému rozvoji a regionální zaměstnanosti, a proto je třeba v politikách Společenství a při financování této oblasti nutno zvolit přístup přesahující jednotlivá odvětví. Především je třeba vytvořit konkrétní program Společenství, který by doplňoval činnost členských států. Tyto body jsou součástí několika námi předložených návrhů, které si, jak doufáme, získají podporu tohoto Parlamentu.
<SPEAKER ID="236" NAME="Bogusław Liberadzki" AFFILIATION="PSE">
(PL) Paní předsedající, cestovním ruchem se v tomto Parlamentu nezabýváme příliš často a já jsem tedy obzvlášť vděčný zpravodajovi panu Costovi. Rád bych mu poblahopřál k dobře odvedené práci.
<P>
Podle mého názoru je nejpřínosnější pasáží této zprávy udržitelný přístup k cestovnímu ruchu spolu s nutností zvýšit evropskou soudržnost a kvalitu života. Vítám rovněž důraz kladený na dostupnost služeb cestovního ruchu.
<P>
Zpráva se zmiňuje i o vízové politice. Tuto otázku považuji za zcela klíčovou a měli bychom věnovat velkou pozornost sledování vydávání víz a fungování hraničních přechodů na území nových členských zemí Schengenu. Rusko a Ukrajina daly najevo znepokojení nad vydáváním víz řidičům, včetně řidičů autobusů, a vedoucím turistických skupin. Komisař Barrot se právě včera setkal s předsedou Ukrajinského sdružení mezinárodních silničních přepravců, který ho seznámil se svými obavami. Situaci znám a informoval jsem o ní před měsícem pana Frattiniho. Zatím jsem neobdržel žádnou odpověď. Tento problém je podle mě důležitý. Je nezbytné, aby se Parlament a Komise zaměřily na sledování provádění vízové politiky.
<SPEAKER ID="237" NAME="Předsedající">
Rozprava je ukončena.
<P>
Hlasování se bude konat ve čtvrtek 29. listopadu 2007.
<P>
Písemná prohlášení (článek 142)
<SPEAKER ID="238" NAME="Alessandro Battilocchio  " LANGUAGE="IT">
Slepá ulička, ve které se ocitla debata o Ústavní smlouvě, má dopad také na odvětví cestovního ruchu, které by se mělo stát podle právě diskutovaného přístupu součástí společné politiky Společenství. Jednotlivé členské státy v posledních letech využívaly pro cestovní ruch různých strategií, které vyústily v celkový rozvoj tohoto odvětví v individuálních společenských a hospodářských podmínkách každé ze 27 zemí. Zvýšil se počet turistů, byly provedeny rozsáhlé investice a zvýšila se nabídka pracovních míst, která se pozitivně odrazila na zaměstnanosti. Doposud však chyběl jasný a srozumitelný plán ze strany orgánů Společenství. Roste konkurence mezi státy a objevují se také hojné nabídky z jiných částí světa. V takové situaci musí Evropa ukázat, že se nenechá zahanbit, jinými slovy, musíme se postavit výzvám, které se objevují na horizontu, a překonat je.
<SPEAKER ID="239" NAME="Zita Gurmai  " LANGUAGE="HU">
Globalizace, demografické změny a zvýšená míra dopravy se významně podílejí na rychlém růstu cestovního ruchu, jehož následkem je potenciální prostor pro rozvoj a zvýšení zaměstnanosti. Momentální podíl cestovního ruchu na HDP Evropské unie je asi 4 %, nepřímo dosahuje více než 10 % a toto odvětví vytváří 12 % všech pracovních míst.
<P>
Cestovní ruch pomáhá lidem lépe porozumět jeden druhému, napomáhá rozvoji evropské identity a prostřednictvím vztahů v rámci sociálních, ekonomických a kulturních skupin napomáhá dialogu mezi jednotlivými kulturami. Vytvoření modelu evropského cestovního ruchu má pro Unii primární důležitost, obzvláště pak proto, že takový model musí být postaven na hodnotách spojených s kvalitou a udržitelností cílů cestovního ruchu a se stejnou dostupností pro všechny.
<P>
Je zapotřebí aktivně podporovat zjednodušení pravidel, sjednocení politik cestovního ruchu a rozšíření použití dostupných evropských finančních nástrojů. Rozvoj cestovního ruchu musí být udržitelný, jinými slovy musí respektovat místní komunity a ochranu životního prostředí. Abychom toto mohli dodržet, potřebujeme podpůrný rámec a efektivní strukturu, která bude zahrnovat všechny zúčastněné regionální a místní strany. V rámci této struktury bude efektivní řízení snazší. Při provádění opatření, která povedou ke splnění stanovených cílů, musíme mít stále na zřeteli základní zásadu subsidiarity, která určuje rozdělení odpovědnosti mezi jednotlivé zúčastněné strany.
<SPEAKER ID="240" NAME="Zita Pleštinská  " AFFILIATION="PPE-DE">
písemně. - (SK) Z pohledu udržitelného a integrovaného regionálního a evropského rozvoje má cestovní ruch významný dopad na ekonomickou, sociální a územní soudržnost zemí evropské sedmadvacítky. Hraje také důležitou roli ve zvyšování zaměstnanosti v méně rozvinutých evropských regionech a tak pomáhá zmenšovat regionální rozdíly. Dále bych chtěla říci, že ačkoli zatím nebylo možno vytvořit konzistentní politický přístup k cestovnímu ruchu v EU, nesmíme dovolit, aby Evropa ztratila svůj podíl na trhu v tomto odvětví.
<P>
Komise by měla ve spolupráci se členskými státy a regionálními radami finančně podporovat a povzbuzovat nové formy cestovního ruchu, jako je ekoturistika, agroturistika, sociální či zdravotní turistika. To je podle mě jeden z nástrojů pro dosažení udržitelného rozvoje regionů, s důrazem na ochranu přírodního a kulturního dědictví a jeho zachování pro příští generace.
<P>
Cestovní ruch musí být lépe podporován informačními kampaněmi. Malým a středním podnikům, a především těm, které v oblasti cestovního ruchu teprve začínají, a těm, které nabízejí nové turistické produkty nebo rozvíjí hospodářskou činnost v nových oblastech či turistických regionech, je třeba zajistit lepší přístup k informacím a poskytnout jim možnost využít dostupné evropské finanční programy prostřednictvím strukturálních fondů.
<P>
Ráda bych zde také zdůraznila potřebu výměny zkušeností získaných v již probíhajících projektech cestovního ruchu. Takto by se naskytla příležitost poučit se ze špatných postupů užitých v neúspěšných projektech a vyvarovat se podobných chyb v dalších regionech EU.
<SPEAKER ID="241" NAME="Richard Seeber  " LANGUAGE="DE">
Vývoj v posledních letech ukázal, že evropský cestovní ruch, stejně jako kterýkoliv jiný ekonomický sektor, je silně ovlivňován širšími globálními podmínkami.
<P>
Abychom podobným výzvám úspěšně čelili, musíme posílit koordinaci vnitrostátních politik, zcela v souladu se zásadou subsidiarity. Členské stády by měly využít nabízených příležitostí na úrovni EU, aby tak zlepšily své stávající vnitrostátní politiky. Takto může Evropská unie efektivně přispět k omezení své přebujelé byrokracie a k překonávání překážek v oblasti cestovního ruchu prostřednictvím harmonizace. Naším cílem musí být efektivní využití dostupných zdrojů, využívání příležitostí a vytváření součinného systému. To vše přispěje ke konkurenceschopnosti EU v celosvětovém měřítku a k vytvoření více pracovních míst.
<P>
Důležitým krokem na tomto poli bude zjednodušení postupů pro vydávání víz a snížení ceny turistických víz do všech zemí Unie.
<P>
Chtěl bych také apelovat na Evropskou unii, aby přijala jednotné normy kvality pro hotelové ubytování v Evropě. Docílíme tak transparentnosti a zároveň posílíme práva spotřebitelů. Nesmí však dojít ke snižování vnitrostátních norem. Mělo by se jednat o důležitý signál směrem k zákazníkům. EU by měla využít stávající příležitosti k aktivní podpoře členských států v této oblasti, aniž by však jakkoli zpochybnila pravomoci jednotlivých zemí.
