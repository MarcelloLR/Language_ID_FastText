<CHAPTER ID="013">
Plán práce
<SPEAKER ID="020" NAME="Předsedající">
Bylo rozdáno konečné znění návrhu pořadu jednání, který vypracovala konference předsedů na svém zasedání ve čtvrtek dne 21. října 2010 podle článků 130 a 131 jednacího řádu.
<P>
Byly navrženy tyto změny:
<P>
Středa:
<P>
Rozprava k "Posílení OBSE: úloha Evropské unie” bude vycházet z prohlášení Rady jménem místopředsedkyně Komise a vysoké představitelky Unie pro zahraniční věci a bezpečnostní politiku.
<P>
Zpráva pana Gauzèse o správcích alternativních investičních fondů a prohlášení Komise k Aktu o jednotném trhu budou přijaty, v tomto pořadí, po rozpravě o vnější strategii EU pro předávání údajů jmenné evidence cestujících a před otázkou k ústnímu zodpovězení o inovačních partnerstvích.
<P>
Dvě doporučení paní Griesbeckové k dohodě mezi Evropskou unií a Gruzií byla z pořadu jednání stažena.
<P>
Čtvrtek:
<P>
Na čtvrteční seznam hlasování byla zařazena zpráva paní Lichtenbergerové o žádosti, aby byl Krzysztof Lisek zbaven imunity.
<P>
Hlasování o návrhu usnesení Evropského parlamentu o uzavření účtů Evropské policejní akademie za rozpočtový rok 2008 bylo odloženo na pořad jednání příštího dílčího zasedání.
<P>
Hlasování o návrzích usnesení týkajících se Ukrajiny bylo odloženo na druhé listopadové dílčí zasedání ve Štrasburku.
<SPEAKER ID="021" NAME="Marta Andreasen" AFFILIATION="EFD">
Pane předsedající, naše skupina je proti odkladu hlasování o uzavření účtů CEPOL, protože této instituci bylo pro nesrovnalosti odmítnuto udělení absolutoria. Myslíme si, že je třeba urychleně přijmout rozhodnutí, takže nemůžeme hlasování odkládat.
<SPEAKER ID="022" NAME="William" AFFILIATION="The Earl of) Dartmouth  (EFD">
Pane předsedající, nebudu hovořit velmi dlouho. Historie účetních postupů EU je dlouhá a nevalná. To, že Účetní dvůr již po čtrnácté za sebou odmítl podepsat rozpočet, chápu. Útvar, o kterém se dnes diskutuje, je na tom podobně, a je-li to možné, ještě hůř. Je důležité, aby se Evropský parlament touto záležitostí neprodleně zabýval, má-li mít v těchto věcech vůbec nějakou důvěryhodnost.
<SPEAKER ID="023" NAME="Véronique Mathieu" AFFILIATION="PPE">
(FR) Pane předsedající, smím vám připomenout, že jsem byla zpravodajkou pro zprávu o udělení absolutoria Evropské policejní akademii (CEPOL). Mohu vám říci, že ve Výboru pro rozpočtovou kontrolu jsme spolu se stínovými zpravodaji plánovali dne 30. listopadu uspořádat slyšení k otázce udělení tohoto absolutoria a uzavření účtů, abychom vyslechli nejen ředitele CEPOL, ale také předsedu její správní rady, a že Výbor pro rozpočtovou kontrolu dosud zcela neukončil šetření ve věci udělení absolutoria za rok 2008.
<P>
S novým ředitelem CEPOL byly v účetnictví za rok 2008 provedeny některé úpravy. Skutečně by mne však zarmoutilo, kdyby Parlament toto šetření nedokončil, a navrhuji, pane předsedo a dámy a pánové, abyste především tyto účty neuzavírali. Bylo by opravdu vážnou chybou, kdybychom na tomto dílčím zasedání tyto účty uzavřeli.
<SPEAKER ID="025" NAME="Elmar Brok" AFFILIATION="PPE">
(DE) Pane předsedající, jménem své skupiny bych chtěl požádat, aby se konalo hlasování. Jednou již bylo odloženo, před volbami. Neměli bychom ho nyní odkládat na dobu po summitu EU-Ukrajina. V tomto usnesení vyzýváme, aby summit a také Komise a Rada rychle pokročily v jednání s Ukrajinou o otázce dohody o volném obchodu, uvolnění vízového režimu a v záležitosti dohody o přidružení. Chtěli bychom však také, aby proběhla diskuse o tom, že při regionálních a místních volbách byla opozice znevýhodněna, že nemohla všude postavit kandidátky a že kromě toho je výkonná moc stále méně oddělena od moci soudní.
<P>
Je důležité, abychom jasně vyjádřili svůj pozitivní přístup vůči Ukrajině. Je to evropská země, která musí mít evropskou perspektivu. Nechceme, aby sklouzla k autoritativnímu režimu, který dosažení tohoto cíle znemožňuje. Měli bychom přijmout usnesení před summitem, protože v opačném případě by to mohlo být mylně vykládáno jako znamení, že Evropský parlament proti takovým negativním postojům nevystupuje. Viděli jsme, že téměř všechny organizace volebních pozorovatelů došly k závěru, že tyto volby byly problematické. Jsme prakticky poslední, kdo k tomu zaujímá stanovisko. Neměli bychom zapříčinit ztrátu své vlastní důvěryhodnosti.
<SPEAKER ID="026" NAME="Gunnar Hökmark" AFFILIATION="PPE">
Pane předsedající, jde v mnohém o to, zda Parlament bude reagovat v předstihu, anebo opožděně: před summitem, nebo po summitu. Jde v mnohém o to, pokusit se vyvinout tlak, anebo se omezit na následné vznesení připomínky. Je spravedlivé říci, že na Ukrajině se některé záležitosti vyvíjejí správným směrem, ale existují i mnohé záležitosti, které se pohybují po nesprávné koleji a, budou-li pokračovat, vzdálí Ukrajinu od evropské spolupráce.
<P>
Vyjadřujeme-li obavy a znepokojení, nesnažíme se budovat překážky, ale snažíme se jich zbavit, a z toho důvodu chceme, aby usnesení bylo přijato nyní. Víme, že ukrajinská společnost a ukrajinská vláda má upřímný zájem naslouchat tomu, co by Evropský parlament k těmto záležitostem chtěl vyjádřit. Budeme-li hovořit otevřeně, budou nám naslouchat a budou nás vnímat. Nebudeme-li hovořit otevřeně, také to zaznamenají. Z toho důvodu dáváme přednost tomu, abychom o tomto usnesení rozhodli na tomto dílčím zasedání.
<SPEAKER ID="027" NAME="Hannes Swoboda" AFFILIATION="S&amp;D">
(DE) Pane předsedající, jsem poněkud překvapen, protože mezi všemi stranami panovala dohoda, že velmi pečlivě připravené usnesení bude přijato na druhém listopadovém zasedání ve Štrasburku. Samozřejmě, každý má právo svůj názor změnit. Prostě se domnívám, za prvé, že by bylo rozumné počkat na zprávu volebních pozorovatelů, a jakmile bude jasně předložena, můžeme na ní založit svá prohlášení. Za druhé, není sporu, že podle nás byly s těmito volbami problémy, v některých případech závažného charakteru. Nejsme obhájci ex officio, ale, dámy a pánové ze skupiny Evropské lidové strany (Křesťanských demokratů), nebuďte prosím obhájci ex officio opozice. Kdybyste byli tak kritičtí vůči opozici, jako jsme my vůči vládě, pak bychom byli schopni najít společný jmenovatel.
<P>
Přimlouvám se za to, abychom záležitosti na Ukrajině posuzovali objektivně, a nikoli přes stranické politické brýle. Doporučuji, abychom rozhodnutí přijali v listopadu. Pokud však dnes většina zde rozhodne, že bychom měli hlasovat dnes, pak bych skupinu PPE požádal a naléhavě vyzval, aby se spolu s námi pokusila najít společnou kritickou cestu vpřed, a to ve všech zásadních bodech, nejen proti vládě.
