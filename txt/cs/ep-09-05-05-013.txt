<CHAPTER ID="013">
Růžová vína a autorizované enologické postupy (rozprava) 
<SPEAKER ID="363" NAME="Předsedající">
Dalším bodem je společná rozprava o:
<P>
ústní otázce, kterou vznesli ke Komisi Astrid Lullingová, Jean-Pierre Audy, Joseph Daul, Françoise Grossetêteová, Véronique Mathieuová, Elisabeth Morinová, Margie Sudreová, Oldřich Vlasák a Dominique Vlastová jménem skupiny PPE-DE, Patrick Louis jménem skupiny IND/DEM, Jean Marie Beaupuy, Anne Laperrouzeová, Nathalie Griesbecková a Marielle De Sarnezová jménem skupiny ALDE, Sergio Berlato, Cristiana Muscardiniová, Roberta Angelilliová, Domenico Antonio Basile, Alessandro Foglietta, Antonio Mussa, Sebastiano (Nello) Musumeci, Giovanni Robusti, Umberto Pirilli a Salvatore Tatarella jménem skupiny UEN: Růžová vína a autorizované enologické postupy (B6-0228/2009) a
<P>
ústní otázce, kterou vznesli ke Komisi Luis Manuel Capoulas Santos, Katerina Batzeliová, Vincent Peillon, Vincenzo Lavarra, Stéphane Le Foll a Alessandro Battilocchio jménem skupiny PSE: Růžová vína a autorizované enologické postupy (B6-0229/2009).
<SPEAKER ID="364" NAME="Astrid Lulling" LANGUAGE="FR">
Paní předsedající, pane komisaři, výrobci kvalitních vín a informovaní spotřebitelé - skuteční znalci produktů naší země - nechtějí slyšet řeči o míchání vín.
<P>
Je pochopitelné, že pěstitelé vína v mnoha evropských regionech se obávají hospodářských, sociálních a environmentálních dopadů zrušení zákazu míchání červeného a bílého vína pro výrobu růžového vína.
<P>
Nevyhnutelně nerovná soutěž, která toho bude následkem, může dopadnout na celé regiony, které se specializují na výrobu kvalitního růžového vína vyráběného na základě rostoucí poptávky. Komise již podnikla kroky ohledně prvního požadavku z naší ústní otázky tím, že odložila rozhodnutí původně plánované na konec dubna, za což jí vřele děkuji.
<P>
Využije však toto období k uspokojení našeho druhého požadavku, konkrétně k přislíbení rozsáhlé poradní služby pro ty, kteří pracují v oboru, na základě podrobné studie možných hospodářských, sociálních a environmentálních důsledků zrušení zákazu míchání vín?
<P>
Kromě toho, jaká řešení si Komise představuje, kdyby neměla stáhnout svůj návrh na zrušení zákazu míchání vín, aby předešla kolapsu tohoto křehkého trhu s růžovým vínem, které má krátkou spotřební lhůtu, a oslabení hospodářského systému v celém regionu, který poskytuje celou řadu kulturních a turistických aktivit založených na vinařském průmyslu?
<P>
Je si Komise vědoma, že doporučovaná řešení pro označování již byla regiony s tradiční výrobou zamítnuta, protože pojem "rosé" nebude vyhrazen pro vína, která jsou vyráběna z červených hroznů?
<SPEAKER ID="365" NAME="Patrick Louis" LANGUAGE="FR">
Paní předsedající, reforma společné organizace trhu (CMO), kterou si vynucují spojené síly lobbistů a eurokratů, způsobí tři závažné problémy. Reforma se snaží o odstranění mechanismů regulace trhu, o liberalizaci práv na výsadbu od roku 2015 a umožnění souběžného pěstování velmi odlišných kategorií vína pod prakticky totožným označením. Tyto tři prohřešky budou pro evropské vinařství fatální, zejména ve Francii. Spotřebitelé budou při výběru klamáni a industrializace odvětví povede ke ztrátě odborného know-how.
<P>
Toto systematické odstraňování základních zásad, které určují specifickou povahu evropského vinařství, má podivnou logiku. Komise, lapena mezi podřízeností vůči Světové obchodní organizaci a vlivem všemocné evropské lobby za velké podniky, CEEV, se od roku 2004 systematicky věnuje otevírání dveří evropského kurníku všem liškám chodícím po světě. Stále více se zdá, že působí jako nástroj globalizace. Tato nesoudržná logika vyjde jasně najevo, když se podíváme na dva druhy čísel.
<P>
V Evropě bylo klučeno 170 000 hektarů vinic, zatímco na Novém Zélandu se osázená plocha zvětšila o 240 %, v Austrálii o 169 % a v Číně o 164 %. V Evropě je snižování dodávek pro udržení cen na přijatelné úrovni podrýváno působením velkých výrobců vína, kteří se zbavují svých přebytečných produktů za nízké ceny a zaujímají tak volné místo na trhu. Takové je shrnutí situace na trhu s růžovým vínem. Odhaluje rozpory, které existují mezi zásadami Světové obchodní organizace a těmi, kteří jsou třeba, aby řídili odvětví a podporovali investice, kvalitu a know-how. Včera jsme úspěšně zjistili, že kvalita se v budoucnu změní v kvantitu. Začíná být jasné, že s reformami pana komisaře dnešní rozhodnutí zabijí zítřejší know-how.
<P>
Pane komisaři, je nutné zakázat míchání vín před 7. červnem. Poté zbude pěstitelům vína jediný způsob, jak být slyšet, a tím budou volby.
<SPEAKER ID="366" NAME="Anne Laperrouze" LANGUAGE="FR">
Paní předsedající, co se nám to snaží vnutit? Směs červeného a bílého vína tvářící se jako růžové? Naši občané reagují na tuto iniciativu Komise, která má souhlas členských států, včetně Francie, velmi negativně.
<P>
Zaregistrovala jsem dva druhy reakcí: zaprvé se naši občané ptají, proč se Evropská unie plete do růžového vína, když je zde tolik jiných problémů, zejména závažná otázka hospodářské krize. Zadruhé, výrobci tradičních růžových vín, která se vyrábějí krátkodobou macerací a jemným lisováním, to vnímají jako závažný útok na označení "rosé" a na pověst kvality, budované tolik let, vín, jako jsou růžová vína z Provence, která si udržují aroma tamní země a která se zasloužila o úspěch růžových vín obecně.
<P>
Na poslední schůzi meziskupiny pro víno jsme konečně pochopili motivaci Evropské komise a členských států. Spotřeba růžových stolních vín po celém světě stoupá a tvoří téměř 30 % celkové spotřeby vína. Třetí země vyrábějí směsi. Trh Evropské unie začíná být cílem těchto směsí ze třetích zemí.
<P>
Obzvláště trhu Spojeného království dominují vína ze Spojených států. Je známé, že tradiční růžové víno má krátkou spotřební lhůtu. Je mnohem snazší vyrobit růžové víno na požádání s využitím zásob červených a bílých vín. Pro členské státy je to tedy otázka přizpůsobení výroby růžových stolních vín mezinárodnímu trhu.
<P>
Pokud nebudou vynalezeny jiné enologické postupy pro výrobu růžového vína, můžeme se inspirovat například Pierrem Dacem, který řekl: "Naroubujte na víno růže, a získáte přírodní růžové víno!" Toto není možné. Jako mnozí mí kolegové poslanci se domnívám, že Evropská komise a členské státy musí udělat krok zpět, přepracovat pravidla pro označení "růžové víno" a zajistit, aby název "rosé" byl vyhrazen pro vína vyrobená za použití tradičních metod, ať již v Evropské unii nebo ve třetích zemích.
<P>
Mezitím vás, pane komisaři, vyzývám, abyste se seznámil s některým z růžových vín z oblasti Gaillac, s tisíci barvami Tarn, samozřejmě vychutnávejte s mírou.
<SPEAKER ID="367" NAME="Cristiana Muscardini">
autorka. - (IT) Paní předsedající, dámy a pánové, víno pro nás není jen zemědělským produktem, ale představuje také kulturu a tradici.
<P>
Často v této sněmovně slýcháme, že musíme evropskému trhu s vínem zaručit jistou budoucnost. Tu můžeme zajistit, jedině pokud se soustředíme na kvalitu, a kvality nemůžeme dosáhnout, pokud nerespektujeme tradiční výrobní metody. Z toho důvodu, pane komisaři, můžeme jedině nesouhlasit se zaváděním nových postupů výroby vína, které jsou vymyšlené a které nemají nic společného s vinařskou vědou, protože jsme přesvědčeni, že mohou vést k poškození image vína a zničit důvěru spotřebitele k výrobkům a mít škodlivé dopady na kvalitu a možná i na zdraví.
<P>
Evropské kvalitní výrobky mají prestiž, protože staví na respektu k surovinám, malovýrobním metodám, tradicím a charakteristickým chutím dosahovaným díky používání specifických výrobků a výrobních metod. Obávám se, že pokud uděláme všechny tyto ústupky a zavrhneme naše tradiční postupy výroby vína, povolí Unie přidávání kusů dřevěných sudů do vína pro urychlení procesu ochucování, což povede k umělému ochucování, a než si to uvědomíme, budeme do vína přidávat vodu a vyrábět ho bez hroznů.
<P>
Nemyslím si, pane komisaři, že je to správný způsob, jak znovu nastartovat a rozvíjet vnitřní a mezinárodní tržní odvětví. Mezinárodní poptávka po růžovém vínu neupadá, ale stoupá a v tomto případě správný přístup je nevyrábět více vína s použitím výrobních technik, které využívají spíše chemickou soupravu než cokoli jiného, ale investovat do kvality, do zvláštnosti a charakteristiky evropských vín, do marketingu a podpory skutečných vín obecně, aby se rozšířil trh, a konečně usnadnit mladým lidem vstup do vinařského podnikání.
<SPEAKER ID="368" NAME="Gilles Savary" LANGUAGE="FR">
Paní předsedající, pane komisaři, náhodou nejsem zrovna uprostřed volební kampaně, protože v příštím Parlamentu nebudu. Proto, pane komisaři, laskavě nepřehánějte. Nicméně, já pocházím z Bordeaux. Vy jste navštívil můj region, který produkuje velmi málo růžového vína, ale který má své růžové víno velmi rád.
<P>
Chtěl jsem vám říci, že mě obzvláště šokovalo, když jsem zjistil, že Evropská komise chce legalizovat výrobu růžového vína smícháváním červeného a bílého. Podle mého názoru je to padělaný výrobek, a to v době, kdy jsme vybízeni k boji proti padělání v průmyslu. Znamenalo by to povolení nebo stvoření vinného derivátu, a to v době, kdy bojujeme proti finančním derivátům.
<P>
Ve skutečnosti to vše pramení ze stejného cíle, konkrétně nalézt nové výrobky, které vytvoří ještě více zisku. Dokud jsou zisk a konkurenceschopnost Evropské unie zajištěny, vše je v pořádku. Dovolte mi jeden návrh. Tady máme růžové víno. Právě jsem toto růžové víno vyrobil, zde v Evropském parlamentu, tím, že jsem do bílého vína přidal červenou řepu. Mohu vám slíbit, že bude mít přesně stejnou barvu, a co víc, pokud chcete, můžete mít celou barevnou škálu a zřejmě i jistou chuťovou škálu. To by nám umožnilo vyřešit problémy cukrovarnického průmyslu a chaptalizace s použitím přírodního potravinového produktu. Zkrátka to znamená, že pokud povolíme tento první krok, nebude konce. Ostatní poslanci již řekli, že bude nadále vládnout padělání potravin. Proto vám říkáme: "Podívejte se, co se v některých zemích děje již nyní."
<P>
V současné době se již pětina vyrobených růžových vín skládá ze směsí. Domnívám se, že Komise nemusí systematicky likvidovat zbývající čtyři pětiny. Jsou lidé, kteří se snaží zajistit, aby růžové víno existovalo, aby se stalo skutečným vínem vyrobeným s použitím skutečných enologických metod. My jim nyní podrážíme nohy pod záminkou, že pro trh s růžovým vínem by mohlo být výhodnější použít směs červeného a bílého. Jsem přesvědčen, že to je hluboce nemorální. Osobně se domnívám, že označování nebude dostatečné nebo, pokud se bude označování používat, nesmí být tento druh míchaného vína nazýván "rosé". Říkejte tomu "voda z nádobí", jestli chcete, pane komisaři, protože to mnohem lépe vystihuje kvalitu tohoto výrobku.
<SPEAKER ID="369" NAME="Mariann Fischer Boel">
členka Komise. - Paní předsedající, svět růžového vína má dlouhou historii, ale v právních předpisech EU nebo v rámci Mezinárodní organizace pro révu a víno (OIV) neexistuje žádná jeho definice. Všichni o tom mlčí.
<P>
V některých regionech výrobci vín vynaložili mnoho úsilí na vyvinutí vysoce kvalitního růžového vína na základě přesné specifikace produktu a omezili postupy jeho výroby na tradiční metody. Nicméně jiná chráněná označení původu neurčují omezení pro výrobu růžového vína. Specifikace produktu šampaňského umožňuje mísení červeného a bílého vína k výrobě růžového šampaňského. Na úrovni EU je zákaz mísení červeného a bílého vína omezen na výrobu stolního vína.
<P>
Diskuse o postupech výroby vína, včetně mísení, započala v roce 2006 během jednání o reformě vinného odvětví. Touto reformou získala Komise pravomoc povolit nové enologické postupy a má vycházet z doporučení OIV.
<P>
Na základě rozsáhlých diskusí se zúčastněnými stranami a všemi členskými státy, které se odehrály loni na podzim, navrhla Komise zrušení zákazu směšování červeného a bílého vína. To prošlo orientačním hlasováním v regulativním výboru pro víno v lednu, přičemž většina členských států, včetně Francie, hlasovala pro.
<P>
Návrh nařízení byl oznámen Světové obchodní organizaci podle postupu ve Smlouvě o technických překážkách obchodu a nedávno jsme přidělili další čas třetím zemím, aby náš návrh prozkoumaly. Takže regulatorní výbor pro víno bude o nařízení formálně hlasovat v červnu, pravděpodobně 19. června, protože další zdržení by nám zabránilo provádět nové enologické postupy od 1. srpna letošního roku, jak předvídá nařízení Rady.
<P>
Také jste žádali, aby před stažením zákazu mísení bylo provedeno hodnocení dopadů. Hloubková hodnocení dopadů byla provedena službami Komise při navrhování reformy vinného odvětví, takže nemáme v úmyslu pouštět se znovu do práce, kterou jsme vykonávali v letech 2006 a 2007, ani nehodláme provádět hloubkové hodnocení dopadů různých jednotlivých postupů výroby vína, takže vycházíme z práce, kterou odvádí OIV.
<P>
Již nyní ekonomové z vinařského sektoru zdůrazňují, že tato reforma neoslabí postavení tradičních růžových vín, protože tato růžová vína s označením původu nejsou konkurencí pro stolní vína. Je zjevné, že tradiční růžové víno je kvalitní produkt, který je spotřebiteli velmi ceněn a je spojen místem svého původu.
<P>
Povolení mísení stolního vína povede ke spravedlivé hospodářské soutěži mezi evropskými zeměmi a třetími zeměmi, protože třetím zemím jsme - jak už zde dnes zaznělo - toto mísení povolili. Naprosto souhlasím s paní Laperrouzeovou. Proč bychom měli stavět naše výrobce vína do horší konkurenční situace, než jsou ti, kdo mohou prodávat víno v Evropské unii?
<P>
Před pár týdny jsem se zde ve Štrasburku setkala s výrobci růžového vína z Provence ve Francii a vedli jsme velmi otevřenou a upřímnou diskusi o vývoji situace. Samozřejmě chápu jejich snahu o ochranu tradičního růžového vína, a právě proto hledá Komise různá řešení otázky označování. Navrhli jsme dvě možnosti označování: "tradiční růžové víno" a "růžové víno vyrobené mísením". Čleské státy se mohou rozhodnout, jestli chtějí zavést jedno nebo obě označení jako povinná pro růžová vína vyráběná na jejich území. Tak poskytujeme výrobcům možnost udělat si přesnější představu o tom, co kupují.
<P>
Od těchto výrobců vína jsem slyšela argument, že výraz "tradiční růžové víno" je trochu zpátečnický a oni považují růžové víno za moderní druh vína. Jasně jsem dala najevo, že pokud se objeví jiné návrhy, budu připravena je vyslechnout, ale dosud jsem žádné neslyšela. Jako komisařce pro zemědělské produkty mi záleží na tom, abychom nalezli správná řešení a poskytli našim výrobcům vína rovné příležitosti.
<SPEAKER ID="370" NAME="Agnes Schierhuber" LANGUAGE="DE">
Paní předsedající, pane komisaři, těší mě, že vás zde dnes opět vidím. Po celá léta mé politické činnosti - jak v Rakousku, tak po téměř 15 let v Evropském parlamentu - byly diskuse o víně vždy velmi emocionální. A dnes to vidíme i zde.
<P>
Podle mého názoru je víno jedním z nejelegantnějších produktů, které mohou vzejít ze zemědělství. Je v zájmu kvalitní produkce evropských - a zejména rakouských - pěstitelů révy, aby prioritu měla kvalita a osobitost vín z různých regionů.
<P>
Jsme přesvědčeni, že mísení vín není enologický postup. Růžové víno se vyrábí zvláštním, velmi tradičním enologickým postupem. Proto, pane komisaři, podporuji své kolegy poslance, kteří stejně jako já odmítají toto mísení bílého a červeného vína. Je čas vytvořit jasnou definici pro výrobu tradičních růžových vín.
<P>
Pane komisaři, jak jste říkal, musí být také možné, aby členské státy dostaly informace a mohly pak na některá rozhodnutí pohlížet jinak nebo je změnit. Vyzývám vás, abyste to pro dobro kvality evropské výroby vín zajistil.
<SPEAKER ID="371" NAME="Alessandro Battilocchio">
jménem skupiny PSE. - (IT) Paní předsedající, dámy a pánové, znovu se zde ve sněmovně setkáváme, abychom bránili gastronomické, kulturní a venkovské dědictví předávané od dávných dob; úctyhodné dědictví, které nám svět závidí, které představuje ohromné bohatství pro hospodářství a také pro identitu naší Unie.
<P>
V současné době tomuto dědictví hrozí konec kvůli záměru Komise a Rady zrušit zákaz výroby růžového vína mísením. Tento záměr je výsledkem silného tlaku a bude schválen bez možnosti zásahu Parlamentu, orgánu, který úředně zastupuje miliony občanů, včetně výrobců a spotřebitelů, kteří budou tímto opatřením postiženi.
<P>
Komise navrhuje povolit výrobu růžových vín prostým smícháním červených a bílých vín, jak již dělají v zemích, které neovládají toto řemeslo, a to pod jednoduchou záminkou reakce na mezinárodní konkurenci.
<P>
Jako spolusignatář této otázky zdůrazňuji, že snižování kvality výroby - která je výsledkem století tradice a výzkumu, ohromných investic, vášně a vylaďování - není reakce, kterou potřebujeme, zejména v době hospodářské krize, kdy průměrný spotřebitel nepochybně věnuje větší pozornost ceně než tomu, co je psáno na etiketě.
<P>
Toto rozhodnutí by mohlo být vyváženo nalezením názvu pro nový výrobek a informováním spotřebitelů o tom, že existují dva různé druhy růžového vína různé kvality a že je důležité ocenit práci a snahu profesionálních vinařů. Kdo toto všechno zaplatí? Počítá Komise s nějakým podpůrným programem, nebo to zaplatí výrobci poté, co je požádáme, aby bojovali s nízkonákladovou konkurencí nerovnými zbraněmi, navíc v době, která je už tak velmi těžká?
<P>
Doufám, že Komise a Rada dokáží rozhodnout správně a, bude-li to nutné, přezkoumají celý tento postup.
<SPEAKER ID="372" NAME="Jean-Claude Martinez" AFFILIATION="NI">
(FR) Paní předsedající, máme čokoládu bez kakaa a zákaz vyrábět sýr z mléka přímo od krávy. Náš roquefort podléhal 300% clu a kuřata jsme málem myli v bělidle, dokonce tu byl laktační hormon, somatotropin.
<P>
Nyní uvažujeme o obarvování bílého vína červeným, abychom vyrobili růžové. Jestli dovolíte, to je poslední kapka a číše už přetekla, přičemž je povoleno, aby se i tato přeteklá voda smíchala s vínem, stejně jako "dřevitá" vína vyráběná s příměsí dřevěných třísek, a nikoli v dřevěných sudech byla dříve povolena a téměř byla povolena vína vyráběná z dovezených moštů. Víno mohlo být vyráběno i v Thajsku.
<P>
Problémem je psychoanalytická reakce, kterou tato myšlenka vyvolává, protože toto je útok na kulturu. Jaká je definice vína? Pokud je to průmyslový produkt, pak může být mísen, jako vinná Coca-Cola. Ovšem pokud je to zemědělský potravinářský výrobek, nesmíte se jej dotknout, jinak způsobíte kulturní šok. "Toto je má krev; pijte ji na mou památku." Pokud mísíte krev, pak vyrábíte znečištěnou krev.
<P>
Chápete tuto nepřiměřenou reakci? Tímto nápadem s růžovým vínem jste zpochybnili 2 500 let dědictví, jež se datuje od dob říše římské, která se musela potýkat s barbary. Paní předsedající, chtěl jsem říci toto: "Je to freudovská záležitost, nikoli vinařská."
<SPEAKER ID="373" NAME="Françoise Grossetête" AFFILIATION="PPE-DE">
(FR) Paní předsedající, pane komisaři, když jsem sem přijela, byla jsem velmi rozzlobená. Poté co jsem si vás vyslechla, jsem rozčílená. Je nepřijatelné, abyste povolili, navíc teď v období voleb, mísení bílého a červeného vína.
<P>
Nedávno jsem navštívila Provence a Korsiku, kde jsem hovořila s pěstiteli révy z mého volebního obvodu, kteří se rozhodli jít cestou kvality, ale teď se cítí ponecháni napospas. Pamatuji si řeč pana Barrosa před dvěma lety, kdy řekl, že pěstování vína je důležité a je součástí hospodářství. Řekl, že potřebujeme více vyvážet, a abychom mohli více vyvážet, potřebujeme kvalitu. Pamatuji si tu řeč velmi jasně.
<P>
Evropská komise proto nařídila klučení, aby bylo dosaženo větší kvality a nižší kvantity. Pěstitelé vína na jihu Francie tak udělali, ale podívejte, kam je to dnes dostalo. Klučili natolik, že brzy budou muset začít víno dovážet, aby uspokojili místní spotřebu.
<P>
Vaší politikou jste podepsali rozsudek smrti nad našimi pěstiteli vína. Nyní povolujete mísení bílého a červeného vína s označením růžové víno. To je pro naše pěstitele urážka. Teď je budete žádat, aby používali další frázi: "tradiční víno" pro víno vyráběné konvenčním způsobem, protože naši španělští přátelé potřebují prodat své přebytky bílého vína, protože neklučili. Naši pěstitelé vín, kteří se rozhodli pro kvalitu, by neměli být nuceni dokazovat hodnotu svého vína. To by byla v každém případě poslední kapka.
<P>
Míchané víno není růžové; to je míchané bílé. Nazývejme věci pravým jménem. Neměli bychom dovolit, aby obchodníci s vínem, kteří upřednostňují zisk nad kvalitou, což vy, paní Fischer Boelová, podporujete, věšeli spotřebitelům bulíky na nos. Vyzývám kolegy poslance, ty z vás, kteří se sem v příštím volebním období vrátíte: Budeme muset zdvojnásobit své úsilí, abychom zajistili, aby toto nařízení Komise bylo jednou pro vždy a bezpodmínečně zrušeno. Pozor na 19. červen.
<SPEAKER ID="374" NAME="Ioannis Gklavakis" AFFILIATION="PPE-DE">
(EL) Paní předsedající, dámy a pánové, v mé zemi se víno vyrábí již tři tisíce let. Chci vyslovit svůj nesouhlas, lítost a znepokojení nad tím, co se chystáme udělat. Růžové víno je umělý produkt. Víno je fermentovaný výrobek, nikoli smíchaný výrobek. Pokud se toto bude uplatňovat, výsledkem bude nečestná soutěž vůči našim výrobcům, kteří produkují vynikající vína.
<P>
Zadruhé, pověst evropského vína bude znovu poškozena. Myslím si, že jakmile se jednou dáme na tuto cestu, nebude mít konce. Před nějakou dobou jsme diskutovali a schválili přidávání dřevěných pilin do vína. Jako důvody jsme uvedli stárnutí a ekonomické náklady. Také jsme schválili přidávání cukru do vína. Z ekonomických důvodů, říkali jsme, a neměli jsme odvahu vyžadovat, aby tyto techniky byly napsány na etiketách. Ani nyní tu odvahu nenajdeme.
<P>
Evropa se může prosadit jedině s víny velmi vysoké kvality, která má. Bůh nám pomáhej, pokud si myslíme, že můžeme soupeřit s levnými australskými nebo americkými víny - na tomto bodě musíme trvat. Totéž jsem řekl, když jsme schválili přidávání cukru do vína. My, kteří tato rozhodnutí přijímáme, vejdeme do dějin evropské enologie jako lidé, kteří podkopali základy vynikajících evropských vín. Proto prosím, abychom sestoupili z cesty těchto špatných rozhodnutí.
<SPEAKER ID="375" NAME="Elisabetta Gardini" AFFILIATION="PPE-DE">
(IT) Paní předsedající, pane komisaři, dámy a pánové, musím říci, že souhlasím s tím, co řekla paní Grossetêteová, protože jsem sem přijela motivována bolestí, lítostí a nespokojeností vinařského světa v Itálii a setkala jsem se s netečností, jako bych mluvila do zdi. Doufala jsem, že je to vedlejší produkt neosobního překladu, ale podle toho, co jsem slyšela, se zdá, že zde nejsou žádné šance, žádné naděje, že je zde propast.
<P>
Před nedávném v mém regionu - jsem z Benátska - se konala událost známá jako Vinitaly, což je jedna z nejdůležitějších událostí ve světě vína, a byla tam sepsána velmi úspěšná petice na obranu růžových vín. Tu podepsaly velké italské výrobny vína, ale sešly se i podpisy z jiných částí Evropy - od veřejnosti v Holandsku, Francii, Španělsku, Belgii, Lucembursku, Slovinsku, Polsku, Litvě a Ukrajině. Vášeň pro růžová vína, jak vidíte, je nefalšovaná a nezná hranic, zřejmě kromě těch v rámci Evropské komise, i když můžeme hovořit o kultuře, místních hodnotách a tradici.
<P>
Chci vám nabídnout něco k zamyšlení také z pozice ženy: když bojujeme proti zneužívání alkoholu, myslíte, že prokazujeme novým generacím dobrou službu, když jim dáváme nápoj nízké kvality, který ani nebudou nazývat vínem, alkoholický nápoj za nízkou cenu, který nemá nic společného s žádným územím, kulturou nebo kvalitou? Dokážeme je vzdělat o užívání vína a alkoholu jako součásti obecných dobrých zvyků a postupů?
<P>
Chtěla jsem vám předat své myšlenky, protože na sebe berete v mnoha ohledech velkou odpovědnost.
<SPEAKER ID="376" NAME="Christa Klaß" AFFILIATION="PPE-DE">
(DE) Paní předsedající, pane komisaři, v nedávných letech jste viděli, jak citlivým produktem víno je. Dnes tu obhajujeme hlavně liberalizaci pravidel trhu s vínem. Hovoříte o otevírání se světovému trhu. Někdy se ptám, kdo koho kam vede?
<P>
Historicky se naše vinařství rozvíjelo v Evropě. Naše tradice a regionální identita charakterizuje naše vína a to by nás také mělo vést při diskusích o pravidlech trhu s vínem, které právě vedeme. Zasáhla mě skutečnost, že prostřednictvím výboru byly do nařízení o trhu s vínem zahrnuty věci, o nichž jsme v Parlamentu vůbec nediskutovali!
<P>
Otázka je, pane komisaři, jaké vnitrostátní a regionální možnosti regulace ještě existují? Jaká omezení nebo zákazy mohou členské státy uvalit na své regiony, které se podílejí na výrobě vína nejnižší kvality? O to tady jde, my se nebavíme o původních nebo domácích vínech, ale o vínech nejnižší kvality. Například, byl by zákaz mísení červeného a bílého vína regionálním, nebo celostátním zákazem? Bylo by to v budoucnu u těchto vín nejnižší kvality možné?
<P>
Nebo zákaz označování odrůdy a sklizně hroznů: to nám také působí problémy, protože chceme svá vína rozlišovat, horší vína od těch popisovaných jako domácí nebo původní. Takže Francouzské růžové nebo Německý ryzlink, to jsou názvy, které potřebují jasné, jednoznačné předpisy. Souvisejí s našimi tradičními výrobci a my jim přikládáme velkou váhu pro budoucnost. Proto žádáme o vaši podporu.
<SPEAKER ID="377" NAME="Astrid Lulling" LANGUAGE="FR">
Paní předsedající, paní Fischer Boelová, vy jste na naši druhou otázku odpověděla negativně s tím, že v době reformy odvětví vína společné organizace trhů jste již vypracovala hodnocení, o které žádáme. To mě překvapuje: během této reformy nikdy nepadla otázka povolení enologického postupu spočívajícího v mísení bílého a červeného vína pro výrobu růžového.
<P>
Ptám se vás, proč nevyhovíte našemu požadavku na konzultaci s odvětvím, který je naprosto pochopitelný? Vy chcete přijmout rozhodnutí 19. června, ale není žádný spěch. Navíc vás nikdy nikdo nežádal o povolení tohoto enologického postupu. Nevím, co vás přimělo předložit tento návrh, když o něj nikdo v Evropě nežádal.
<P>
Dodala bych, pokud jde o značení, že byste měla chápat, že výrobci tradičního růžového vína nebudou nikdy souhlasit s tím, aby se tato směs - včetně té, kterou připravil pan Savary - nazývala "růžové víno". Takže se musíte v tomto ohledu ještě snažit. Paní komisařko, vyzývám vás, abyste na naše dva dotazy odpověděla kladně.
<SPEAKER ID="378" NAME="Françoise Grossetête" LANGUAGE="FR">
Paní komisařko, řekla jste, že jste neobdržela žádné návrhy a že na ně čekáte a tak dále.
<P>
Právě naopak, návrhy vám byly dodány. Setkala jste se s našimi pěstiteli vína. Řekli vám, že s tímhle nesouhlasí. Řekli vám, že oni osobně nechtějí být nuceni označovat svá vína "tradiční růžové víno", aby ho odlišili od růžového vína, které samozřejmě neponese nápis "smíchané". Proto nemůžete říci, že vám nikdo nic nenavrhl.
<P>
Pokud jde o růžové šampaňské, všichni dobře víme, že jde o enologický produkt, který nemá nic společného s mísením, jak je navrhováno zde: bílé s červeným vínem. Žádáme vás, abyste našla odvahu, paní Fischer Boelová, nenazývat smíchané bílé a červené víno vínem růžovým. O to vás žádáme. To vám navrhujeme. Netrestejte skutečné pěstitele vína.
<P>
Jak očekáváte, že budou naši spoluobčané chápat takový postoj ze strany Evropské komise? Vy ignorujete veškeré naše argumenty: to je naprosto nepochopitelné.
<SPEAKER ID="379" NAME="Gilles Savary" LANGUAGE="FR">
Paní komisařko, dovolte mi, abych si ještě jednou vzal slovo a řekl vám, že jsem slyšel vaše argumenty a jsem si jist, že s tímto nápadem jste nepřišla vy sama: ten musel vzejít od několika lobbistů.
<P>
Nicméně nemyslím si, že je v zájmu Evropy mířit stále nízko, zejména pokud se jedná o gastronomii. Země, které nemířily nízko na průmyslové úrovni, jsou nyní mezi světovými vůdci, pokud jde o obchod. Obzvláště Němci vždy bojovali s pokušením mířit nízko. Jsem přesvědčen, že pokud jde o gastronomické odvětví, měla by Evropa s tímto neustálým pokušením bojovat, protože ji to dovede daleko.
<P>
Proto navrhujeme, abychom se za každou cenu vyvarovali toho, abychom měli dva druhy růžového vína: tradiční nebo smíchané. Je růžové víno a je něco jiného. Pokud se domníváte, že to něco by mělo být legalizováno, zorganizujte evropskou soutěž na jeho pojmenování. Osobně se domnívám, že Evropa by měla s WTO bojovat ohledně takového produktu. Vždy nám říkáte, že kapitulujeme, pokud jde o vše, co přichází odjinud.
<SPEAKER ID="380" NAME="Patrick Louis" LANGUAGE="FR">
Paní komisařko, označení "růžové víno" na lahvi nemá smysl, protože dobrá růžová vína, jako je Bandol, který jsem vám přinesl, slovo "růžové" na etiketě nemají uvedeno.
<P>
Navíc označení "tradiční růžové" na etiketě je hloupé. Růžové je víno, které pijí mladí; je to moderní víno, i když jeho výroba potřebuje tradiční know-how. Je zde příliš mnoho nejednoznačností. Neexistuje 36 různých řešení, je jen jedno, protože, jak již bylo dnes vysvětleno, růžové je kulturní víno, je to produkt vyráběný odborníky. Nejde tady o žádnou starou záležitost. Potřebujeme jen jasný a jednoduchý zákaz na veškeré míchání v Evropě, a obzvláště ve Francii.
<SPEAKER ID="381" NAME="Mariann Fischer Boel">
členka Komise. - Paní předsedající, bylo skvělé poslouchat vás tu dnes, protože cítím, že stále máte všechnu vášeň, všechnu energii a všechny emoce, které jsem pociťovala k odvětví vína, když jsme diskutovali o reformě odvětví vína. Kulturní dědictví a tradice, které souvisí s vínem, zde v Evropském parlamentu stále žijí.
<P>
Nicméně, některé otázky vznesené dnes zde znovu otvírají politický kompromis, který jsme uzavřeli při reformě odvětví vína, takže do těch se pouštět nebudu a zaměřím se jen na dnešní hlavní problém.
<P>
Naprosto souhlasím s vámi, kdo říkáte, že budoucností pro evropské zemědělské produkty musí být kvalita. Právě z tohoto důvodu jsme během reformy odvětví vína - jak si jistě pamatujete - rezervovali velkou finanční částku na podporu evropského vína na trhu třetího světa: 125 milionů EUR ročně byl údaj zmiňovaný v diskusích. To proto, že víme, že máme vysoce kvalitní produkt, který půjde v nových rozvojových zemích na odbyt. Takže tady jsme přesně na stejné vlně.
<P>
Nicméně mám určité pochopení i pro výrobce vín v Evropě, kteří chtějí konkurovat vínům vyráběným jinými enologickými postupy, které jsou povoleny v zemích třetího světa. Příkladem je míchání červeného a bílého vína k výrobě růžového. Je to povolené, je to součást enologických postupů OIV, takže Evropská unie dnes dováží růžové víno vyráběné právě tímto způsobem. Proč bychom měli bránit vlastním výrobcům v konkurování dovezeným vínům v rámci Evropské unie? Proto se domnívám, že jsme k této otázce zaujali vyvážený přístup.
<P>
Bylo důležité, že jsme našli způsob označování našich vín, abychom zajistili, že spotřebitelé budou vědět, co kupují, a dnes máte s CHOP možnost informovat spotřebitele na etiketě, že toto je víno vyrobené tradiční metodou. Ve své první řeči jsem řekla, že jsem se setkala s některými výrobci vína z Provence. Nelíbilo se jim "tradiční růžové víno" právě z důvodů, které jste uvedla - že je trochu zastaralé. Zeptala jsem se na nové nápady na označení, že se jedná o tradiční metodu, ale nedostala jsem žádné návrhy. Záměr je, aby si členské státy mohly zvolit, jestli bude na jejich území povinné označovat, zda se jedná o coupage, nebo tradiční produkt.
<P>
V Regulačním výboru povedeme tuto diskusi znovu. Jak jsem řekla, hlasování se pravděpodobně uskuteční 19. června 2009 a pak se budeme zabývat výsledkem tohoto hlasování, v němž členské státy vyjádří názory svých vlád. To bude zajímavé, ale já jsem stále přesvědčená, že náš návrh, který je v souladu s enologickými postupy OIV, bude pro naše výrobce vína dobrý způsob, jak zůstat konkurenceschopnými na celosvětovém trhu.
<SPEAKER ID="382" NAME="Předsedající">
Rozprava je ukončena.
<P>
Písemná prohlášení (článek 142)
<SPEAKER ID="383" NAME="Stéphane Le Foll  " LANGUAGE="FR">
Evropští výrobci růžového vína jsou dnes znepokojeni projektem Komise týkajícím se zrušení zákazu míchání bílého a červeného vína k výrobě růžového.
<P>
Tento nový postup podrývá kvalitní výrobu a ignoruje tvrdou práci, kterou výrobci po mnoho let investovali do výroby růžového produktu, jenž si po dlouhém období nedůvěry našel své místo na trhu a na stolech mnoha spotřebitelů. A to platí o to víc vzhledem k tomu, že by tento postup mohl být pro spotřebitele zavádějící.
<P>
Pokud bude plán Komise na mísení vín schválen členskými státy, doufáme s kolegou Savarym, že bude zavedeno povinné značení, které umožní rozlišit skutečné růžové víno od nového výrobku vyráběného mísením, který by tudíž nemohl být nazýván růžovým vínem.
<SPEAKER ID="384" NAME="Véronique Mathieu  " LANGUAGE="FR">
Vzhledem k rozzlobené reakci evropských pěstitelů vína se Evropská komise rozhodla odložit své uspěchané rozhodnutí povolit výrobu růžového vína mísením červeného a bílého na 19. června.
<P>
Toto odložení nelze v žádném případě vnímat jako uspokojivé. Stejně jako rozhodnutí navrhnout vyznačování rozdílu mezi "tradičním růžovým vínem" a "míchaným růžovým vínem" na etiketách výrobků na trhu, což by nestačilo k účinnému potlačení nefér konkurence, jíž budou výrobci čelit, pokud bude toto rozhodnutí přijato.
<P>
Zatímco pěstitelé vína po nespočet roků vynakládali značné úsilí, aby vyrobili vysoce kvalitní růžové víno, rozhodnutí Komise tyto snahy, které měly velmi pozitivní dopady na hospodářství a regionální rozvoj našich území, zmaří.
<P>
V otázce, kterou jsme s kolegy poslanci položili dnes Komisi, žádáme, aby Komise objasnila své úmysly a zajistila, aby rozhodnutí, které přijme, bylo založeno na plnohodnotné konzultaci s evropskými výrobci růžového vína.
<SPEAKER ID="989" NAME="Vincent Peillon  " LANGUAGE="FR">
Paní komisařko, nebudu před vámi skrývat svou hlubokou nespokojenost s vašimi pokusy bagatelizovat míchání "růžového" vína.
<P>
Neposkytujete žádné odpovědi výrobcům vína, s nimiž jsem měl příležitost hovořit v Provence a kteří závisejí na kvalitě svých výrobků. Obávají se, že 30 let úsilí o vybudování dobré pověsti pro růžové víno - úsilí korunované skutečným komerčním úspěchem - přijde dnes zcela vniveč.
<P>
Neposkytujete žádné odpovědi všem těm, kteří vnímají povolení mísení vín jako zásadní popření bolestivých politik masivního klučení. Snahou o snížení výrobních nákladů se z nás vítězové v mezinárodní konkurenci nestanou. Toho dosáhneme spíše dalším vylepšováním pověsti našich vín.
<P>
Neposkytujete žádné odpovědi těm, kdo vám říká, že značení nebude dostatečné, protože nebude mít žádný účinek na lahvích s vínem známým jako "růžové mísením".
<P>
Odložením rozhodnutí o povolení na dobu po volbách 7. června nakonec nahráváte euroskeptikům.
<P>
Tímto vás vážně žádám o stažení tohoto škodlivého návrhu, který ohrožuje hospodářství a také kulturu.
<SPEAKER ID="385" NAME="Dominique Vlasto  " LANGUAGE="FR">
Pod záminkou revize povolených enologických postupů možná Evropská komise povolí míchání červeného a bílého vína pod označením "růžové víno".
<P>
Protestuji proti tomu, aby se směs různých vín nazývala "růžové víno". Není to jen barva vína, která by mu měla dát jméno; to odrůda hroznů, půda a zkušenosti pěstitelů tvoří víno.
<P>
Aby vzniklo smíšené růžové víno, základ - více než 95 % - musí tvořit víno bílé, které je dobarveno červeným. Skutečné růžové víno se vyrábí fermentací převážně červených hroznů nebo moštu. Proto by Evropská komise povolením míchání vín povolila falšování růžového vína: to by znamenalo klamání spotřebitele.
<P>
Kromě toho pro pěstitele vín, kteří se snaží řídit politikou kvality, zejména v Provence, by bylo nepřijatelné uznat vedlejší produkt pocházející ze smíchání dvou konečných produktů a povolit zavádějící odkazy na barvu růžového vína.
<P>
Pokud nebude nalezeno jiné řešení, měly by být požadovány alespoň etikety odrážející skutečný obsah: "míchané víno" nebo "směs vín".
