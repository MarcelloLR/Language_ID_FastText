<CHAPTER ID="002">
Prohlášení předsednictví
<SPEAKER ID="006" NAME="Předseda">
Dámy a pánové, v úvodu dnešního plenárního zasedání bych rád řekl několik slov o referendu, které se uskutečnilo minulý pátek. Jeho výsledkem jsem velmi potěšen. Byl to velký den pro Irsko a velký den pro Evropu.
<P>
(Potlesk)
<P>
Rád bych řekl, že když byl výsledek vyhlášen, byl jsem na opačném konci Evropy, na Sicílii, a tam byl výsledek přijat stejně, jako jste jej přijali vy - s potleskem. I na mnoha jiných místech v celé Evropě byli lidé irským výsledkem potěšeni. Irové vyslali jasný signál, že chtějí nadále setrvat v srdci sjednoceného kontinentu. Míle buíochas do mhuintir na hÉireann. Tisíceré díky a gratuluji k výsledku referenda. Řekl jsem to irsky, možná ne zcela přesně, ale takhle nějak to zní.
<P>
Evropská unie ukázala, že umí naslouchat oprávněným obavám svých obyvatel a vhodně na ně reagovat. Záruky dané Irsku se ukázaly jako uspokojující a přesvědčily voliče, že Lisabonská smlouva jejich zemi prospěje. Bylo to vítězství občanské společnosti a je to dobrý argument do pokračující diskuse v ostatních členských státech.
<P>
Rád bych zdůraznil významnou úlohu zaměstnavatelů, odborů, zemědělských a rybářských organizací a také církve a sociálních činitelů. Jejich úloha pomohla referendum vyhrát.
<P>
Rád bych také pogratuloval irské vládě a opozici, a také jednomu z mých předchůdců, Patu Coxovi, který vedl kampaň "Irsko pro Evropu". Gratuluji, Pate Coxi!
<P>
(Potlesk)
<P>
Věřím, že proces ratifikace bude pokračovat a nakonec bude v obou zbývajících členských státech úspěšný. Od polského prezidenta jsem dostal ujištění, že nyní, když je výsledek irského referenda kladný, podepíše Lisabonskou smlouvu bez prodlení.
<P>
(Potlesk)
<P>
Doufám, že prezident Václav Klaus udělá totéž, jakmile český Ústavní soud vyřeší všechny zbývající pochybnosti.
<P>
Cílem Lisabonské smlouvy je připravit Evropskou unii na výzvy 21. století. Musíme čelit obavám našich občanů ohledně energetických otázek, zvyšující se nezaměstnanosti, přistěhovalectví a změn klimatu. Budeme muset jednat společně, stejně jako již mnohokrát v minulosti, a nesmíme zapomínat, že klíčem k úspěchu je zásada evropské solidarity.
<P>
Je před námi mnoho práce, ale nyní máme v ruce nezbytné nástroje, tak je neváhejme použít.
<P>
Rád bych pronesl ještě jednu důležitou poznámku k irskému referendu. Nesmíme zapomenout na ty, kteří hlasovali "Ne". Stalo se již naší tradicí myslet na všechny Evropany, respektovat jejich stanoviska a jejich právo na odlišný názor. Ti, kteří hlasovali "Ne", nám také chtějí něco říci. Chtějí nás o něčem přesvědčit a zejména nás chtějí před něčím varovat. My si jejich varování bereme k srdci a také bereme v úvahu jejich hlasy, ale nesmírně nás těší, že výrazná většina irských občanů řekla "Ano" a že podporují společnou Evropu. Osobně jsem odhodlán intenzivně pracovat a pomoci vám k pocitu, že naše společná Evropa je také vaší Evropou - a budeme psát historii evropské budoucnosti společně.
<P>

<P>
Rád bych se věnoval dvěma dalším záležitostem. Jsou to smutné záležitosti.
<P>
Rád bych připomněl velkou tragédii a uctil tak oběti sesuvů půdy u Messiny na Sicílii. Již jsem vydal jménem Evropského parlamentu prohlášení, v němž vyjadřujeme soustrast rodinám a přátelům. Byl jsem v té době v Itálii a vyjádřil soustrast našim přátelům, partnerům a všem Italům veřejně.
<P>

<P>
Než začneme, také bych rád podotkl, že si dnes připomínáme třetí výročí smrti ruské aktivistky za lidská práva, novinářky Anny Politkovské. Její vrazi stále nebyli postaveni před soud. Anna však není jedinou obětí. Vzpomeňme při této příležitosti i další aktivisty, kteří byli v posledních třech letech zavražděni.
<SPEAKER ID="007" NAME="William" AFFILIATION="The Earl of) Dartmouth  (EFD">
Pane předsedo, když jste nám představoval svou kandidaturu na předsedu Evropského parlamentu, řekl jste, že budete velmi nestrannou osobou a nestranným předsedou. Musím říci, že jste právě pronesl řeč o irském referendu - když jste hovořil, tak jsem vstal, ale vy jste byl zaujat svým textem -, která patřila mezi nejsubjektivnější, nejzaujatější řeči, které jsem kdy slyšel, a od objektivního předsedy byla nevhodná.
<P>
(Smíšené reakce)
<SPEAKER ID="008" NAME="Předseda">
Vy jste pravděpodobně mou řeč neslyšel celou!
<P>
(Potlesk)
