<CHAPTER ID="017">
Úloha sportu ve vzdělávání (rozprava) 
<SPEAKER ID="065" NAME="Předsedající">
Dalším bodem je zpráva Pála Schmitta jménem Výboru pro kulturu a vzdělávání o úloze sportu ve vzdělávání.
<SPEAKER ID="066" NAME="Pál Schmitt  " AFFILIATION="PPE-DE">
zpravodaj. - (HU) Paní předsedající, komisaři, dámy a pánové, dovolte mi nejprve vyjádřit poděkování za četné připomínky a doporučení ke zlepšení, jež byly zaslány v souvislosti s mou zprávou. Mým cílem bylo hovořit o posílení úlohy školní tělesné výchovy a sportu ve vzdělávání.
<P>
Téměř čtvrtina dětí žijících v Evropské unii trpí nadváhou, přičemž 50 % těchto dětí vykonává sportovní činnost pouze v hodinách školní tělesné výchovy, zatímco počet hodin tělesné výchovy trvale klesá. Tento nebezpečný proces vede k tomu, že se v Evropě vyskytuje stále častěji diabetes, vysoký krevní tlak, nemoci oběhového a nervového systému, míšní a cévní choroby, a to bude mít v budoucnosti za následek výrazné zvýšení výdajů na zdravotní péči v jednotlivých členských státech.
<P>
Nemůžeme si dovolit smiřovat se s pasivním životním stylem a každodenním sedavým způsobem života typickým pro dospívající lidi v Evropě tím, že budeme zanedbávat tak jednoduchý a zároveň účinný nástroj, jakým jsou hodiny tělesné výchovy. Je mou povinností a odpovědností jako bývalého olympionika, aktivního sportovního funkcionáře a přirozeně také jako poslance Evropského parlamentu najít způsob, jak by se Unie mohla podílet na boji proti obezitě žáků, podpoře zdravého aktivního způsobu života a vytvoření podmínek pro zdraví dospívajících lidí v Evropě, a dále na procesu vzdělávání prostřednictvím sportu.
<P>
Dovolte mi, abych poblahopřál hlavám členských států k jejich moudrému rozhodnutí při poslední vrcholné schůzce v Lisabonu nezapomínat na sport a udělit Unii právo iniciovat návrhy zákonů v oblasti sportu v návaznosti na schválení reformní smlouvy. Komise vypracovala řadu programů na podporu zdravého způsobu života a v oblasti zdravé výživy, ale tyto programy nejsou dostatečně koordinované. Větší úloha v jejich zavádění musí být dána odborníkům z oblasti sportu, učitelům tělesné výchovy a trenérům.
<P>
Je zapotřebí říci, že bílá kniha o sportu, kterou Komise zveřejnila v červenci, a akční plán k této knize jsou krokem správným směrem. Počítáme rovněž se spoluprací Komise při podpoře výzkumu, který je nezbytný pro odborníky z oblasti sportu, a při získávání statistických údajů za účelem měření sportovní činnosti žáků a jejich tělesné kondice.
<P>
Osobně se domnívám, že je důležité, že s využitím dalšího vzdělávání a rámce boloňského procesu můžeme podpořit mobilitu a trvalé vzdělávání trenérů a učitelů tělesné výchovy, můžeme vzájemně uznávat stupně, které jsou potvrzením jejich kvalifikace, a můžeme napomáhat účinnější spolupráci organizací odborníků z oblasti sportu.
<P>
Kromě tělesných cvičení rozvíjí tělesná výchova tak významné kvality, jako je vytrvalost, týmová spolupráce, vůle, a smysl pro fair play, z nichž mladí lidé, kteří nám jsou svěřeni, budou čerpat výhody po celý život. Sportovní zařízení a tělocvičny jsou v členských státech často velmi zanedbané, není v nich zajištěna správná údržba a jsou opotřebované. Dalším velkým problémem je nedostatek kvalifikovaných učitelů tělesné výchovy, a tento stav svědčí o úpadku dalšího profesního vzdělávání a o skutečnosti, že požadavky na obsah učebních plánů tělesné výchovy jsou zastaralé.
<P>
Tělesná výchova ve školách bohužel ztratila svůj význam, třebaže je základem pro tělesný i duševní rozvoj. Jemná a hrubá motorika, které lze dobře rozvíjet prostřednictvím sportu a oblíbených her či jakékoli činnosti zahrnující pohyb, jsou rovněž nezbytné tehdy, když se dítě učí číst a psát. Nikoli náhodou se i péče o děti s dyslexií nebo dysgrafií uskutečňuje za pomoci motorické terapie.
<P>
Tělesná výchova je jediným předmětem v učebních plánech, který se zaměřuje nikoli na duševní, ale i na tělesný rozvoj, rozvoj pohybové kultury a zdravovědu. Je společným úkolem učitelů tělesné výchovy a rodičů učit děti zdravému způsobu života a povzbuzovat je v něm a také v tom, aby pravidelně cvičily, a poukazovat na škodlivé účinky nedovoleného dopování, alkoholu a jiných drog na duševní a tělesnou stránku osobnosti.
<P>
S cílem zlepšit stav zdravotní a tělesné kondice dětí ve školním věku doporučujeme, aby byla zavedena povinná tělesná výchova v primárním a sekundárním školství a aby pro děti existovala možnost cvičit alespoň třikrát týdně jako součást učebních plánů. Sport má přední úlohu v podpoře sociální integrace a posilování sociální soudržnosti, neboť je významným nástrojem socializace a mezikulturního dialogu.
<P>
Ve zprávě je přiznávána velká úloha otázce rovnosti pohlaví. Mám také pocit, že je důležité, že ti, kdo jsou postižení, by se rovněž měli účastnit řádné tělesné výchovy ve škole, která odpovídá jejich potřebám a stále více se integruje. Ve své zprávě rovněž uvádím, že tělesná výchova a organizovaný sport ve škole hrají přední úlohu, nikoli pouze z tělesného, ale také rozumového hlediska, ve zdravém vývoji dětí a zároveň stupni socializace. Ve zprávě doporučuji, že by regiony, které v této oblasti zaostaly, měly mít možnost ucházet se o financování investic do sportu ze strukturálních fondů.
<P>
Nakonec bych rád poděkoval Výboru pro práva žen a rovnost pohlaví a Výboru pro zaměstnanost a sociální věci, za jejich cenné příspěvky k této zprávě. Dámy a pánové, chtěl bych Vás požádat, abyste mou zprávu podpořili. Děkuji vám za pozornost.
<SPEAKER ID="067" NAME="Hans-Peter Martin" AFFILIATION="NI">
(DE) Paní předsedající, požádal jsem o slovo dříve, než zpráva byla oznámena. Předsedající před Vámi vyzval velký počet poslanců - jako součást postupu zvednuté ruky - kteří ani nebyli přítomni v této sněmovně. Za to byl ostatně podle jednacího řádu pan Corbett pokárán.
<P>
Pokoušel jsem se promluvit x-krát, a poukázal jsem na to i v mé žádosti, ale nebyla tomu věnována pozornost. Jsem přesvědčen, že to, co předsedající před Vámi právě udělal, je v rozporu s pravidly uplatňovanými v této sněmovně a nehodné tohoto Parlamentu.
<SPEAKER ID="068" NAME="Předsedající">
Pane Martine, bylo tam příliš mnoho jednominutových projevů. Normálně to trvá půl hodiny. Tato doba byla výrazně překročena, tak se omlouvám.
<SPEAKER ID="069" NAME="Ján Figeľ">
člen Komise. - Paní předsedající, především bych chtěl poblahopřát panu Schmittovi a výboru k jeho zprávě z vlastního podnětu. Tato zpráva je příhodná a velmi inspirativní. Využili jsme tuto zprávu při vypracování bílé knihy jako jeden z příspěvků, který považuji za důležitý ve společné strategii zaměřené na sport v Evropě, a jsem potěšen, že existuje řada konkrétních konvergencí mezi bílou knihou přijatou v červenci a touto zprávou.
<P>
Obecně se tato zpráva i naše bílá kniha shodují v tom, že obecná orientace tělesné výchovy nezbytně neodpovídá současným společenským potřebám. Předmět je v učebních plánech škol stále více marginalizován, a proto je nezbytné, abychom se zlepšili.
<P>
Rád bych zde zmínil některé otázky či oblasti obsažené ve zprávě a v bílé knize. V obou dokumentech se doporučuje posílená spolupráce odvětví zdravotnictví, odvětví vzdělávání a odvětví sportu za účelem definování a provedení strategií na snížení zdravotních rizik, jako je například nadváha.
<P>
Pokud jde o dobu věnovanou tělesné výchově, zabudujeme to do souboru pokynů týkajících se tělesné aktivity. Měli bychom to spolu s členskými státy vytvořit do konce roku 2008.
<P>
V otázce výzkumu bílá kniha navrhuje mobilizovat zdroje sedmého rámcového programu pro výzkum k podpoře víceoborového výzkumu v této oblasti, jež by se týkal zejména zdravotních aspektů způsobu života. Doporučujeme také zohlednění úlohy sportu v oblasti sociálního začleňování, sociální integrace a rovných příležitostí v plánování strukturálních fondů.
<P>
Nyní k otázce investic. Pokud jde o sport nejvyšší třídy, zahájili jsme vypracování studie týkající se mladých vrcholových sportovců a sportovkyň v Evropě. To nám umožní určit správné nástroje k podpoře odborné přípravy a vzdělávání v oblasti sportu u mladých lidí.
<P>
Mezitím budeme podporovat sportovní a tělesné aktivity prostřednictvím programu celoživotního učení, programu Mládež v akci a programu Evropa pro občany. Dovolte mi, abych v tomto okamžiku zdůraznil, že obecná výzva k předkládání návrhů na rok 2008, 2009 a 2010 v rámci programu pro celoživotní učení zahrnula tělesnou výchovu a sport mezi své priority, a to otevře nové možnosti pro financování této oblasti vzdělávání.
<P>
Na závěr bych uvedl, že s nadějí očekáváme, jak zmínil pan Schmitt, ratifikaci reformní smlouvy a její vstup v platnost, neboť nám to poskytne nové možnosti. Naše zkušenost s akčním plánem Pierra de Coubertina a Vaše vlastní zpráva nám napomohou profilovat tyto možnosti s cílem lépe podporovat úsilí členských států v posilování úlohy sportu ve vzdělávání v nadcházejících letech. Znovu vám děkuji za Váš příspěvek.
<SPEAKER ID="070" NAME="Christa Prets  " AFFILIATION="PSE">
navrhovatelka stanoviska Výboru pro práva žen a rovnost pohlaví. - (DE) Paní předsedající, pane komisaři, ve sportu - a zde nyní hovoříme o spravedlnosti - nesmí být činěny žádné rozdíly mezi pohlavími, se ženami musí být zacházeno rovnocenně. Začíná to ve školních letech, při hodinách tělesné výchovy, a končí až u tréninků vysokovýkonnostního sportu nejvyšší třídy, přičemž nejsou zohledněny ženské vlastnosti a ženské biologické potřeby. Na tyto skutečnosti je zapotřebí soustředit více pozornosti.
<P>
U sportu nejvyšší třídy se totéž uplatňuje u veřejnosti a pozornosti ze strany sdělovacích prostředků, což má dopady na financování. Ženy jsou ve sportu nejvyšší třídy velmi znevýhodňovány a je nejvyšší čas, abychom se ujistili, že pravidla fair play platí pro každého i v tomto ohledu.
<P>
Je rovněž nezbytné, abychom zajistili, aby fungovala lépe integrace dívek z různých kulturních skupin do školních sportovních aktivit, a musíme se pokusit zapojit všechny, bez ohledu na náboženské a kulturní rozdíly.
<SPEAKER ID="071" NAME="Manolis Mavrommatis">
, jménem skupiny PPE-DE. - (EL) Paní předsedající, pane komisaři, dámy a pánové, rád bych poblahopřál našemu kolegovi poslanci panu Schmittovi, který v této zprávě vyšel z vlastních zkušeností. Zdůrazňuji, že sport a zapojení dětí do sportovních aktivit jsou v současnosti opravdu nezbytné s ohledem na změny, ke kterým dochází v našem každodenním životě.
<P>
Děti tráví velkou část svého času před televizní obrazovkou, při videohrách a u počítačů. Jejich výživa zdaleka není zdravá. Dětská obezita je stále závažnějším problémem, který nevyhnutelně vyvolává těžká zdravotní rizika. Pro děti sport není jen způsobem, jak cvičit a rozvíjet nové skupinové dovednosti, ale má rovněž rekreační funkci a učí týmové spolupráci. Fyzické cvičení vykonávané při sportu má prospěšný efekt na tělesné zdraví mladých lidí. Děti, pane komisaři, nejedí více, ale jsou méně aktivní a méně cvičí. Sedavý způsob života a obezita často způsobují vysoký krevní tlak a diabetes a mají vliv na trvale rostoucí podíl osob s těmito onemocněními na obyvatelstvu v EU.
<P>
Členské státy dnes musí podporovat tělesné cvičení jako školní předmět s cílem připravit děti pro zdravý způsob života. Členské státy a příslušné orgány musí zajistit, aby byl kladen větší důraz na podporu zdraví ve školních učebních plánech a aby tělesná výchova měla ve školním rozvrhu stejné postavení jako ostatní předměty. Členské státy musí také ustanovit minimální povinný počet hodin tělesné výchovy ve škole.
<P>
A nakonec členské státy musí aktivně podporovat všechny formy tělesné výchovy a podporovat dialog mezi rodiči, učiteli tělesné výchovy a sportovními sdruženími působícími v mimoškolní výchově.
<SPEAKER ID="072" NAME="Christel Schaldemose">
jménem skupiny PSE. - (DA) Paní předsedající, rád bych panu Schmittovi poděkoval za jeho výbornou zprávu a za konstruktivní spolupráci během jejího zpracování. Úloha sportu obecně i specificky v rámci školní výchovy je vysoce důležitou otázkou. Komisař Kyprianou řekl méně než před měsícem, že se domnívá, že největší hrozbou pro zdraví občanů EU je obezita. Domnívám se, že má bohužel pravdu, a proto je klíčové, abychom se soustředili na tento problém a na to, co můžeme udělat pro jeho řešení. Máme významnou povinnost vůči našim dětem, zejména těm, které nejsou vychovávány ke správné výživě a sportovním návykům doma, ať již ze sociálních nebo rodinných důvodů. Proto je nezbytné zaměřit se na úlohu sportu ve vzdělávání.
<P>
Škola může a měla by hrát hlavní úlohu ve vytváření dobrých návyků u dětí, neboť děti ve škole stráví velkou část dne. Jak bylo ve zprávě zdůrazněno, není proto nutné vést diskusi o tom, zda sport je ve vzdělávání podstatný. Je však nezbytné, abychom diskutovali o tom, jak můžeme zajistit, aby ve škole bylo sportu více. Je také důležité, aby vhodné pohybové návyky byly u dětí rozvíjeny co nejdříve. Toto je zjevné ze zdravotních důvodů, ale zároveň, jak to také řekl pan Schmitt, víme, že cvičení a sport mohou rozvíjet sociální vztahy mezi dětmi a u mladých lidí a vytvářet sociální integraci nezávisle na národnosti a společenské třídě. Proto je sport tak důležitým nástrojem. Co můžeme tedy udělat? Musíme zajistit, aby děti měly příležitost cvičit více, než je tomu doposud. Sport by neměl být něčím, co je jen pro zámožné děti. Sport by měl být přirozenou součástí každodenního života dětí. Ve spojení s tím je také nezbytné zajistit, aby sport neznamenal pouze soutěživý sport, ale také něco, v čem se může účastnit každý, a proto je důležité, aby byl sport zahrnut do vzdělávání.
<P>
Je proto obecně zapotřebí, aby jednotlivé členské státy upřednostnily sport jako součást vzdělávání mnohem více, než je tomu doposud, a jako součást toho zajistily, aby byla například k dispozici správná zařízení a rovněž kvalifikovaní učitelé. To je proto jednoznačně klíčovou odpovědností členských států, ale touto zprávou chceme napomoci zaměřit se na tento problém a možná řešení a přirozeně také zdůraznit, co EU může ve vztahu k tomu učinit. Kromě toho existují tři věci, které jsou nezbytné. Potřebujeme, aby učitelé měli více znalostí o tom, jaké překážky brání dětem v účasti ve sportu. Je také zapotřebí vytvořit lepší vztah mezi sportem ve škole a volnočasovým sportem. Dále, jak již bylo uvedeno, potřebujeme stanovit priority ohledně zdrojů, času a sportovních zařízení. Ze zprávy mám velkou radost, je to dobrá zpráva a stanoví se v ní podmínky, které jsou nezbytné k zajištění toho, aby sport napomáhal zlepšit zdraví dětí. Proto socialistická skupina v Evropském parlamentu plně podporuje tuto zprávu, cítíme však, že je nezbytné, aby byla pouze prvním krokem na cestě k hlavní iniciativě, která bude mít za cíl řešit problém obezity. Domnívám se, že je nezbytné, abychom v této oblasti využívali více zdrojů a vyhradili si na ni více času.
<SPEAKER ID="073" NAME="Hannu Takkula">
jménem skupiny ALDE. - (FI) Paní předsedající, nejprve bych chtěl poděkovat zpravodaji panu Schmittovi za jeho zprávu. Je zapotřebí říci, že se jedná o vynikající a příhodné téma. Vyvolává otázky, které se týkají tělesné výchovy a úlohy sportu ve školách. Pokud se podíváme zpět na uplynulých 20 až 30 let, jako Evropané víme, že toto je jedna z oblastí školní výchovy, kterou jsme zanedbali. To je patrné všude v Evropě v podobě úpadku všeobecné tělesné zdatnosti. Je to také patrné v množství vedlejších účinků. Zaznamenali jsme například znatelný nárůst obezity. Diabetes se rovněž stal obecně rozšířeným jevem, stejně jako onemocnění srdce a cév. Běžnější jsou také problémy týkající se duševního zdraví. Mohli bychom také navrhnout, jak již tady bylo řečeno a jak dříve uvedl pan Mavrommatis, který pochází ze země, kterou známe jako antické Řecko, že za starých časů se říkalo ve zdravém těle zdravý duch, a na to bychom se měli v Evropě znovu zaměřit. Měli bychom také pochopit, že cvičení je životně důležité pro všeobecnou osobní pohodu.
<P>
Žijeme v Evropě, jak sami říkáme, v informační společnosti, ale jsem přesvědčen, že by se informační společnost mohla stát něčím víc. Mohla by se stát vzdělanostní společností, která by zahrnovala i vzdělávání týkající se tělesné stránky a cvičení. Ve Finsku náš olympijský vítěz Tapio Korjus vede v současnosti vzdělávací projekt, kterým se pokouší podpořit názor, že zdravá tělesná výchova má účinek na člověka a jeho obecnou pohodu. Máme sklon si myslet, že uspokojivé výsledky by se měly zjevit na obzoru.
<P>
Klíčovou otázkou je však taková odborná příprava a vzdělání učitelů, kde se tělesná výchova stane v odborné přípravě učitelů skutečně prioritou. To by mělo být také požadované po učitelích, neboť ve vzdálených oblastech existují u řady dětí specifické problémy.
<P>
Skutečně doufám, že v otázce tělesné výchovy dojde ke zlepšení, aby se školy a pohybová zařízení navzájem nacházely snadněji a aby všechny děti a mladí lidé mohli zažívat potěšení z tělesného cvičení ve vlastním životě a budovali podle toho svou budoucnost.
<SPEAKER ID="074" NAME="Zdzisław Zbigniew Podkański" LANGUAGE="PL">
Paní předsedající, tělesná aktivita je nepochybně významným faktorem v životě každého člověka. Dalo by se říci, že zlepšuje stav našeho zdraví a našich duší.
<P>
Podle četných studií a statistik se zdravotní stav občanů EU rok od roku zhoršuje v důsledku způsobu života, který se zrychluje a je příčinou toho, že věnujeme stále méně času sportování a rekreaci. Když k tomu přidáme špatné stravovací návyky, například využívání rychlého občerstvení v denním jídelníčku, mohli bychom říci, že lidé opustili zdravý způsob života. A co je ještě horší, neseme odpovědnost za zdraví dětí a mladých lidí, jež v rostoucí míře trpí obezitou a onemocněním tepen.
<P>
Pro způsob života, který dětem nabízíme, je typické cestování do školy autem, neadekvátní tělesná výchova ve škole, návrat domů autem, a jakmile jsme doma, počítače a televize, a to není právě nejvhodnější. Proto je teď čas vyhodnotit a podpořit všechny užitečné iniciativy zaměřené na vytvoření aktivního způsobu života. Je čas změnit rozhodnutí o úloze sportu ve vzdělávání v souladu s připomínkami a návrhy, o kterých informoval pan Schmitt. Je čas, kdy jsme vzali tento předmět vážně.
<SPEAKER ID="075" NAME="Mikel Irujo Amezaga">
jménem skupiny Verts/ALE. - (ES) Paní předsedající, jménem mé skupiny bych nejprve rád poblahopřál panu Schmittovi k této zprávě a rovněž zdůraznil nezbytnost zvýšení počtu hodin výuky tělesné výchovy ve školách. Adekvátní čas strávený provozováním správné tělesné aktivity je tím nejlepším možným způsobem doplnění všestranného osobního rozvoje, z duševního i tělesného hlediska.
<P>
Vyváženost mezi časem věnovaným studiu a časem potřebným pro sport je problémem, který musíme ve prospěch našich dětí vyřešit co nejdříve, neboť tak budeme moci zajistit, aby žili v budoucnu kvalitní život. Měla by být zohledněna také skutečnost, že toto je rozhodující čas pro získání návyků, a to znamená, že tělesná výchova je velmi důležitá. Také bych rád zdůraznil, že je nezbytné realizovat kampaně zaměřené na děti, a toto je žádost adresovaná Komisi. Tyto kampaně a programy je zapotřebí zacílit na děti a jejich rodiče, aby přijali zdravý způsob života, který zahrnuje fyzickou aktivitu a vylučuje návyky jako kouření, jež je trvalou metlou pro zdraví v Evropě.
<P>
A na závěr, myslím si, že všichni dosavadní řečníci zmiňovali zlepšení odborné přípravy učitelů tělesné výchovy, neboť v tomto programu nakonec nelze dosáhnout pokroku bez nich.
<SPEAKER ID="076" NAME="Nils Lundgren" LANGUAGE="SV">
Paní předsedající, tato zpráva o úloze sportu ve vzdělávání se zabývá podrobně otázkou, jak členské státy budou organizovat předmět tělesné výchovy ve škole. Je dalším příkladem toho, jak politici a úředníci EU vstupují do kterékoli oblasti a na jakékoli úrovni podrobnosti, které si zde zvolí, ve svém úsilí o centralizaci politické moci. O subsidiaritě se v politické praxi mluví, ale nikdy není respektována. Toto vytváří podmínky pro nový případ absurdně podrobné regulace.
<P>
Dovolte mi uvést několik příkladů. V odstavci 10 se uvádí, že by členské státy měly být vyzvány, aby ustanovily tělesnou výchovu jako povinnou v primárním a sekundárním vzdělávání a byly zajištěny alespoň tři hodiny tělesné výchovy týdně. V odstavci 24 se hovoří o tom, že je nezbytné nabízet sportovní koedukaci u dětí v preprimárním a primárním vzdělávání.
<P>
To je druh věcí, které se chystají. Je to nestoudný a absurdní pokus o podporu pozice EU v oblasti, která by měla být ponechána na lidech v Evropě samotných.
<SPEAKER ID="077" NAME="Slavi Binev" LANGUAGE="BG">
Paní předsedající, kolegové, je potěšitelné, že nositel tak slavného a uznávaného jména ve světovém sportu, jakým je Pál Schmitt, propůjčil svou autoritu k otevření velmi důležité otázky pro budoucnost Evropanů před Evropským parlamentem. U postoje ke sportu se jedná ve skutečnosti o postoj ke zdraví lidí ve sjednocené Evropě. Cítím se poctěn tím, a jsem na to pyšný, že mohu hovořit o této zprávě jako sportovec, jako zástupce starověkého národa s nesmírným sportovním duchem a také jako osoba, kterou zajímá budoucnost dětí ve sjednocené Evropě, budoucnost našich dětí.
<P>
Podle mého názoru jsou věci nanejvýš jasné: více sportu ve škole, méně drog ve škole, více výdajů na sport ve škole, méně výdajů na zdravotnictví, neboť je desetkrát lepší, aby naše děti byly šťastnější, než aby byly lépe léčené; více sportovních soutěží v nejranějším věku, méně agrese v jiných sférách života; více mezinárodních sportovních utkání, do nichž jsou zapojeny školní děti, méně napětí mezi etniky a mezi státy v Evropské unii a ve světě obecně. Proto, s ohledem na časové omezení, bych rád zdůraznil tyto aspekty, které je zapotřebí dále rozvíjet na základě této zprávy úspěšného šampiona a vysoce respektovaného sportovce a politika Pála Schmitta.
<P>
Uvítal bych, kdyby Evropský parlament doporučil všem členským státům, aby navýšily počet hodin tělesné výchovy ve škole na pět hodin týdně. Doporučuji, aby Evropský parlament smýšlel vážně a zahrnul do svého budoucího rozpočtu návrh na organizování mezinárodních soutěží pod svou záštitou pro školní děti v některých sportech, které jsou pro dospívající mládež nejužitečnější. Ve zprávě se poukazuje na to, že sporty ve škole nejsou atraktivní. Přemýšleli jste někdy o tom, proč je atraktivní fotbal? Protože hráči fotbalu jsou hvězdy. Ať má Evropa své školní sportovní hvězdy v různých oblastech! Dáme tak sportu ve škole mnohem více publicity, než by kdy mohly dát směrnice a doporučení. Budeme mít evropské školní šampiony v atletice, fotbalu a basketbalu, bojových uměních nebo plavání. Tímto způsobem možná nebudeme schopni obnovit sparťanské ideály zdravého ducha ve zdravém těle, mens sana in corporare sano, v jejich původním smyslu, ale přispějeme mnohem více, než by mohla přispět zpráva.
<P>
Rozhodnutí konat mládežnické olympijské hry v roce 2010 je v souladu s těmito záměry, ale olympijský duch se ve školních sportech nemůže prosadit, pokud se budeme spoléhat pouze na čtyřletý olympijský cyklus. Měli bychom využít čas mezi těmito cykly mnohem intenzivněji tím, že budeme nabízet smysluplný sportovní model pro školní děti po celý rok.
<P>
Evropský parlament by měl vyvinout zvláštní úsilí s cílem zabránit šíření drog při sportování ve škole. Na závěr bych rád uvedl, že porozumění pro sport v nejranějším věku, které v tomto Parlamentu panuje, je velkou nadějí pro naši budoucnost.
<P>
(Předsedající řečníka přerušil.)
<SPEAKER ID="078" NAME="Ljudmila Novak" AFFILIATION="PPE-DE">
(SL) Význam tělesného cvičení pro rozvoj a zdraví mladých lidí je velmi dobře znám. Víme však také, že současným způsob života znamená, že mnoho dětí stráví velmi mnoho svého času uvnitř a před počítačem. Proto zpráva pana Schmitta, která se zaměřuje na povzbuzení členských států a nás všech, abychom přehodnotili úlohu sportu ve vzdělávání, je velmi důležitá.
<P>
Rád bych zde zdůraznil dva aspekty, které jsou zběžně také uvedeny ve zprávě. Zaprvé je to význam sportovního vzdělávání pro děti se zvláštními potřebami. Snahou je co možná nejvíce těchto dětí integrovat do běžných škol. Avšak vzhledem k různým potřebám těchto dětí a mladých lidí není vždy možné zajistit příslušné vybavení a péči v běžných školách. Na druhé straně právě tyto děti vyžadují zvláštní pozornost a fyzickou aktivitu, neboť děti se zhoršenými pohybovými schopnostmi například tráví velmi mnoho času vsedě, a proto potřebují dokonce ještě více příležitostí k cvičení. V návaznosti na to, pokud jsou začleněny do běžných škol, měly by jim být poskytnuty vhodné podmínky pro fyzické aktivity, které jim budou přizpůsobené.
<P>
Druhým aspektem, který bych chtěl zdůraznit, je úloha sportovních klubů a vliv sportovních trenérů na rozvoj mladých lidí. Důležité jsou nejen sportovní úspěchy, ale také práce se zdravotním a vzdělávacím působením na mladé lidi, a té by trenéři v klubech měli věnovat velkou pozornost. Rodiče chtějí svěřit své děti někomu, kdo nebude usilovat o nejlepší možné sportovní úspěchy, ale kdo bude také pečovat o zdraví jejich dětí a jednat jako pedagog a vzor ve všech ohledech. Jen za těchto podmínek můžeme mluvit o pozitivní úloze sportu v životě mladých lidí.
<SPEAKER ID="079" NAME="Christa Prets" AFFILIATION="PSE">
(DE) Paní předsedající, existoval pravdaže Evropský rok vzdělávání prostřednictvím sportu a já se domnívám, že se můžeme a měli bychom se vrátit k řadě jeho závěrů z hlubšího pohledu. Přijali jsme již několik usnesení týkajících se různých skutečností. Existuje ještě řada dalších podkladů k tomuto tématu, včetně zprávy pana Schmitta, a myslím si, že máme k ruce velmi mnoho materiálu, který nám ilustruje a potvrzuje všechno to, co je nyní předmětem diskuse; tedy jak důležitý je sport a jak bychom se z toho měli poučit a co si z toho vzít. Ale ve sportu se toho moc neděje - myslím tím, že se toho moc neděje pro sport.
<P>
Lidé si své zdraví více uvědomují, ale nadváha a diabetes jsou na vzestupu, zejména u dětí. Hovořili jsme velmi mnoho o odborné přípravě učitelů a myslím si, že musíme začít u primárního školství. V základních školách nejsou učitelé se specializací pro tělesnou výchovu - alespoň pokud vím v mé zemi - namísto toho učí tělesnou výchovu také učitelé s obecnou aprobací. I zde jsou zapotřebí učitelé se zvláštní aprobací, aby se začalo co nejdříve.
<P>
Jsem přesvědčen, že velmi důležitá je spolupráce mezi sdruženími, školami a orgány veřejné správy. Sdružení vykonávají mnoho práce cestou vzdělávání a pohybových aktivit dětí, a přitom se jim dostává tak malé podpory. Bojují s nízkým rozpočtem, a jejich služby jsou ve skutečnosti neocenitelné. Jsem hrdý na projekt, který v současné době probíhá v Rakousku, kdy se sportovním organizacím podařilo vstoupit do škol a posílit tam tělesnou výchovu, ve spolupráci s učiteli a školskými organizacemi každého státu. Existuje přitom dílčí zaměření na dětské schopnosti a vlohy.
<P>
Jsem přesvědčen, že je velmi důležité zapojit rodiče. Nemůžeme a nesmíme nechat všechno na veřejných orgánech, musíme také lidi uvědomit o tom, že výživa a fyzická aktivita jsou pro děti důležité. Je zde také důležité začít u rodičů.
<SPEAKER ID="080" NAME="Karin Resetarits" AFFILIATION="ALDE">
(DE) Paní předsedající, blahopřeji panu Schmittovi k jeho zprávě z vlastního podnětu. Zastávám protichůdný názor oproti panu Lundgrenovi. Evropská unie je, bohužel, ve věcech školství omezována ze strany členských států, přestože každá objektivní analýza problému rychle odhalí, jak je důležité, aby byl přístup k různým aspektům školství harmonizován. Patří sem i tělesná výchova, stejně jako odborná příprava týkající se kreativního myšlení či sociálního zapojení.
<P>
Zpráva pana Schmitta je zaměřena na tělesnou výchovu. Zatímco ve Spojených státech jen velice sportovně zaměření studenti, kteří mají také vynikající školní výsledky, dostanou místo na univerzitě, v Evropě je tomu přesně naopak. Čím vyšší vzdělávací stupeň, tím méně času je věnováno tomu, aby se mladí lidé věnovali sportu.
<P>
Postavení tělesné výchovy je ve světě školství velmi nízké. Sport je považován pouze za volnočasovou aktivitu, a to je chyba. Sport lidem umožňuje, aby překonávali psychické hranice, a to je právě to, co v Evropě potřebujeme. Lidem se nyní často podaří kariéra ve sportu navzdory škole, a nikoli kvůli škole. Toto je chybou našeho systému, toho systému, který nám současná zpráva představuje.
<P>
Nakonec bych rád promluvil za společenství, které tak zde nemůže učinit samo. Vzhledem k politické situaci ve své zemi se mladí sportovci turecké části Kypru nemohou účastnit mezinárodních soutěží. S nadějí očekávají, že Evropská unie ukončí tuto jejich izolaci. Nyní, více než tři roky poté, kdy se Kypr připojil k Evropské unii, by měl být již projednáván alespoň návrh na řešení, když ne řešení celé.
<SPEAKER ID="081" NAME="Ewa Tomaszewska" AFFILIATION="UEN">
(PL) Paní předsedající, pečujeme o to, aby rozvoj našeho hospodářství byl vyvážený, ale často opomíjíme, že je nezbytné, aby byl vyvážený rozvoj našich dětí - nikoli pouze jejich rozvoj intelektuální, ale rovněž duševní.
<P>
Školní léta jsou u dětí a mladých lidí obdobím dynamického růstu a rychlého biologického rozvoje a zrání. Tělesný pohyb a cvičení různých svalových skupin jsou v tomto období pro zdraví zejména důležité.
<P>
Mladí lidé stráví mnoho času u televizní obrazovky nebo počítače. To jim může napomoci v duševním rozvoji, ale má to negativní dopad na tělesný rozvoj. Způsobuje to zakřivení páteře. Tomu lze předejít pravidelným sportováním. A přitom jsou sportovní zařízení ve školách často nepřístupná po vyučování a mladí lidé je nemohou využívat. Zprávu podporuji.
<SPEAKER ID="082" NAME="Rolf Berend" AFFILIATION="PPE-DE">
(DE) Paní předsedající, pane komisaři, dámy a pánové, bílá kniha Komise a výborná zpráva pana Schmitta se dotýkají edukační funkce tělesné výchovy ve školách a rovněž úlohy sportu v sociální integraci a posilování dobrého zdraví. Informovanost o všech aspektech těchto skutečností by se v současnosti měla zvýšit.
<P>
Současně s tím, co jsme se naučili v souvislosti s Evropským rokem vzdělávání prostřednictvím sportu a z programů celoživotního učení, Mládež a Evropa pro občany, je nyní čas navrhnout iniciativy s cílem vykonat maximum, v naší době, ohledně různých forem fyzické aktivity, zahrnující sport ve školách, klubech a sdruženích i jako spontánní, neformální fyzickou aktivitu.
<P>
V éře, kdy vykonáváme velmi malou fyzickou aktivitu, má pro nás sport mnohem větší význam, než jaký měl pro naše rodiče a prarodiče. V době, kdy děti dávají přednost počítačovým hrám, je stále více zapotřebí podporovat u dětí a mladých lidí aktivní, zdravý způsob života. Existují bohužel známky toho, že v řadě škol dokonce doba, která je k dispozici pro tělesnou výchovu, často neodpovídá skutečnosti na místě - totiž že realizace často nesplňuje povinnosti dané právními předpisy. Zdá se, že je v řadě škol nezbytná kontrola na místě v této věci.
<P>
Podporuji také zpravodaje v tom, když vyzývá Komisi, aby vypracovala pokyny pro uplatnění pravidel veřejné podpory u veřejných sportovních zařízení - samozřejmě při plném respektování zásady subsidiarity - společně s vnitrostátními a evropskými zastřešujícími organizacemi v oblasti sportu. Potřebujeme jednoznačně stanovit, jaký typ státní podpory je považován za přijatelný a zákonný a které aspekty lze integrovat navzájem, případně včetně posílení investic do oblasti tělesné výchovy, a pokud jde o financování modernizace a vybavení škol, v případě potřeby s využitím evropských strukturálních fondů.
<SPEAKER ID="083" NAME="Ryszard Czarnecki" AFFILIATION="UEN">
(PL) Paní předsedající, plně podporuji návrh usnesení a děkuji zpravodaji za velmi dobrou přípravu tohoto textu. Nemám jakékoli pochybnosti: za mého mládí - a totéž bude platit u většiny z vás - působil školní a mládežnický sport na mnohem větší část mladých lidí, než je tomu v současnosti. Nyní počet hodin tělesné výchovy poklesl. To má samozřejmě dopad na zdraví mladých lidí, jak to uvedla paní Tomaszewská.
<P>
Sportování je třeba dát řádnou prestiž. Jedním ze způsobů, jak toho dosáhnout, může být začlenění sportu do oblasti působnosti uplatnění evropského přenosu kreditů ve školství a učňovském vzdělávání. Vzájemné uznávání diplomů a oprávnění, které přiznává právo poskytovat služby ve sportovním odvětví po celé Evropské unii, rozhodně přispěje k zajištění volného pohybu studentů, osob zabývajících se sportem a zaměstnanců v Evropě a zlepší příležitosti pro lidi v tomto odvětví najít dobré pracovní místo. Měl by být zdůrazněn také sociální a kulturní aspekt existence klubů a sportovních sdružení pro místní obyvatelstvo a vnitrostátní společenství.
<SPEAKER ID="084" NAME="Ovidiu Victor Ganţ" AFFILIATION="PPE-DE">
(RO) Paní předsedající, pane komisaři, vážení kolegové, vítám a podporuji zprávu pana Pála Schmitta týkající se úlohy sportu ve vzdělávání, neboť nám, ještě jednou, nabízí možnost, abychom se aktivně zapojili do zlepšování života našich spoluobčanů.
<P>
Tím, že podporuje tělesnou výchovu a sport, dává Evropský parlament signál nejen pro zdravější život, ale také na podporu společných evropských hodnot, které jsme my všichni převzali z Řecka a antického Říma.
<P>
Měli bychom dát více smyslu rčení mens sana in corpore sano prostřednictvím konkrétních akcí, které jsou často podmíněny finančními hledisky.
<P>
Z tohoto důvodu žádáme Komisi, Radu a členské státy, aby našly vhodné nástroje ke zvýšení investic do oblasti školské infrastruktury a vybavení.
<P>
Jedním z mimořádně účinných způsobů, jak toho lze dosáhnout, jsou evropské fondy pro znevýhodněné regiony, zejména v nových členských státech, které je zapotřebí podpořit za účelem zvýšení jejich absorpční kapacity.
<P>
Mimoto se domnívám, že by Evropská unie měla iniciovat trvalou mediální kampaň, zejména v televizních programech pro děti a mládež, s cílem povzbudit je ke sportování, aby se snížil výskyt obezity, kouření, a užívání drog a zároveň podpořila správnost, týmová spolupráce, disciplína, solidarita, tolerance a boj proti diskriminaci.
<P>
Pokud jde o nás, řada poslanců Evropského parlamentu aktivně sportovala. Věřím, že můžeme vytvořit způsob, jak každoročně odměňovat nejlepší iniciativy na podporu tělesné výchovy a sportu, například ve formě ceny.
<SPEAKER ID="085" NAME="Ivo Belet" AFFILIATION="PPE-DE">
(NL) Paní předsedající, blahopřeji panu Schmittovi k této vynikající zprávě a také ještě jednou komisaři Figeľovi k bílé knize o sportu. Rád bych to zopakoval jasně, neboť se jedná o velmi důležitý krok vpřed, zejména se zřetelem k části týkající se sportu obsažené v reformní smlouvě EU.
<P>
Dámy a pánové, angažovanost Evropské unie týkající se sportu není všem samozřejmá, ale ať už se nám to líbí nebo ne, mnohé aspekty sportu musí být posuzovány z Evropského úhlu pohledu.
<P>
Vyberu si jeden z těchto aspektů: pan Schmitt se ve zprávě zasazuje o zvláštní finanční podporu sportovním klubům, které aktivně spolupracují se školami. Toto lze dokonale aplikovat na "politiku otevřených hřišť" včetně případů, kdy tato hřiště provozují profesionální sportovní kluby. Ostatně sport, dámy a pánové, je vynikajícím nástrojem, jak vzkřísit nadšení pro školu a zálibu ve vzdělávání u sociálně znevýhodněných skupin mladých lidí. Myslím si, že i tento aspekt sportu si zaslouží maximální podporu.
<P>
Pak je tu zde samozřejmě problém obezity. Ten je zapotřebí řešit naléhavě. Jak jsme se dočetli ve zprávě pana Schmitta, setkává se s tímto problémem stále více mladých lidí. V EU-27 má každé čtvrté dítě nadváhu, nikoli proto, že by tyto děti hodně jedly či měly špatnou výživu, ale zejména proto, že nemají dostatečnou fyzickou aktivitu.
<P>
Z toho důvodu zpráva apeluje na členské státy a regiony, aby vymezily minimálně tři hodiny týdně sportu a tyto hodiny začlenily do rozvrhu na základních a středních školách. Tato výzva není vůbec předčasná. Nemůžeme to předepsat na evropské úrovni - a samozřejmě to ani udělat nechceme - můžeme však označit státy a regiony, které nedodržují závazky. Ve skutečnosti jde také o hospodářskou nezbytnost, neboť víme, že dětská obezita je jednou z příčin kardiovaskulárních onemocnění, včetně onemocnění v pozdějším věku.
<P>
Máme tudíž v každém směru zájem na tom, aby bylo investováno více času a energie do školních sportovních zařízení.
<SPEAKER ID="086" NAME="Ján Figeľ">
člen Komise. (SK) Chtěl bych pouze poděkovat za velmi povzbudivou atmosféru a rozpravu, která potvrzuje, že sport a tělesná výchova má vliv nejen na zdraví, tam samozřejmě, ale rovněž na určité hodnotové rámce, ve kterých se pohybuje naše mladá generace, respektive celá společnost.
<P>
Myslím, že se všichni shodneme, a zaznívaly k tomu velmi konkrétní argumenty, na preventivní úloze tělesné výchovy. Je vhodné a příhodné investovat tímto směrem více prostředků. Sport je také generátorem hodnot, jako je fair play, týmová spolupráce, disciplína, smysl pro pravidla, přijímání ostatních a solidarita. A proto je sport významným nástrojem pro integraci, ať již sociální integraci, začleňování do místní společnosti nebo na evropské úrovni, tedy integraci, která neznamená ani asimilaci ani absorbování jiných skupin, nýbrž podporu zapojení v rámci dohodnutých pravidel. Proto je pro soužití ve společnosti nejlepší co nejvíce vzdělání a co nejvíce sportu ve vzdělávání.
<P>
Jak mnoho z vás uvedlo, existuje o tom konsenzus. Nestačí však jen souhlasit, je zapotřebí učinit něco víc, je zapotřebí konat. Myslím, že existují určité prvky, které ukazují na jistou míru zralosti či připravenosti, jeden jsem uvedl v úvodu. V rámci programu celoživotního učení na rok 2008-2010 jsme mezi priority do výzev pro jednotlivé projekty pro mobilitu, kurikulární spolupráci a partnerství škol zařadili sport a tělesnou výchovu. Je to výzva, je to prostor. Totéž lze říci o strukturálních fondech a modernizaci našich škol.
<P>
Bílá kniha je skutečně velmi komplexním dokumentem. V uplynulých padesáti letech tyto otázky nikdy nebyly takto zformulovány, neboť vývoj se posunul od oceli a uhlí k tématům, která jsou dnes více nakloněna vědomostní společnosti. V této souvislosti je sport velmi populární a důležitou aktivitou, a proto je takový příspěvek velmi důležitý a časově aktuální. Je v něm zahrnuto 53 aktivit pro nejbližší roky, z nichž mnohé jsou úzce spjaté se vzděláváním ve sportu.
<P>
Na závěr bych řekl, že poprvé v historii obsahuje článek 149, který se týká vzdělávání a mládeže, text o sportu. Věřím, že v ratifikačním procesu, který nastane po podpisu Smlouvy, se projeví podpora pro sport i z tohoto hlediska a že za několik let může Evropská unie na základě procesu, který postupně rozvineme, vytvořit rovněž program pro sport, ovšemže na základě zásady subsidiarity, jak je to stanoveno ve Smlouvě. No a to je součástí této rozpravy i rozhodnutí, které z takovéto diskuse může vyplynout. Ještě jednou tedy mnohokrát děkuji poslanci panu Schmittovi a všem, kteří přispěli k této inspirující zprávě, a těším se na spolupráci.
<SPEAKER ID="087" NAME="Předseda">
Rozprava je ukončena.
<P>
Hlasování se bude konat v úterý dne 13. listopadu 2007.
<P>
Písemná prohlášení (článek 142)
<SPEAKER ID="999" NAME="Zita Gurmai" AFFILIATION="PSE">
písemně. - (HU) Sport již dnes zdaleka není volnočasovou aktivitou: je protkán napříč hospodářstvím a společností. Sport je dokonalým nástrojem ke vzdělávání: učí nás o sociálním soužití a že jestli je jednotlivec začleněn do jakékoli skupiny, může se stát užitečným členem.
<P>
Prostřednictvím sportu můžeme dosáhnout respektu ke kamarádům, soupeřům i pravidlům a dosáhnout solidarity, průbojnosti a kolektivní disciplíny. Jeho klíčová úloha ve světě se těší všude obecnému uznání a sport se stal důležitým aktérem v šíření pozitivních hodnot a v budování sociálně a hospodářsky udržitelných ekonomik.
<P>
Nárůst sedavých profesí, zvýšení počtu automobilů, méně pohybu a cvičení a zvyšující se spotřeba potravin a nápojů s vysokým obsahem energie způsobují výrazné zdravotní problémy u našich občanů. Musíme proto dnes přesvědčovat lidi od raného věku, aby žili zdravější život - v němž je jednou z hlavních složek cvičení - a samozřejmě pro ně musí být zajištěna příslušná infrastruktura a sportovní možnosti.
<P>
Týká se to široké, různorodé řady odvětví a aktivit, které jsou založené na organizacích, sociálních faktorech, široké komunikaci, rozšiřování služeb a politické odpovědnosti. K tomu, aby evropští občané změnili své návyky týkající se cvičení a zdravého způsobu života, bude nezbytné spojené úsilí ze strany veřejného a soukromého sektoru, jež by působilo na změnu v myšlení, zvyšovalo informovanost, vytvářelo specifické praktické iniciativy a rozvíjelo infrastrukturu. Zvláštní úloha v tom bude připadat místním orgánům.
<SPEAKER ID="088" NAME="Toomas Savi" AFFILIATION="ALDE">
písemně. - Pane předsedající, jako bývalý oštěpař a současný prezident Estonské lyžařské asociace jsem upřímně rád, že pan Schmitt přichází s touto zprávou o úloze sportu ve vzdělávání. V Evropě existuje značná variabilita, co se týče populárních sportů v jednotlivých členských státech - od lyžování ve Finsku až po fotbal ve Spojeném království, od hokeje v České republice až po cyklistiku v Nizozemsku.
<P>
Všichni dohromady máme řadu talentovaných trenérů, kteří by mohli být více zapojeni do profesionálních výměn s cílem podporovat rozličné sporty po celé Evropě a poskytovat studentům různých věkových skupin všestranné příležitosti. Plně podporuji článek 50 této zprávy, jenž je výzvou Komisi, aby podpořila evropskou mobilitu učitelů tělesné výchovy a trenérů. Evropská unie zůstává jednotná v rozmanitosti a my bychom měli provést inventuru našich rozsáhlých odborných posudků v oblasti sportu.
<P>
Dalším článkem, který považuji za nesmírně významný, je článek 10, jenž je výzvou členským státům, aby stanovily povinnou tělesnou výchovu v primárním a sekundárním školství a zajistily alespoň tři hodiny tělesné výchovy týdně, i když lepší by byla hodina denně, s cílem podpořit zdravý způsob života u mladých lidí v Evropě.
