<CHAPTER ID="017">
Ratifikace a provádění aktualizovaných úmluv Mezinárodní organizace práce (rozprava) 
<SPEAKER ID="410" NAME="Předsedající">
Dalším bodem programu je otázka k ústnímu zodpovězení pro Komisi o ratifikaci a provádění aktualizovaných úmluv Mezinárodní organizace práce, kterou položil Alejandro Cercas jménem skupiny S&D, Jean Lambertová jménem skupiny VERTS/ALE a Gabriele Zimmerová a Ilda Figueiredová jménem skupiny GUE/NGL - B7-0228/2009).
<SPEAKER ID="411" NAME="Alejandro Cercas">
autor. - (ES) Paní předsedající, kolegové poslanci, členové Komise, všichni víme, že globalizaci, mezinárodní finanční krizi a veškerým budoucím výzvám musíme čelit na celosvětové úrovni. Tyto problémy již nemůžeme řešit na vnitrostátních, nebo dokonce na regionálních úrovních. Spolupráce Evropské unie a Mezinárodní organizace práce (MOP) se proto stala klíčovým bodem našeho programu.
<P>
MOP se svou tripartitní metodou odvádí neocenitelnou práci tím, že vnáší do našeho světa soudržnost a logiku. Vyznáváme hodnoty, na nichž byla MOP založena. Spolu s ní usilujeme o sociální model, který respektuje lidskou důstojnost, a věříme, že naše úsilí může být společné. Je zřejmé, že Evropa potřebuje MOP, aby udržela tento sociální model - v nespravedlivém světě bychom nemohli -, a že nám MOP umožňuje být globálním aktérem v mezinárodních vztazích.
<P>
Evropská unie a její členské státy prohlašují, že s MOP velice úzce spolupracují a s ní u kormidla prosazují program důstojné práce pro všechny a Světovou dohodu o pracovních místech. Přesto nám však, vážené komisařky a vážení komisaři, chybí soulad v tom, co říkáme, a v tom, co děláme. Je proto naprosto nezbytné, abychom dnes večer debatovali o ratifikaci úmluv MOP a zítra schválili usnesení v této věci, abychom nabídli jisté záruky MOP a také našemu vlastnímu projektu.
<P>
Ve svém sdělení o obnovené sociální agendě jste znovu vybídli členské státy, jenže odpovědi jste se nedočkali. Vybídli jste je k ratifikaci a provádění úmluv, avšak s mizivým úspěchem. Zdá se, že nyní musíte podniknout mnohem rozhodnější kroky. Nemá smysl říkat, že členské státy už ratifikovaly stěžejní úmluvy MOP. MOP aktualizovala 70 svých úmluv, a dokonce i některé země třetího světa a rozvíjející se ekonomiky jsou rychlejší než Evropská unie. Tomu může zbytek světa rozumět jen těžko a Evropa ztrácí důvěryhodnost a přichází o příležitosti.
<P>
Proto je, vážené komisařky a vážení komisaři, poněkud skandální, když se Evropa vysloví ve prospěch důstojné práce a ve prospěch MOP a poté neratifikovala konvence MOP a spokojila se s řečněním.
<P>
V tomto bodě vyvstávají otázky. A tak všechny skupiny v této sněmovně chtějí, abyste zítra udělali další krok a vydali sdělení požadující po členských státech ratifikaci úmluv, aby vznikl soulad mezi našimi slovy a našimi činy. Nedostatek tohoto souladu v politice je jedním z důvodů, proč ztrácíme důvěryhodnost u občanů a rovněž proč Evropa ztrácí důvěryhodnost u zbytku světa.
<SPEAKER ID="412" NAME="Marian Harkin">
autorka. - Paní předsedající, s potěšením podporuji vybídnutí členských států k ratifikaci a provádění aktualizovaných úmluv MOP. Rozhodně stojí za to říci, že když byla MOP založena v roce 1919 po Versailleské smlouvě, která ukončila první světovou válku, bylo to kvůli víře, že univerzálního a trvalého míru lze dosáhnout, jen pokud bude založen na sociální spravedlnosti. V uplynulých 80 letech uspokojovala celosvětovou lidskou potřebu slušných pracovních míst, živobytí a důstojnosti.
<P>
Dnes žádáme členské státy o ratifikaci a provádění aktualizovaných úmluv, ale nežádají o to jen autoři otázky, ale i mnoho dalších agentur a orgánů. Podíváte-li se na kodex chování OSN pro dodavatele, zjistíte, že úmluvy MOP slouží jako základ, na němž je většina kodexu chování založena, a OSN očekává, že jakýkoli dodavatel poskytující zboží a služby OSN se bude principy tohoto kodexu chování řídit. Proto musejí být tyto úmluvy ratifikovány a prováděny po celém světě, aby se jimi mohli řídit všichni dodavatelé. Proto musejí být tyto úmluvy ratifikovány a prováděny po celém světě, aby se jimi mohli řídit všichni dodavatelé.
<P>
Evropská komise ve svém sdělení o obnovené sociální agendě uvádí: "Komise vybízí členské státy, aby šly příkladem a ratifikovaly a prováděly aktuální úmluvy MOP." V usnesení o obnovené sociální agendě schválené předešlým Evropským parlamentem v květnu tohoto roku znovu uvádíme, že považujeme za prioritu orgánů EU a členských států, aby se posilovalo provádění a vynucování pracovního práva podle práva národního a komunitárního a podle úmluv MOP. Takže dnes v Parlamentu všechny tyto výzvy zesilujeme. Žádáme úřadující předsednictví, aby bylo v této otázce co nejrozhodnější, vybízíme členské státy, ale zvážily silné sociální argumenty pro ratifikaci a provádění těchto úmluv, a žádáme Komisi, aby zvážila přijetí doporučení členským státům ohledně ratifikace aktuálních úmluv.
<P>
Rovněž jsme toho názoru, že EU musí zajistit soulad svých vnitřních a vnějších politik. V tomto Parlamentu slýcháme dokola řeči o vyměňování osvědčených postupů mezi členskými státy. Toto je jistě typický příklad situace, kdy můžeme mezi sebou dosáhnout osvědčených postupů tím, že všechny členské státy ratifikují relevantní úmluvy a budou propagovat osvědčené postupy externě nebo globálně tím, že - jak Komise sama naznačuje - půjdou příkladem a ratifikují aktuální úmluvy. Do dnešního dne, tj. do 25. listopadu, bylo po celém světě ratifikováno 7 650 úmluv MOP a 47 z nich během posledního roku. Očekáváme, že Evropa bude mít hlavní slovo na konferenci o změnách klimatu v Kodani, a podobně dobrou práci bychom mohli dovést při ratifikaci všech úmluv MOP.
<SPEAKER ID="413" NAME="Emilie Turunen" LANGUAGE="DA">
Paní předsedající, jménem skupiny Zelených / Evropské svobodné aliance bych ráda zdůraznila, že považujeme zprávy v tomto rozhodnutí o ratifikaci a provádění úmluv MOP za více než nezbytné a za záležitost nejvyšší naléhavosti. Proč? Ze dvou důvodů. Zaprvé, EU by měla zaujmout vedoucí postavení v boji za důstojnou práci. Měli bychom být celosvětovými průkopníky, pokud jde o propagování dobrých pracovních podmínek a důstojné práce.
<P>
Zadruhé, jak už zde dnes bylo řečeno, se otevírá propast mezi tím, co říkáme, a tím, co děláme, jinými slovy propast mezi interními a externími reakcemi. Kdyby EU nebo členské státy zapomněly nebo odmítly ratifikovat a provádět aktualizované úmluvy, nebyla by to špatná zpráva jen pro evropské pracovníky. Byl by to také velmi špatný signál směrem k zemím mimo EU, po nichž požadujeme, aby ratifikovaly tytéž úmluvy. Neměli bychom kázat vodu a pít víno.
<P>
Je zásadně důležité, aby se EU ujala vedoucího postavení na celosvětové úrovni., abychom ukázali, že jsme region, který úspěšně kombinuje dobré pracovní podmínky a vysokou úroveň konkurenceschopnosti. MOP je naším globálním aktérem, když přijde na nařízení na mezinárodní úrovni. Je nutné, aby EU podporovala MOP jako instituci a abychom brali úmluvy MOP vážně. Skupina Zelených tudíž plně podporuje zprávy v tomto rozhodnutí a vybízíme kompetentní orgány EU, aby tlumočily členským státům, že by měly tuto otázku brát tak vážně, jako my dnes večer.
<SPEAKER ID="414" NAME="Ilda Figueiredo" LANGUAGE="PT">
Paní předsedající, podporujeme vybídnutí členských států, aby zvážily silné sociální argumenty pro ratifikaci a provádění úmluv, které MOP klasifikovala jako aktuální.
<P>
Počínaje rokem 1919 Mezinárodní organizace práce rozvíjí a udržuje systém mezinárodních pracovních norem, které zahrnují širokou škálu témat jako práce, zaměstnání, sociální zabezpečení, sociální politika a související lidská práva.
<P>
Proto jsme podpořili prvotní návrh společného usnesení, které zde bylo předloženo. Bohužel kvůli tlaku skupiny Evropské lidové strany (Křesťanských demokratů) umožnili ostatní signatáři snížit důležitost tohoto usnesení a oslabit jeho sílu začleněním zmínky o Lisabonské strategii pro růst a zaměstnanost.
<P>
Jak jsme si však všichni vědomi, právě jménem Lisabonské strategie pro růst a zaměstnanost předložila Evropská komise této sněmovně jedny z nejhorších návrhů proti práci a sociálním právům, a to v rámci svého zdůrazňování flexibility a deregulace práce.
<P>
Kdo by mohl zapomenout na návrh úpravy Směrnice o pracovní době, který měl znehodnotit práci a učinit ji ještě nejistější, prodloužit pracovní den a oslabit kolektivní vyjednávání a roli odborů, tedy přesně opak toho, co směrnice MOP prosazují?
<P>
Právě konkrétně kvůli této politováníhodné zmínce o Lisabonské strategii jsme stáhli svou podporu tohoto usnesení.
<P>
Avšak jménem Konfederace Evropské sjednocené levice - Severské zelené levice vybízíme členské státy k ratifikaci úmluv MOP a apelujeme na Komisi, aby posoudila naše návrhy.
<SPEAKER ID="415" NAME="Karel De Gucht">
člen Komise. - Paní předsedající, v posledních několika letech Komise opakovaně zdůrazňovala svou oddanost mezinárodně schválené agendě důstojné práce včetně prosazování úmluv MOP.
<P>
Komise aktivně podporovala členské státy a úzce spolupracovala s MOP za účelem přijetí ambiciózních právních norem, které čelí výzvám globalizované ekonomiky a přispívají k provádění agendy důstojné práce MOP. Rada a Evropský parlament zdůrazňují důležitost agendy důstojné práce a činnost Komise v tomto ohledu.
<P>
Členské státy již ratifikovaly všechny úmluvy MOP, které zahrnují základní pracovní normy, a mnoho dalších úmluv MOP. Komise znovu potvrdila svou oddanost agendě důstojné práce coby součásti obnovené sociální agendy. Komise konkrétně vybídla členské státy, aby šly příkladem a ratifikovaly a prováděly úmluvy klasifikované MOP jako "aktuální". Tím Komise zdůraznila jak vnitřní, tak i vnější dimenzi agendy důstojné práce. Navíc tam, kde úmluvy MOP zahrnují výlučné pravomoci společenství, vydává Komise včasné návrhy na rozhodnutí Rady opravňující členské státy ratifikovat související úmluvy spolu s vybídnutím k co nejrychlejší ratifikaci norem, zejména Úmluvu o práci na moři a Úmluvu o práci v odvětví rybolovu.
<P>
A konečně, zpráva o důstojné práci z roku 2008 upravuje monitorování rozvoje politiky s ohledem na ratifikační proces. Čeká se, že závěr této analýzy se objeví v příští zprávě o důstojné práci, která bude vydána v roce 2011.
<SPEAKER ID="416" NAME="Csaba Őry" LANGUAGE="HU">
Především bych rád uvítal skutečnost, že se skupiny dokázaly shodnout na textu návrhu usnesení o ratifikaci a provádění úmluv revidovaných Mezinárodní organizací práce. Proto ho také podpoříme.
<P>
Jak je všeobecně známo, Mezinárodní organizace práce je jedním z nejstarších mezinárodních orgánů. Byla založena v roce 1919 a jejím základním cílem bylo vytvořit pracovní předpisy pro rozvoj pracovních podmínek a obtížných pracovních prostředí a čelit vykořisťování. Následně rozšířila své aktivity i do sociální politiky a systému technické spolupráce.
<P>
My ze skupiny Evropské lidové strany (Křesťanských demokratů) jsme toho názoru, že pracovní normy vytvořené Mezinárodní organizací práce pomáhají zmírňovat škodlivé dopady konkurence na mezinárodní trh, a tím zvyšují šance na dosažení vyváženého hospodářského růstu. To má obzvláštní důležitost v době, kdy se už možná oklepáváme ze současné krize, a rozhodně to posiluje opodstatněnost těchto norem a skutečnost, že se objevily na konci trojčlenného procesu a byly založeny na samostatném demokratickém procesu, který probíhal ve spolupráci s vládami, zaměstnavateli a odbory. Proto se v tomto případu zabýváme právy a závazky na pracovišti a komplexním systémem, který je zahrnuje a s nímž musejí být země, které přijmou a ratifikují tyto úmluvy, v souladu. Zároveň nemůže přehlížet skutečnost, že Evropská unie nemůže jako společenství ratifikovat dohody. To mohou jen samostatné členské státy. Vyvstává tedy každopádně otázka správného uplatňování pravomocí a subsidiarity Společenství. Proto je správné, že tento text vybízí EU k tomu, aby přesně vymezila, které právní oblasti a související předpisy spadají pod pravomoci Společenství a které pod pravomoci jednotlivých členských států. To znamená, že budeme-li moci zohlednit zásadu subsidiarity, podpoříme návrh doporučení, a tím usnadníme co nejrychlejší ratifikaci úmluvy.
<SPEAKER ID="417" NAME="Ole Christensen">
jménem skupiny S&D. - (DA) Paní předsedající, v EU máme vnitřní trh, v jehož rámci můžeme obchodovat se zbožím na volném trhu. Zajišťujeme volnou soutěž a levné zboží, a to je všechno velmi dobré a správné. Je však nutné začlenit i ostatní oblasti. Je nutné zajistit a respektovat základní práva pracovníků v rámci celé EU. Členské státy EU nesmí soutěžit při špatných pracovních podmínkách a pracovní síla ve všech členských státech musí zajistit stejnou odměnu za stejnou práci. Právo na stávku je rovněž právem základním.
<P>
Je proto důležité, aby existovala úzká spolupráce mezi EU a Mezinárodní organizací práce, MOP. Sdílíme některé společné hodnoty a můžeme využít úmluvy MOP jako základu pro další rozvíjení sociálního modelu. To však bohužel není dnes možné, protože Komise považuje úmluvy za závazné pouze tehdy, jsou-li ratifikovány nadpoloviční většinou členských států. Mohli bychom začít tím, že zajistíme, aby každý členský stát EU přinejmenším ratifikoval a prováděl úmluvy, které MOP klasifikovala jako aktuální. Nepotřebujeme další řeči, potřebujeme činy. Jak jinak můžeme chtít po ostatních zemích, aby ratifikovaly a prováděly úmluvy MOP, a chtít po WTO, aby včlenila základní práva pracovníků do všech obchodních dohod?
<P>
EU musí zaujmout vedoucí postavení. Teprve pak můžeme říkat ostatním zemím, že musí ratifikovat a provádět tyto úmluvy. Musíme prosazovat důstojnou práci v EU a ve světě jako udržitelnou, silnou reakci na krizi, které čelíme.
<SPEAKER ID="418" NAME="Elisabeth Schroedter">
jménem skupiny Verts/ALE. - (DE) Paní předsedající, dámy a pánové, je pravda, že za této krize chrání minimální normy pracovníky od nelidských pracovních podmínek. EU vždy podporuje základní normy Mezinárodní organizace práce (MOP) v pouličních proslovech a svými kontakty se třetími zeměmi, a to je správné, protože chrání dělníky před diskriminací a sociálním dumpingem.
<P>
V rámci Evropské unie však bohužel u těchto pouličních proslovů zůstává. EU sama i její členské státy ignorují úmluvy MOP. Neratifikují je a neprovádějí je. Tím umožňují členským státům a EU vyhýbat se zodpovědnosti. Soudní dvůr Evropské unie například zrušil právo na stávku a Komise tomuto kroku aplaudovala. Např. úmluva o ochraně práv všech migrujících pracovníků byla ratifikována jen třemi ze 27 členských států. To je skandální a tato situace se po 90 letech od založení MOP musí změnit.
<SPEAKER ID="419" NAME="Elisabeth Morin-Chartier" AFFILIATION="PPE">
(FR) Paní předsedající, pane komisaři, dámy a pánové, zaprvé bych ráda poděkovala svým kolegům ve skupině Evropské lidové strany (Křesťanských demokratů) a ostatním politickým skupinám v Evropském parlamentu, protože v této otázce důstojné práce jsme nechtěli vystupovat z řady a chtěli jsme předložit společné usnesení a vyjednávání několika posledních dní byly velice pozitivní.
<P>
Od roku 1919 je Mezinárodní organizace práce schopná zajišťovat a rozvíjet systém mezinárodních pracovních norem, který zahrnuje širokou škálu témat včetně práce, zaměstnanosti, sociální politiky a lidských práv. Nesmíme na to zapomínat, obzvláště za této krize.
<P>
Proto je nanejvýš důležité, že MOP tyto úmluvy klasifikovala jako aktuální po tripartitním procesu, který zapojuje zaměstnavatele, pracovníky a vlády. To je důvod, proč musíme předat členským státům toto doporučení, jímž jim doporučujeme ratifikovat úmluvy, které MOP klasifikovala, a žádáme je o to, aby aktivně přispěli k jejich účinnému provádění v zájmu rozvoje a pokroku sociální Evropy. Doufáme, že k tomu dojde co možná nejdříve. Budeme ostražitě sledovat uzávěrky pro uplatňování těchto úmluv, přičemž budeme pochopitelně respektovat princip subsidiarity.
<P>
Skupina PPE bude obzvláště ostražitá, co se týče uplatňování těchto úmluv ve členských státech. V sázce je boj proti nelegální práci, modernost sociálního pokroku, budování skutečné sociální Evropy, která ukazuje světu cestu, a my tomu opravdu chceme pomoci.
<SPEAKER ID="420" NAME="Sylvana Rapti" AFFILIATION="S&amp;D">
(EL) Paní předsedající, jednou z nejdůležitějších vlastností Evropské unie je to, jakou důležitost přikládá sociální politice a základním právům. Moc dobře víme, že uplatňování těchto práv je nutným předpokladem k tomu, aby se země stala členským státem Evropské unie. Rovněž víme, že porušení těchto práv zavazuje Evropskou unii k uvalení sankcí.
<P>
Práva stanovená souběžně s vytvořením a fungováním Unie rovněž přesahují na pracoviště. Důležitost, jakou Unie přikládá hájení pracovních práv, se neukazuje pouze tehdy, když produkuje vnitřní právní předpisy, ale také v zahraniční politice. Moc dobře víme, že když dojde na uzavírání dohod se třetími zeměmi, jednou z předepsaných podmínek je nutnost respektovat základní pracovní práva. Z toho důvodu Unie nemohla než být jedním z prvních, kdo podpořili systematické aktualizování úmluv Mezinárodní organizace práce (MOP).
<P>
MOP nedávno aktualizovala své úmluvy po vyjednávání s pracovníky, zaměstnavateli a vládami. Zatímco vlády členských států a Unie patří k těm, kteří se podíleli na zmíněné aktualizaci, čelíme paradoxu. Tento paradox spočívá v tom, že i když mnoho členských států Evropské unie přijalo sjednocující směrnice zavádějící pokročilejší pracovní práva než ta, která obsahují úmluvy MOP, podceňují důležitost formální otázky ratifikace těchto úmluv na vnitrostátní úrovni.
<P>
Protože obraz, který tím ukazujeme třetím zemím, obzvláště rozvojovým zemím, je nesprávný, bylo by rozumné, abychom změnili svůj postoj a aby ty členské státy, které tak ještě neučinily, přikročily k nezbytnému ratifikování. Buď jak buď, Evropská komise by se neměla ostýchat aktivněji požadovat po členských státech, aby dostály takovým závazkům za účelem zvýšení důvěryhodnosti Unie prosazováním důstojných pracovních podmínek, obzvláště během současné finanční krize.
<SPEAKER ID="421" NAME="Patrick Le Hyaric" AFFILIATION="GUE/NGL">
(FR) Paní předsedající, jednoznačně musíme zdůraznit důležitost provádění úmluv Mezinárodní organizace práce, ale mám obavy, že systém, jenž nás řídí, konkrétně systém volné soutěže, naneštěstí dělá z práce trh, a tím i komoditu. To ohrožuje zákoník práce, plánovaná zkracování pracovní doby a vytváří zpětný tlak na náklady práce, což je velice škodlivé.
<P>
Ve Francii došlo například k tomu, že zavřeli jistý podnik na výrobu kuličkových ložisek, aby mohl být přesunut do Bulharska, a po pracovnících tohoto podniku se požaduje, aby školili bulharské zaměstnance. Takže jasně vidíte, že tento zpětný tlak na náklady práce vede k přemisťování, ke zpětnému tlaku a k oslabování sociálních práv. Proto bychom měli sestavit systém vzrůstající harmonizace v oblasti sociálních práv a úrovní sociální ochrany, aby zmizela tato nelítostná konkurence mezi zaměstnanci, kterou vytvářejí podniky a naše vlastní orgány.
<P>
Stejně tak bychom měli přestat směřovat k tomu, čemu se v této sněmovně a v Komisi říká flexikurita, ale naopak pokročit směrem k systému sociálního zabezpečení práce a zaměstnanosti v kombinaci se školeními, která jsou nezbytná. To by nám umožnilo překonat krizi, školit pracovníky, a tím jim pomoci obstát v zaměstnáních, která budou v příštích letech potřeba.
<SPEAKER ID="422" NAME="Olle Ludvigsson" AFFILIATION="S&amp;D">
(SV) Paní předsedající, nyní, když byla Lisabonská smlouva přijata a Listina základních práv EU se stala právně závaznou, máme novou příležitost k posílení sociální dimenze evropské spolupráce. Abychom toho dosáhli, musíme umět tyto příležitosti rozpoznat i v praxi. Bylo by dobré začít tím, že členské státy EU co nejrychleji ratifikují všechny aktualizované úmluvy MOP.
<P>
Má to i vnější dimenzi. Chce-li EU být seriózním partnerem v mezinárodní snaze o zlepšení pracovních a životních podmínek, je nezbytně nutné, aby členské státy EU rovněž přijaly úmluvy MOP. Chceme-li ovlivnit situaci ve třetích zemích, musíme jít sami příkladem. Proto bych rád vyzval Komisi a švédské předsednictví, aby jednaly pokrokově a udělaly, co bude v jejich silách, aby zajistily, že všechny aktuální úmluvy MOP budou přijaty všemi členskými státy.
<P>
Osobně si myslím, že je trochu skličující, že moje členská země, Švédsko, neratifikovalo základní konvence, jako je Úmluva číslo 84 o veřejných zakázkách. Proto bych rád vyzval předsednictví, aby podniklo také kroky na vnitrostátní úrovni, a zajistilo tak, že k tomu dojde. Toto, spolu se skutečností, že Charta základních práv se stala právně závaznou, by mělo snížit riziko, že Evropský soudní dvůr bude vydávat opatření podobná tomu v Rüffertově případu. Nemůžeme mít situaci, v níž budou právní předpisy EU v rozporu se základními úmluvami MOP.
<SPEAKER ID="423" NAME="Mairead McGuinness" AFFILIATION="PPE">
Paní předsedající, MOP, jak již řekli kolegové, je tady už dlouho, od roku 1919: 90 let v chodu a stále se pracuje na agendě důstojné práce. Je důležité, aby členské státy, jak už se zmínili ostatní, podepsaly všechny úmluvy, obzvláště nyní, v době hospodářské krize, kdy jsou pracovníci pod tlakem. Myslím si však, že je rovněž důležité, abychom v této rozpravě uznali roli MOP v rozvojovém světě a její vazby na nevládní organizace a tu řadu programů, které řídí se specifickým zaměřením na ty nejzranitelnější, například na lidi s postižením, kteří by, nebýt těchto programů, nikdy žádnou příležitost nedostali. A také na dvě důležitá témata, o nichž hovoříme v této sněmovně: nucená práce a dětská práce. Takže spoléháme-li na to, že MOP odvede dobrou práci v rozvojovém světě, a ona ji odvádí, myslím si, že to nejmenší, co mohou členské státy Evropské unie udělat, je plně ratifikovat úmluvy, aby šly příkladem.
<SPEAKER ID="424" NAME="Czesław Adam Siekierski" AFFILIATION="PPE">
(PL) Paní předsedající, Mezinárodní organizace práce po mnoho let své činnosti přijala a předložila k ratifikaci členskými státy EU řadu mezinárodních úmluv a směrnic k otázkám zaměstnanosti, svobod odborů, sociální politiky a sociálního pojištění a rovněž kolektivním pracovním vztahům a pracovním podmínkám. Členské státy by měly ratifikovat a uplatňovat úmluvy, které MOP považuje za aktuálně platné. Evropská unie by měla rezolutně a aktivně přispět k nesmírně důležité otázce ochrany práv pracujících v globalizovaném světě.
<P>
Mělo by být zdůrazněno, že každý občan, nehledě na to, jakého je původu, vyznání či rasy, má právo na lepší hmotnou prosperitu, duchovní rozvoj v kontextu svobody a na důstojnost, ekonomickou jistotu a rovné příležitosti. Musíme mít na paměti, že chudoba, nehledě na to kde, je závažnou hrozbou pro všechny z nás.
<SPEAKER ID="425" NAME="Karel De Gucht" LANGUAGE="FR">
Paní předsedající, ctěné poslankyně a ctění poslanci, mezi řečníky z Evropského parlamentu a Komise panuje silná shoda názorů na užitečnost a nezbytnost ratifikace úmluv MOP. Nicméně, jak poznamenal pan Őry, Komise se může angažovat jen v oblastech, kde má výlučnou pravomoc, a jak jsem již řekl, také to dělá.
<P>
Co se týče role odborů, ve svém nedávném rozhodnutí uznává Evropský soudní dvůr kolektivní jednání jako základní právo. Toto práva však může být regulováno, a to je v souladu s ostatními mezinárodními nástroji. Předám nicméně vaše obavy svým kolegům, kteří mají na starost sociální politiku, aby byla tato záležitost prozkoumána do hloubky.
<SPEAKER ID="426" NAME="Předsedající">
Obdržela jsem tři návrhy usnesení předložené v souladu s čl. 110 odst. 2 jednacího řádu.
<P>
Rozprava je ukončena.
<P>
Hlasování se bude konat ve čtvrtek 26.11.09.
