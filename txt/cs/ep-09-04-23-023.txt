<CHAPTER ID="023">
Profilování, zejména na základě etnického a rasového původu, v oblasti boje proti terorismu, vymáhání práva, imigrace a celních a hraničních kontrol (rozprava) 
<SPEAKER ID="525" NAME="Předsedající">
Dalším bodem je zpráva, kterou předkládá paní Ludfordová jménem Výboru pro občanské svobody, spravedlnost a vnitřní věci o problému profilování, zejména na základě etnického a rasového původu, v oblasti boje proti terorismu, vymáhání práva, imigrace a celních a hraničních kontrol.
<SPEAKER ID="526" NAME="Sarah Ludford">
zpravodajka. - Paní předsedající, v posledních deseti letech byly zavedeny právní předpisy a postupy, které umožňují uchovávání a výměnu velkého množství osobních údajů. Samotná EU v současné době navrhuje řadu opatření, jež usnadní profilování, techniku shromažďování údajů z nejrůznějších zdrojů, s cílem vytvořit jakousi šablonu, na jejímž základě budou identifikovány osoby, u kterých jejich rysy, chování či osoby, se kterými se stýkají, vzbuzují podezření a jež je třeba dále prověřit jako potenciální pachatele trestných a teroristických činů.
<P>
Nastal také posun v policejní práci, kde se začal více uplatňovat prediktivní a preventivní přístup, jenž je sice za určitých okolností cenný, může však vést k represivním opatřením vůči nevinné osobě na základě stereotypů, často vycházejících z rasového původu nebo dokonce náboženství.
<P>
Moje znepokojení ohledně profilování a vytěžování dat plyne z toho, že v tomto případě neplatí obecné pravidlo, že by rozhodnutí týkající se vymáhání práva měla být založena na chování jednotlivce. Hrozí zde, že by nevinné osoby mohly být vystaveny svévolným zákazům, výslechům a cestovním omezením. Jestliže nejsou včas zbaveny nálepky podezřelých osob, mohou se později setkat s omezeními dlouhodobější povahy, jako je zamítnutí víz či vstupu, zákazy v oblasti zaměstnání nebo dokonce zadržení a vazba.
<P>
Pokud je ve světě, kde narůstá mezinárodní výměna údajů, někdo označen za osobu, o niž se zajímají bezpečnostní složky či policie, a nedojde k nápravě, může to mít mnohem horší následky než nepohodlí či finanční náklady. Připomeňme si jen, že Maher Arrar, Kanaďan, který byl zatčen na letišti a poté se stal obětí mučení - jeho zážitky byl inspirován film Rendition - byl zatčen na základě profilování souvisejícího s osobami, se kterými se stýkal jeho bratr; on sám neučinil nic, čím by vyvolal podezření, přesto byl sedm měsíců mučen v syrském žaláři.
<P>
Zpráva, kterou vám předkládám, výrazně těží ze vstupů stínových zpravodajů, jimž tímto vřele děkuji. Hovoří se v ní o lidských právech, ochraně údajů a standardech nediskriminace a pokouší se upozornit na dvě základní zásady, jimiž by se mělo profilování řídit: represivní opatření by měla být založena na chování jedince a měla by být zdůrazňována zásada rovnosti před zákonem.
<P>
Výsledkem profilování nemusí být vždy námitky právní povahy. Všichni známe thrillery, kde je povolán psycholog, aby vypracoval profil osoby podezřelé z vraždy; a v případě, že svědek poskytne jasný popis, profil, řekněme bankovního lupiče, například: bílý muž ve věku okolo třiceti let, bylo by hloupé zatknout Asiatku ve věku okolo padesátky.
<P>
Největší nebezpečí lze spatřovat v profilování na základě etnického a rasového původu. Jestliže jej policejní úředníci použijí jako jediný podklad k tomu, aby rozhodli o tom, koho zadrží, budou hledat nebo uvězní, jedná se o zjednodušující a zavádějící stereotypizování, které má co dělat s nezákonnou diskriminací menšin.
<P>
Jsme velmi znepokojeni zejména takovouto viktimizací Romů. V Londýně, odkud pocházím, musely být kvůli dopadům, jaká měla tato opatření na mladé muže černé pleti, zavedeny přísnější pokyny a záruky - nic z toho by však nemělo bránit řádnému vyšetřování zločinů.
<P>
Kromě otázek legitimity mám dále silné pochybnosti o tom, zda je profilování účinné. Vyhledávání podezřelých osob na základě vzhledu či chování nás může odvádět od hledání těch, kteří jsou skutečně nebezpeční. Hrozí také to, že se skuteční zločinci přizpůsobí profilování tím, že budou využívat nevinně vypadající osoby jako nosiče drog nebo jako sebevražedné atentátníky nebo budou využívat jiné než sledované trasy.
<P>
Úsilí v boji proti terorismu namířilo světla na Asiaty, zejména pákistánského původu. Třicet dva procent britských muslimů uvádí, že se setkalo s diskriminací na letišti. U těchto lidí existuje velké riziko jejich odcizení, které pak může mít za následek to, že přestanou spolupracovat s policií, a nakonec budou na překážku bezpečnosti.
<P>
Proto se v této zprávě požaduje, aby byly evropské či vnitrostátní právní předpisy týkající se profilování uvedeny do souladu s platnými evropskými právními předpisy a s mezinárodními smlouvami. Pokud je to možné, měly by veškeré záruky týkající se profilování být shrnuty do jediného právního nástroje.
<P>
Kromě právního posouzení by měly být provedeny podrobnější studie zaměřené na zhodnocení přiměřenosti a účinnosti profilování. V rámci své odpovídající kapacity by v těchto studiích měly hrát klíčovou úlohu Agentura pro základní práva a Evropský inspektor ochrany údajů.
<P>
Nakonec má-li být profilování používáno zákonným a spravedlivým způsobem jako prostředek přispívající k udržení bezpečnosti, je třeba vytvořit soudržný a spravedlivý právní rámec.
<SPEAKER ID="527" NAME="László Kovács">
člen Komise. - Paní předsedající, chci za Komisi uvítat tuto iniciativu Parlamentu, která se snaží problém profilování, zejména na základě etnického a rasového původu, v oblasti boje proti terorismu, vymáhání práva, imigrace a celních a hraničních kontrol, dostat do středu pozornosti na evropské úrovni.
<P>
Zpráva paní Ludfordové představuje velmi dobrou platformu přispívající k tomuto tématu tím, že zahajuje širší diskusi a navrhuje řešení tohoto problému. Rád bych zde zdůraznil, že již existující právní předpisy týkající se ochrany osobních údajů zajišťují vysokou míru ochrany osobních údajů - mimo jiné citlivých informací, jako jsou informace o etnickém či rasovém původu - a použijí se bez ohledu na použitou technologii. Je proto samozřejmé, že se obecné zásady ochrany údajů vztahují i na profilování jako jeden ze způsobů zpracování údajů.
<P>
Komise je pevně přesvědčena, že neopodstatněné či zbytečné etnické profilování je nespravedlivé a nedovolené, i když se tak děje pro účely vymáhání práva nebo ve spojení s imigrací nebo celní či hraniční kontrolou, a je v rozporu se základními hodnotami Evropské unie.
<P>
Podle důležitých nástrojů navržených Komisí - schengenského kodexu o kontrole hranic, nařízení Eurodac, Schengenského informačního systému a vízového informačního systému - není použití technik neopodstatněného etnického profilování oprávněné. Co se týče například hraničních kontrol - ustanovení článku 6 schengenského kodexu o kontrole hranic požaduje, aby hraniční stráž prováděla kontroly tak, aby nedocházelo k diskriminaci na základě rasového či etnického původu, vyznání či víry.
<P>
Chtěl bych také připomenout činnost Agentury pro základní práva v této oblasti. Agentura se chystá představit příručku o osvědčených postupech v boji proti etnickému profilování a při předcházení tomuto profilování. Komise podporuje to, aby byla do pracovního programu agentury na rok 2010 zahrnuta společná odborná příprava s Evropskou agenturou pro řízení operativní spolupráce na vnějších hranicích členských států Evropské unie (FRONTEX), kde bude možné uvedenou příručku použít. Dále Komise podporuje, aby byl do pracovního programu agentury na rok 2010 začleněn projekt pro provádění článku 6 schengenského kodexu o kontrole hranic, který se týká shromažďování údajů.
<P>
A konečně Komise vítá průzkum týkající se menšin a diskriminace, který byl představen včera. Skupiny zabývající se vymáháním práva a hraniční kontrolou nám poskytují další a nové informace o zkušenostech s etnickým profilováním. Komise se bude samozřejmě výsledky průzkumu týkajícího se menšin a diskriminace podrobně zabývat a jednotlivé jeho kapitoly budou během roku postupně zveřejňovány. Již nyní ale můžeme usuzovat na to, že rasismus a xenofobie v Evropské unii stále přetrvávají a že mají dopad na život příslušníků etnických menšin.
<P>
Komise souhlasí s návrhem obsaženým ve zprávě, totiž aby mohlo být využito zpracovávání údajů pro statistické účely, včetně etnického, rasového či jiného původu, k rozpoznání nepřímé diskriminace či nezákonných postupů při vymáhání práva. Tento postup je však třeba důkladně posoudit. Komise proto prověřuje možnost pověřit pracovní skupinu zřízenou na základě článku 29 týkajícího ochrany údajů přípravou stanoviska ohledně zpracovávání osobních údajů pro statistické účely, včetně informací o etnickém, rasovém či jiném původu.
<P>
Komise rovněž pozorně sleduje činnost Rady Evropy v souvislosti s návrhem doporučení týkajícího se profilování. Komise má v úmyslu požádat Radu o mandát s cílem získat oprávnění jednat o tomto návrhu doporučení.
<P>
Pokud jde o potřebu právního rámce, který by definoval profilování, Komise považuje příslušné právní předpisy EU týkající se správy hranic a ochrany osobních údajů za dostatečné, aby ochránily základní práva. Požaduje samozřejmě, aby každé zpracovávání obligatorně vycházelo z konkrétního, uznaného právního základu a respektovalo zejména zásady nezbytnosti, proporcionality, omezení účelu a zásady přiměřenosti. Vztahuje se na něj dohled nezávislých veřejných orgánů. Rámec v současnosti obsahuje i přísná pravidla pro zpracovávání citlivých osobních údajů či pro automatizovaná rozhodnutí. Všechny tyto zásady se vztahují i na profilování, neboť se jedná o jeden ze způsobů zpracování osobních údajů.
<P>
Závazkem Komise - i závazkem mým - je boj proti rasismu a xenofobii v maximální možné míře, jakou umožňují pravomoci stanovené Smlouvami, a to i v případech, kdy se rasismu dopouštějí veřejné orgány. Komise je odhodlána posilovat naši politiku boje proti rasismu a xenofobii v rámci švédského předsednictví, což by mělo zahrnovat i řešení problému etnického profilování.
<P>
Za Komisi znovu opakuji, že návrh zprávy vítám, a těším se, že bude zítra v plénu přijat.
<SPEAKER ID="528" NAME="Claude Moraes">
jménem skupiny PSE. - Paní předsedající, my socialisté plně podporujeme tuto zprávu a přispěli jsme k ní, neboť je to dle našeho názoru poprvé, kdy v Evropském parlamentu probíhá skutečná politická, právní a morální rozprava o etnickém profilování a jeho dopadu na řadové občany.
<P>
Jsme přesvědčeni, že prediktivní profilování a vytěžování dat jsou témata, která nebyla po dlouhou dobu prozkoumána, a já velmi vítám pozitivní přístup Komise k uznání tohoto problému a rozpoznání případné nepřímé diskriminace, která může být etnickým profilováním způsobena.
<P>
Socialisté doufají, že bude-li tato zpráva zítra přijata a Rada Evropy na svém příštím zasedání přijme doporučení týkající se profilování, bude to dostatečným politickým impulsem k tomu, aby se tyto otázky začaly řešit na té nejvyšší úrovni. Proč? Za své londýnské voliče i sám za sebe mohu říci, že vím, co etnické profilování znamená. Znamená to být pravidelně zadržován a hledán na základě toho, jak vypadáte, spíše než abyste byl zadržován a hledán na základě řádného šetření, řádné činnosti policie, za použití řádných postupů.
<P>
Takové profilování je plýtvání prostředky, nepostihuje teroristy, nepostihuje pachatele trestných činů. Je jen nepřímo či přímo namířeno na ty, kdo jsou zranitelní, kdo mají jednoduše špatný etnický původ.
<P>
Může to vést - a já myslím, že by to lidé měli pochopit - k honu na lidi a dalšímu zneužívání, čehož jsme svědky. Tato zpráva je významným krokem kupředu v ochraně lidí proti něčemu, co dosud bylo bezpříkladné, jsem však rád, že Sarah Ludfordová tuto otázku nyní v Parlamentu otevřela, a zítra budeme tuto zprávu plně podporovat.
<SPEAKER ID="529" NAME="Carl Schlyter">
jménem skupiny Verts/ALE. - Paní předsedající, rád bych poděkoval Sarah Ludfordové za její zprávu. Kathalijne Buitenweg se dnes nemohla dostavit, seznámím vás však s jejím názorem.
<P>
Na úvod musím položit otázku: kdo je to terorista? Jaké pocity v nás teroristé vyvolávají? Pocit nejistoty. Teroristé také činí každého z nás zranitelným a brání nám v běžném životě.
<P>
Pak se podívejte na právní předpisy pro boj proti terorismu a konkrétně ty, které se týkají profilování, a zjistíte, že přinášejí pocit nejistoty a problémy do života běžných lidí. Nemůžete bojovat proti terorismu právními předpisy pro boj proti terorismu, které vyvolávají stejný pocit nejistoty.
<P>
Myslím si, že Evropský soudní dvůr o tom byl přesvědčen, když se vyjádřil, že by měly být tyto praktiky zakázány. Je zřejmé, že nejsou účinné ani zákonné. Carterovo středisko ve Spojených státech prokázalo, že nejsou účinné. Dozor nad muslimskými muži ve věku 18 až 40 let v Německu byl neúčinný. Nefunguje to a já pevně věřím, že se nám podaří odstranit poslední výjimky, které povolují používat na letištích, v přístavech i jinde tyto neúčinné metody, které jsou lidem nepříjemné.
<P>
Jak můžete říci, že bude platit vysoká míra ochrany, když někdo nechá CD s údaji dvaceti milionů lidí ležet v kavárně, když víte, jak je snadné nabourat se do počítače? Sám jsem to jako dítě zvládl.
<P>
Proto považuji tuto zprávu za bezvýznamnou. Rada musí změnit své myšlení a vynakládat zdroje účinně, zacílené na konkrétní jedince a věnovat čas jim, a ne usilovat o etnickou registraci, která je naprostým porušením veškerých norem v oblasti lidských práv.
<SPEAKER ID="530" NAME="Emine Bozkurt" AFFILIATION="PSE">
(NL) Nejprve bych ráda poděkovala baronce Ludfordové za její vynikající zprávu. Zpráva by měla být rozhodnější, přesto představuje pokrok v diskusi na toto téma.
<P>
Někdy se bez profilování nelze obejít, takové situace však musí být jasně vymezeny a chráněny proti zneužití. Možnosti uchovávání, výměny a interpretace údajů narůstají v posledních letech rychleji než nezbytná omezení, která si v této oblasti nastavily pro sebe demokratické státy. Bezpečnostní služby Spojených států nezískaly lepší či spolehlivější údaje díky vytěžování údajů a vyšetřování založenému na profilování, ale v prvé řadě větším pracovním nasazením. Jeden bezpečnostní agent to příhodně přirovnal k plnění sklenice vody požární hadicí - je to zkrátka neúčinné.
<P>
Profily založené na etnickém původu jsou samozřejmě používány léta, přestože je zpravidla nazýváme jinými jmény. Dokonce i mne, která měřím 160 centimetrů a se svojí postavou bych tak sotva mohla někoho ohrozit, si na celních přechodech pravidelně berou stranou. Jde o drobnou osobní nepříjemnost, ale řada lidí, kteří úzkostlivě dodržují právní předpisy, se s tím ne pokaždé, avšak soustavně setkává. Takovým lidem dává naše společnost najevo, že jsou trvale podezřelí, méněcenní a nejsou vítáni. Tímto způsobem nedopadneme skutečné pachatele trestných činů, kteří se v každé skupině obyvatel vyskytují.
<SPEAKER ID="531" NAME="László Kovács">
člen Komise. - Paní předsedající, příspěvky jednotlivých poslanců ukázaly, jak je otázka profilování a dodržování základních práv důležitá a jakou pozornost jí Parlament věnuje.
<P>
Vaše zpráva podává skvělou představu o pochybnostech, které vyvolává použití technik profilování, zejména pokud se zakládají na etnickém či rasovém původu, národnosti či vyznání a slouží pro účely vymáhání práva, imigrace nebo hraničních kontrol.
<P>
Komise pozorně sleduje problémy, které přináší použití profilování obecně, a pak konkrétně v odvětvích, na které tato zpráva výslovně poukazuje, a bude v tom pokračovat i nadále.
<P>
Komise v současnosti zahájila konzultace o výzvách, které představují nové technologie pro ochranu údajů. Výsledky by měly Komisi posloužit jako základ pro její reakci a být vodítkem při řešení problémů, které může profilování vyvolat v oblastech, jako je spravedlnost, svoboda a bezpečnost.
<P>
Výsledky v otázce menšin a diskriminace zveřejněné Agenturou EU pro základní práva, které Komise včera ocenila, ukazují, že rasismus a xenofobie jsou v Evropské unii přetrvávajícími jevy a mají dopad na život našich menšin.
<P>
Komise musí výsledky tohoto průzkumu důkladně prozkoumat, aby mohla rozhodnout o dalším postupu. Ještě jednou velmi vítám návrh zprávy a těším se, že bude zítra v plénu přijat.
<SPEAKER ID="532" NAME="Sarah Ludford">
zpravodajka. - Paní předsedající, jsem velmi potěšena kladnou reakcí pana komisaře. Myslím, že některé věci, o nichž hovořil, budou mimořádně užitečné - Agentura pro základní práva, vodítka v oblasti etnického profilování, spolupráce Komise s Radou Evropy na jejím doporučení a návrh, aby bylo možné požádat o poradenství pracovní skupinu zřízenou podle článku 29.
<P>
Ráda bych však posunula Komisi ještě o kousek dál, a to aby se zaměřila na konkrétní problémy spojené s profilováním. Máme koneckonců na stole doporučení týkající se profilování v souvislosti se systémem jmenné evidence cestujících, takže konkrétní problémy přece nalezneme tam.
<P>
Ráda bych z celého srdce poděkovala malé, ale exkluzivní skupince kolegů, kteří přispěli do této rozpravy. Myslím, že jednoznačně vyšly najevo dvě věci: především že takzvaná bezpečnostní opatření mohou vytvářet nejistotu a zadruhé že mohou být plýtváním, nikoli účelným vynakládáním prostředků. Je tu tedy řeč o účinnosti a také o občanských svobodách.
<SPEAKER ID="533" NAME="Předsedající">
Rozprava je ukončena.
<P>
Hlasování se bude konat zítra, v pátek 24. dubna 2009, ve 12:00.
