<CHAPTER ID="012">
Společné úsilí o snížení emisí skleníkových plynů (rozprava) 
<SPEAKER ID="367" NAME="Předsedající">
Dalším bodem je zpráva Satu Hassiové jménem Výboru pro životní prostředí, veřejné zdraví a bezpečnost potravin o návrhu rozhodnutí Evropského parlamentu a Rady o úsilí členských států snížit emise skleníkových plynů, aby byly splněny závazky Společenství v oblasti snížení emisí skleníkových plynů do roku 2020 - C6-0041/2008 -.
<SPEAKER ID="368" NAME="Satu Hassi" LANGUAGE="FI">
Paní předsedající, dámy a pánové, moje nejupřímnější poděkování patří stínovým zpravodajům za jejich vynikající spolupráci. Rovněž chci poděkovat Komisi a francouzskému předsednictví Rady Evropské unie za veškeré jejich úsilí.
<P>
Musím však říci, že nejsem spokojena stoprocentně. EU měla tímto klimatickým balíčkem ukázat silné celosvětové vedoucí postavení. Naneštěstí bylo toto vedoucí postavení výrazně oslabeno, když francouzské předsednictví podmínilo rozhodnutí konsensem členských států. Se záměrem oslabit klimatický balíček, založeným na národních zájmech, přišli na summit téměř všichni ministerští předsedové a skutečně se jim to podařilo. Výsledek je samozřejmě krokem vpřed, avšak mnohem, mnohem menším, než nám radila učinit vědecká obec.
<P>
Největším problémem tohoto rozhodnutí o sdílení úsilí je, že je členským státům neomezeně povoleno zanedbávat své snižování emisí a nahrazovat ho financováním projektů v rozvojových zemích. Podle nejhoršího scénáře to může jednoduše vést ke stabilizaci tuzemských emisí a zachování současného stavu.
<P>
Výsledek jednání nicméně zachovává jasnou základní strukturu návrhu Komise: lineární vývoj snižování emisí a závazné roční stropy emisí, což se v právních předpisech EU objevuje poprvé.
<P>
Parlament kromě toho prosadil několik významných zlepšení vycházejících z téměř jednomyslně přijaté zprávy Výboru pro životní prostředí, veřejné zdraví a bezpečnost potravin. Některá z nich uvedu. V právním dokumentu se nyní na základě mezinárodní dohody objeví cíl 30% snížení emisí. Členské státy budou muset okamžitě začít plánovat drastická opatření pro snížení emisí a rovněž o nich budou muset podávat zprávy. Členské státy budou výslovně pobídnuty, aby nepřekračovaly své zákonem stanovené limity emisí, protože překročení těchto limitů by vedlo ke zvýšenému omezení kvóty na následující rok. Budou zpřísněna kvalitativní kritéria získávání kreditů v rámci mechanismu čistého rozvoje. Po uzavření mezinárodní dohody se EU zaváže pomáhat rozvojovým zemím snižovat emise tak, aby se změna klimatu snížila na méně než dva stupně. Bude stanovena lhůta pro omezení emisí z lodní dopravy. Neuzavře-li Mezinárodní námořní organizace do roku 2011 mezinárodní dohodu, EU přijme vlastní legislativní opatření.
<P>
To vše jsou významná zlepšení a vycházejí z požadavků Parlamentu. Proto doporučuji podpořit v závěrečném hlasování celý balíček, přestože na druhou stranu rovněž podporuji pozměňovací návrhy své skupiny a skupiny Konfederace Evropské sjednocené levice a Severské zelené levice na takové omezení kvót kreditů mechanismu čistého rozvoje, které by zajistilo, že se většina snižování emisí odehraje v Evropě.
<P>
Toto rozhodnutí, nehledě na jeho dobré i špatné stránky, vyvolá tahanice o to, zda by EU měla snižování emisí uskutečňovat způsobem zohledňujícím poznatky klimatického výzkumu a učinit tak pouze na základě mezinárodních rozhovorů o dohodě. Zadruhé toto rozhodnutí znamená, že se v případě objemu snížení emisí, jež se má realizovat v Evropě, jedná o politickou odpovědnost členských států.
<P>
Vyzývám členské státy, aby nepřeváděly většinu svého snižování emisí na rozvojové země, ale aby prováděly ekologické investice do tuzemské veřejné dopravy, železnic a energeticky úspornějších budov a současně aby v Evropě vytvářely pracovní místa pro "zelené límečky".
<P>
Nesmíme zapomínat, že Země neuzavírá kompromisy. Ultimáta planety jsou nezvratná a omezení a odložení snižování emisí je nejdražší možností ze všech.
<SPEAKER ID="369" NAME="Jean-Louis Borloo" LANGUAGE="FR">
Paní předsedající, dámy a pánové, zaprvé bych chtěl opravdu poděkovat paní Hassiové za obtížnou práci, kterou odvedla, a - proč to neuvést - za její smysl pro odpovědnost, který nám umožnil soustředit se na to nejdůležitější.
<P>
Všichni vědí, že by si možná přála, aby byl tento systém v některých otázkách restriktivnější, já se však domnívám, že jsme prostřednictvím tohoto trojstranného jednání a postupu spolurozhodování dosáhli výsledku, který je tak ideální, jak jen ideální být může.
<P>
Učiním dvě poznámky; zaprvé o trajektorii týkající se snižování, pružnosti a postihů, o níž se diskutovalo především tento víkend na trojstranných jednáních. Tato pružnost byla podmínkou některých členských států. Parlament chtěl, aby byla doplněna posílením nápravných mechanismů, a jsem přesvědčena, že se nám to podařilo.
<P>
Zadruhé, využití mechanismu čistého rozvoje se posunulo jen okrajově, pouze pro některé členské státy a pouze v některých případech, zejména pokud se týká počtu území, jež jsou skutečně v procesu rozvoje: nejméně rozvinutá území nebo malé ostrovy. Diskuse zůstane podle mého názoru ve všech zemích otevřená a domnívám se, že se bude jednat o obecnou diskusi o mechanismech čistého rozvoje a kapacitě pro jejich začlenění a řízení za dobrých podmínek, a to nezávisle na tomto dokumentu.
<P>
Konečně bych chtěl zdůraznit, že rozhodnutí o zvýšení úrovně závazku bude po Kodani předmětem postupu spolurozhodování. Proto se domnívám, paní Hassiová, že se nelze dostat do situace, kdy by tento dokument byl revidován směrem dolů.
<SPEAKER ID="370" NAME="Stavros Dimas" LANGUAGE="EL">
Paní předsedající, chtěl bych poděkovat a poblahopřát paní Hassiové za její výjimečnou práci a za její snahu zachovat hlavní zásady a strukturu původního návrhu Komise; podle mě zůstaly v kompromisní dohodě o rozhodnutí o sdílení úsilí zachovány. Musím znovu zdůraznit, že prostřednictvím tohoto balíčku bude dosaženo cíle snížení emisí oxidu uhličitého v Evropské unii o 20 % do roku 2020 a toto rozhodnutí nám k dosažení našeho cíle samozřejmě pomůže. Ohledně dosahování cílů jsme nečinili a nečiníme kompromisy.
<P>
Kdosi řekl, že se tento balíček skládá ze dvou částí. Můžeme jej rozdělit na ekologické cíle - u nichž se nic nezměnilo a které budou splněny podle plánu - a všechny ostatní záležitosti, včetně dražeb či otázek možnosti investic v zemích mimo Evropskou unii, kde k určitým změnám došlo, aniž by se však změnila základní struktura balíčku nebo cílů v oblasti ochrany životního prostředí.
<P>
Pokud se týká konkrétně rozhodnutí, vnitrostátní cíle stanovené v návrhu pro členské státy zůstaly zachovány podle návrhu Komise. Členské státy budou vyzvány ke snížení emisí skleníkových plynů během období 2013 a 2020, a to podle lineární funkce a závazných ročních cílů. Tím se zajistí, že členské státy poměrným dílem pomohou ve všech odvětvích ekonomiky dosáhnout společného cíle Evropské unie, tedy 20% snížení do roku 2020.
<P>
Jedním z hlavních problémů diskusí o sdílení úsilí členských států byla potřeba dosažení rovnováhy mezi členskými státy při plnění jejich cílů přijetím účinné kontroly a opatření shody, aby se zajistila realizace dotčených cílů. Kompromisní dohoda o sdílení úsilí je vyvážená. Členským státům poskytuje uspokojivý stupeň pružnosti, aby mohly dosahovat svých cílů způsobem udržitelným z finančního hlediska a současně využívat silného systému kontroly a shody. Kromě toho zůstala zachována a byla zpřísněna Komisí navržená ustanovení o kontrolních opatřeních členských států a jim poskytnuté pomoci po přijetí nezbytných nápravných opatření.
<P>
Tato kompromisní dohoda o rozhodnutí o sdílení úsilí je významným úspěchem, který by se neuskutečnil bez vytrvalého úsilí Evropského parlamentu, a zejména zpravodajky Satu Hassiové. Proto vás všechny vyzývám, abyste hlasovali pro tuto dohodou.
<SPEAKER ID="371" NAME="Cornelis Visser" LANGUAGE="NL">
Paní předsedající, jsme potěšeni výsledkem klimatického balíčku, protože jasně odráží stanovisko nizozemských křesťanských demokratů (CDA) a skupiny Evropské lidové strany (Křesťanských demokratů) a Evropských demokratů. Je důležité, že si Evropa stanovila cíl snížení o 20 % do roku 2020, který se může dále snížit i na 30 %, bude-li uzavřena mezinárodní dohoda.
<P>
Nicméně je třeba, abychom zajistili, že bude zavedeno měřítko stejné pro všechny členské státy. Jinými slovy bychom měli zajistit, že všechny členské státy budou své cíle plnit stejně. Požadavky na snížení byly pro všechny členské státy stanoveny jednotlivě. To v zásadě přináší spravedlivé rozdělení a je důležité je, stejně jako dříve, zachovat. Nestane-li se tak, dostanou členské státy příliš mnoho volnosti. Když jeden členský stát dohodu dodrží, a druhý nikoliv, bude ohrožena hospodářská soutěž.
<P>
Netrpí tedy pouze životní prostředí. Postiženy jsou rovněž konkurenční podmínky pro společnosti a průmyslová odvětví mezi jednotlivými členskými státy. Ve zprávě Výboru pro hospodářské a měnové záležitosti jsem požádal, aby byla tomuto aspektu věnována zvláštní pozornost. Výbor musí pečlivě kontrolovat shodu a tam, kde to bude nutné, stanovit dodatečné požadavky. My v Parlamentu to budeme podrobně sledovat.
<SPEAKER ID="372" NAME="Sepp Kusstatscher" LANGUAGE="DE">
Paní předsedající, Výbor pro zaměstnanost a sociální věci vítá cíle a opatření, která pomohou zpomalit změnu klimatu a zmírnit její dopady.
<P>
Budu se nyní věnovat pouze jednomu hledisku sociální politiky: prosperita takzvaného prvního světa, nadvýroba a nadměrná spotřeba - zejména doprava s masivním používáním fosilních paliv - jsou hlavními příčinami nárůstu skleníkových plynů poškozujících klima. Na druhé straně dopady klimatické katastrofy, která visí ve vzduchu, nejvíce poškodí sociálně nejslabší a chudé. Nemají prostředky k tomu, aby se přizpůsobili. Ceny energií a potravin na ně tvrdě dopadají, daleko tvrději než na bohaté. Již existující hladomor se ještě drasticky zhorší.
<P>
Proto potřebujeme globální ofenzivu proti hladu ve světě. Požadujeme, aby byla zátěž snižování emisí skleníkových plynů rozdělena sociálně přijatelným způsobem.
<SPEAKER ID="374" NAME="Robert Goebbels" LANGUAGE="FR">
Pane předsedající, postup zvolený pro debatu o energetickém a klimatickém balíčku brání Parlamentu, aby vykonával svou činnost skutečně demokraticky.
<P>
Výsledkem neformálních trojstranných jednání je kompromis, který bude muset být přijat. Jsem nadále přesvědčen, že první čtení by Parlamentu umožnilo vnutit Radě lepší řešení, zejména pokud se týká přenosu technologií do nedostatečně rozvinutých zemí.
<P>
Snížení emisí musí být celosvětové, což znamená souhlas s účastí mechanismů čistého rozvoje, jež představují nástroje schválené v Kjótském protokolu.
<P>
Zpráva Výboru pro životní prostředí, veřejné zdraví a bezpečnost potravin byla v mnoha ohledech neodůvodněná a vycházela z fundamentalismu odsouzeného prezidentem Sarkozym. Zpravodajka musela ustoupit a spokojit se s 20 body odůvodnění. Zpráva Výboru pro průmysl, výzkum a energetiku se konečnému výsledku blížila mnohem více. Výsledek by býval lepší, kdyby Parlament mohl pracovat demokraticky transparentním způsobem.
<P>
Energetický a klimatický balíček zanechává v ústech hořkost, protože byl sjednán v zákulisí a bez skutečné veřejné diskuse.
<SPEAKER ID="375" NAME="Antonio De Blasio" LANGUAGE="HU">
Parlamentní Výbor pro regionální rozvoj se zdlouhavých debat o tomto návrhu také účastnil. Většina našich doporučení se zaměřuje na uznání skutečnosti, že se tento cíl dotýká podstaty hospodářské a sociální soudržnosti určitých regionů, a proto mohou být emise oxidu uhličitého úspěšně sníženy pouze tehdy, bude-li toto téma začleněno do politiky soudržnosti EU. Úvahy týkající se snížení emisí skleníkových plynů je také třeba začlenit do souboru podmínek pro podporu strukturálního rozvoje. Přestože jsou podmínky Evropské unie pro vlády členských států závazné, rovněž podstatně zatěžují místní a regionální vlády a další místní a regionální zastupitelská fóra a orgány v členských státech. Ambiciózních cílů lze dosáhnout pouze tehdy, pokud bude při harmonizaci a realizaci úkolů existovat trvalá vertikální spolupráce mezi ústředními vládami a místními regionálními orgány a také horizontální spolupráce mezi různými místními regionálními orgány. Těší nás, že jsme se pohnuli z místa, a správným směrem, avšak kromě společné reflexe je třeba, abychom úsilí ve všech členských státech EU nadále zintenzivňovali.
<SPEAKER ID="376" NAME="Péter Olajos" LANGUAGE="HU">
Je mi velmi líto, že ve sněmovně není přítomen pan ministr , nicméně moje politická skupina vítá a podporuje nový klimatický a energetický balíček Evropské unie a v něm obsažená ustanovení týkající se společného úsilí členských států. Podle skupiny Evropské lidové strany (Křesťanských demokratů) a Evropských demokratů se jedná o významný krok vpřed, protože jsou upraveny dosud neregulované oblasti, a od roku 2013 budou tedy měřeny a regulovány všechny zdroje emisí CO2. Největší předností tohoto balíčku podle mého názoru je, že bude existovat obchodní systém rovněž v oblasti "sdílení úsilí", což stejně jako v případě systému pro obchodování s emisemi umožní i v této oblasti využít tržních mechanismů k podpoře snižování emisí oxidu uhličitého.
<P>
Hlavním cílem skupiny PPE-DE je zvýšení ekologické inovace v Unii, aby mohla být ekonomika EU nejkonkurenceschopnější v oblasti technologií s nízkými emisemi oxidu uhličitého. To se naneštěstí setkává pouze s částečným úspěchem, protože Rada a Skupina sociálních demokratů v Evropském parlamentu trvaly na nadměrném - nakonec 80% - využitím mechanismů čistého rozvoje. Mechanismy čistého rozvoje v tomto objemu a společně se systémem pro obchodování s emisemi budou dohromady stát 63 miliard EUR, což je podle mého názoru příliš. Stejně tak je nešťastné, že podle rozhodnutí ministerských předsedů je podle balíčku požadováno dvouapůlnásobné snížení emisí společností v porovnání s členskými státy, což při současných ekonomických potíží ke škodě evropského průmyslu způsobí obzvláště nerovnoměrné rozdělení úsilí. Také členské státy jsou vůči sobě zaujaté a neodměňují ty, kdo plní své závazky, ani netrestají subjekty narušující důvěryhodnost Unie v otázkách klimatu. Obchod s kvótami může také představovat významný příjem pro státy střední a východní Evropy, které si již vedou dobře, a umožní jim další snižování emisí oxidu uhličitého v tuzemských a dopravních odvětvích s velkým potenciálem úspor. Celkově tato směrnice zaplňuje mezeru, a přes všechny své nedostatky je její význam přelomový. Jejím prostřednictvím se Evropská unie vydala na dlouhou cestu směrem k evropské společnosti s nízkými emisemi oxidu uhličitého, jež bude udržitelná rovněž z hlediska klimatu.
<SPEAKER ID="377" NAME="Edite Estrela" LANGUAGE="PT">
Na začátek musím srdečně poblahopřát zpravodajce paní Hassiové k obtížné práci, kterou odvedla, a za rozhodnost, s níž vyjednala kompromis. Musím rovněž poděkovat Komisi a Radě za jejich úsilí. Chtěla bych se vyjádřit k projevu stínového zpravodaje za skupinu Evropské lidové strany (Křesťanských demokratů) a Evropských demokratů. Chápu, že se ve své skupině necítí příjemně, ale Skupina sociálních demokratů v Evropském parlamentu samozřejmě nemůže být obětním beránkem.
<P>
Nebyl to jednoduchý proces, ale úsilí se tentokrát vyplatilo, bude-li možné uzavřít mezinárodní dohodu, v níž se členské státy zaváží ke 30% snížení emisí CO2. Návrhy Parlamentu rovněž vylepšily původní znění. Byly přidány dlouhodobé cíle 50% snížení emisí do roku 2035 a mezi 60 a 80 % do roku 2050. Odkazuje se rovněž na energetickou účinnost, kvalitu projektů v rámci mechanismu čistého rozvoje a záměr pomáhat třetím zemím ve snižování jejich emisí a při přizpůsobení se změně klimatu. Pro přísnější potrestání provinilců byl začleněn rovněž mechanismus nápravných opatření s faktorem 1,08. Dohoda by bezpochyby mohla být lepší, avšak nejhorší by bylo, kdyby nebyla uzavřena vůbec žádná dohoda.
<P>
Klimatický a energetický balíček je pro občany, životní prostředí a ekonomiku nanejvýš důležitou otázkou. Proto musíme dohodu dosaženou v Radě přivítat. Evropská unie jde úžasným příkladem, jak v Poznani uznal senátor John Kerry. Prostřednictvím této dohody Evropská unie skutečně vyslala velmi pozitivní signál svým dalším mezinárodním partnerům. Ukázala, že nadále vytrvale vede boj proti změnám klimatu a že stejné úsilí očekává od ostatních stran. Doufám, že Evropský parlament tento balíček zítra přijme, jako se k tomu chystá také Skupina sociálních demokratů.
<SPEAKER ID="378" NAME="Johannes Lebech" LANGUAGE="DA">
Pane předsedající, těch mnoho měsíců, které jsme strávili jednáním o klimatickém balíčku, bylo dramatických a vzrušujících a chtěl bych poděkovat paní Hassiové a stínovým zpravodajům za jejich konstruktivní a otevřenou spolupráci. Je dobře, že jsme dosáhli konkrétního výsledku, i když podle názoru Parlamentu jsme měli být ještě ambicióznější. Od samého počátku jsme prosazovali ambiciózní klimatický balíček, abychom byli v Kodani důvěryhodní. Zejména jsme bojovali proti tomu, aby byla členským státům ponechána možnost nakupovat příliš mnoho snižování emisí CO2 mimo Evropu. V tomto ohledu získaly pružnost, ale samozřejmě ji nemusí využít. Mechanismy pružnosti by měly být považovány za nouzová opatření, nikoliv za prostředek k dosahování cílů. Proto bychom byli pro přísnější postihy členských států, aby se zajistilo, že do roku 2019 nevstoupíme s některými zeměmi, které nebudou mít své cíle zdaleka splněny. Členské státy by se měly chovat zodpovědně a ihned začít plánovat, jak sníží své emise skleníkových plynů mimo systém obchodování s emisemi. Musí vytvořit nezbytný rámec pro nižší nárůst CO2 prostřednictvím účinnějšího využívání energie a jejích udržitelnějších forem. Zítřejší hlasování znamená konec příprav evropského klimatického balíčku, ale je pouze jedním krokem směrem k lepší klimatické politice zaměřené na planetu. Nezbytná práce je nyní rozdělena, existují prostředky pro dosažení cílů a nyní musí jednat členské státy. To si žádá politickou vůli a vedení. Nezapomínejte: klimatický balíček je výchozím bodem pro jednání v Kodani, kde nezbytně musíme uzavřít mezinárodní dohodu. Na závěr bych vás chtěl upozornit, že cílem pro mezinárodní dohodu není snížení o oslavovaných 20 %, ale o 30 %, a tento ambiciózní cíl je také uveden v dohodě, kterou zítra přijmeme.
<SPEAKER ID="379" NAME="Liam Aylward" LANGUAGE="GA">
Pane předsedající, vlády všech členských států byly nervózní, když pracovaly na jednotném evropském finančním systému. Jednalo se o obrovský problém a státy se strachovaly o pracovní postup a případné výsledky. Nyní euro používá každý den 320 milionů lidí. Od jeho zavedení uplynulo téměř deset let.
<P>
Nyní se všechny členské státy pouští do realizace dalšího nesmírně rozsáhlého návrhu v oblasti ochrany budoucnosti životního prostředí. Všichni musí v rámci tohoto návrhu jednat aktivně. Musíme zajistit zachování rovnováhy mezi životním prostředím a ekonomikou. Musí být chráněny rovněž společnosti, protože existuje nebezpečí jejich stěhování z jedné země do druhé.
<P>
Tato výzva nám poskytuje příležitost budovat ekologickou industrializaci a zvyšovat zaměstnanost. Od nynějška musí všechny členské státy klást větší důraz na výzkum a vývoj. Velmi mě těší, že se pozornost věnuje irským potřebám v oblasti zemědělství. Tato mimořádná dohoda bude platit i po uzavření další mezinárodní dohody. Toto ujednání umožní Irsku zastavit svou produkci emisí plynů rozvojem plánu v oblasti lesnictví.
<P>
Tento vnitrostátní plán v oblasti lesnictví je s ohledem na Kjótský protokol velmi důležitý a zaujímá v souvislosti s ním ústřední postavení. Budou však chráněni také zemědělci, což je skutečně velice důležité.
<SPEAKER ID="380" NAME="Roberto Musacchio" LANGUAGE="IT">
Pane předsedající, dámy a pánové, když dnes v této sněmovně hovořil prezident Sarkozy, upřímně ocenil povahu kompromisu o klimatickém balíčku.
<P>
Sdílení úsilí je součástí tohoto kompromisu. Otázkou každého kompromisu je zjistit, co rozvíjí, kam směřuje a zdali dokáže reagovat na výzvu. Při pohledu na rozsah ekologické a hospodářské krize nemůžeme pomoci, pouze můžeme být znepokojeni, jak mnoho toho bylo zeslabeno. Pokud posloucháme například slova italského ministerského předsedy, pana Berlusconiho, zdá se, že existuje snaha nechat věci, tak jak jsou, a bezmála podvádět občany: to se skrývá za takzvanou jednomyslností států, o níž hovořil pan Sarkozy. Víme, že slova pana Berlusconiho jsou propaganda, protože takto věci kolem tohoto balíčku nefungují. Naproti tomu patří velký dík Parlamentu, který jednal nejen evropštěji, ale také pokrokověji než Rada a členské státy.
<P>
Otázkou tedy není pouze vzájemná rovnováha institucí, ale také jejich dynamika. Parlament by měl získat významnější úlohu právě proto, že potřebujeme více demokracie. Proto použijeme své hlasy k demonstraci naší loajality k parlamentním dokumentům a před touto sněmovnou bych chtěl prohlásit, že Výbor pro životní prostředí, veřejné zdraví a bezpečnost potravin obdivuhodně pracoval na dosažení pokroku, a v tomto případě, narozdíl od toho, co říkal pan Goebbels, jednala paní Hassiová velmi zkušeně a účinně.
<SPEAKER ID="381" NAME="Riitta Myller" AFFILIATION="PSE">
(FI) Pane předsedající, také já chci poděkovat zpravodajce paní Hassiové a všem, kteří se zúčastnili rozhovorů o této náročné směrnici.
<P>
Zcela zřejmě potřebujeme rovněž přísné, obhajitelné cíle pro odvětví stojící mimo obchodování s emisemi, protože nám velmi pomohou zajistit, abychom vytvořili energeticky účinnou společnost.
<P>
V odvětvích, na něž se vztahuje tato směrnice, jako například stavebnictví, doprava, zemědělství a nakládání s odpadem, máme příležitost rozvíjet nové dovednosti a odborné znalosti, které se v nich již ve velké míře vyskytují. Bude-li existovat náležitá regulace, bude možné využít i těchto dovedností a odborných znalostí. Proto bylo výborné, že se Parlamentu podařilo do této směrnice jednoznačně přidat slova "energetická účinnost".
<SPEAKER ID="382" NAME="Adina-Ioana Vălean" AFFILIATION="ALDE">
Pane předsedající, vítám dohodu o klimatickém balíčku uzavřenou minulý týden a blahopřeji našim zpravodajům a francouzskému předsednictví k jejich výkonnosti.
<P>
Bylo důležité zachovat naše ambiciózní cíle, avšak za současných ekonomických otřesů bychom si nemohli dovolit uložit na náš průmysl nereálnou zátěž a bránit evropské konkurenceschopnosti. Zejména v případě rozhodnutí o sdílení úsilí proto vřele vítám pružnost poskytnutou členským státům v zájmu dosažení jejich cílů, přičemž se namísto postihů zavádí nápravná opatření.
<P>
Tak vždy znělo mé stanovisko ve Výboru pro průmysl, ale chci jej zopakovat. Pružnost je potřebná, a to je ještě zásadnější při regulaci nových odvětví, a před zavedením přísnějších ustanovení potřebujeme posouzení dopadů.
<P>
Jsem rovněž velmi potěšena, že byl i v případě vyšších cílů v oblasti snižování emisí zaručen postup spolurozhodování. Je to zásadní záležitost. Naši občané nás sem nevyslali, abychom se nemohli vyjadřovat k tak důležitým rozhodnutím.
<SPEAKER ID="383" NAME="Anni Podimata" AFFILIATION="PSE">
(EL) Pane předsedající, paní komisařky, páni komisaři, pane úřadující předsedo Rady, balíček návrhů v oblasti energetiky a klimatu, o němž dnes diskutujeme, neodráží přesně ambiciózní cíle předložené před rokem na žádost Evropské rady Evropskou komisí. Neplní rovněž doporučení několikrát předložená příslušnými parlamentními výbory. Návrhy Parlamentu - a při této příležitosti chci poblahopřát zpravodajce paní Hassiové a všem, kdo se na nich podíleli - byly realistické, vyhovující a současně ambiciózní a odrážely závazek Evropské unie zachovat a posílit její vedoucí úlohu v rámci globálního úsilí o řešení změny klimatu. Návrhy, o nichž dnes diskutujeme, již nejsou stejně vyvážené, protože jejich ambice omezil kompromis , což je pro nás všechny jakožto občany Evropské unie zcela nezbytné. Pokud jde o mechanismy čistého rozvoje, skutečnost, že členským států umožňují náhrady za většinu snížení emisí, k nimž jsou vyzývány, prostřednictvím projektu kreditů ve třetích zemích, znamená riziko vysílání špatných signálů při přípravě na konferenci v Kodani.
<SPEAKER ID="384" NAME="Justas Vincas Paleckis" AFFILIATION="PSE">
(LT) Přestože zpravodajka představila svou zprávu s určitým pesimismem, domnívám se, že odvedla vynikající práci. Koneckonců se nyní díky kompromisu dozvíme, jakou měrou budou jednotlivé země EU muset přispět k závazku EU snížit v konkrétních oblastech o jednu pětinu emise skleníkových plynů způsobujících změnu klimatu.
<P>
Podobně jako další členské státy EU 21. století s nízkým HDP na obyvatele bude také Litva oprávněna zvýšit své emise o 15 %. Dodržování kvót však zatíží staré i nové členské státy. Proto bychom neměli zapomínat, že nejlevnější a nejčistší energií je uspořená energie. Směrnice o stabilních zdrojích energie, kvalitě paliva a šetrnosti vozidel vůči životnímu prostředí musí být uplatňována přísněji a s větším důrazem na kvalitu. Také je velmi důležité, zejména pro členské státy EU 21. století, navýšení finančních prostředků přidělených Evropskou unií na zvýšení energetické účinnosti v obytných budovách.
<SPEAKER ID="385" NAME="Paul Rübig" AFFILIATION="PPE-DE">
(DE) Pane předsedající, chtěl bych pouze poukázat, že je třeba přihlédnout k rozdílné situaci v členských státech, a to na základě hrubého domácího produktu. Například Německo využívá k výrobě energie velké množství uhlí, zatímco Francie velmi spoléhá na jadernou energii. V celé Evropě potřebujeme bezpečnostní normy pro jaderné elektrárny a nezávislý regulační orgán, který bude také vydávat nezbytné předpisy.
<P>
Stále nebylo dosaženo cíle vynětí malých a středních podniků z limitu 50 000 tun CO2 To je vážným důvodem obav, protože malé podniky nemohou zvládnout byrokratické náklady.
<SPEAKER ID="386" NAME="Carl Schlyter" AFFILIATION="Verts/ALE">
(SV) Chtěl bych poděkovat paní Hassiové, protože odvedla tu nejlepší práci, jakou mohla, avšak Rada bohužel nechce spolupracovat. Naneštěstí naše Rada zavírá oči před skutečností, že my v Evropě musíme převzít svůj díl odpovědnosti při řešení klimatických problémů. Nemůžeme odsunout 80 % své odpovědnosti za naše hranice a připustit, aby nejchudší země světa při realizaci svého klimatického trhu draze platily za svou činnost v oblasti ochrany klimatu, zatímco my budeme přijímat snadná a levná opatření. To je kolonialismus nejhoršího ražení.
<P>
Máme-li splnit své cíle v oblasti ochrany klimatu, je třeba, abychom naše emise snížili o 70-80 %. Touto politikou je namísto toho snížíme o 7-8 %. To je zcela nedostatečné a ukazuje to na naprostý nedostatek solidarity. Otázkou je, zdali za tak nezodpovědnou politiku, která postihne nejen lidstvo, ale i celou planetu, nepoženou budoucí generace Radu ministrů k odpovědnosti před Mezinárodním soudním dvorem v Haagu. Děkuji vám.
<SPEAKER ID="387" NAME="Kathy Sinnott" AFFILIATION="IND/DEM">
Pane předsedající, klimatický a energetický balíček, zejména snižování emisí skleníkových plynů, je oslavován jako triumfální krok a já souhlasím s tím, že toto úsilí odráží silnou vůli řešit otázku změny klimatu. Avšak někteří kritizují mou zemi a Nový Zéland za vysoké emise v zemědělství.
<P>
Obě mají malý počet obyvatel a mnoho kusů dobytka, což vychyluje údaje o emisích. Nebereme na vědomí, že irské a novozélandské zemědělství živí svět daleko za svými hranicemi? Hovořit o donucení těchto zemí ke snížení stavu jejich stád je s ohledem na zabezpečení dodávek potravin a změnu klimatu šílené. Jsou to země, které zvyšují stav svých stád tím nejudržitelnějším způsobem, protože se tato stáda živí travou. Namísto toho je třeba, abychom podporovali výzkum a vývoj, který by měl nalézt způsoby - jiné krmivo, jiné harmonogramy růstu - pro snížení emisí ze zvířat tam, kde to bude možné, a nezabíjeli samotná zvířata.
<SPEAKER ID="388" NAME="Charles Tannock" AFFILIATION="PPE-DE">
Pane předsedající, evropští občané jsou hluboce znepokojeni dopady změny klimatu a podporují uspořádání naší budoucnosti, které bude nízkouhlíkové a založené na ekologické energii. Proto je správné, že Radě vysíláme silný signál týkající se našich společných závazků.
<P>
Občané, které zastupujeme, se však také velmi obávají světové finanční krize. Pro ně se alespoň nyní zajištění pracovních určitě stává naléhavější otázkou než globální oteplování a obnovitelná energie. Přesto nemůžeme dovolit, aby ekonomiky evropských států vytlačily změnu klimatu z pořadu jednání. Stejně tak nemůžeme přijetím unáhlených opatření dále oslabovat naše klíčová průmyslová odvětví a pracovní trhy.
<P>
Celkově jsem přesvědčen, že tento balíček - klimatický balíček "třikrát dvacet" - toto dilema odráží a snižuje riziko, že bude evropský průmysl nucen k přemístění do zemí s mírnějšími právními předpisy. Londýn, který zastupuji, také velmi usiluje o obchodování s emisními povolenkami podle systému pro obchodování s emisemi.
<P>
Podle Davida Camerona, předsedy naší strany a doufám, že i příštího ministerského předsedy Spojeného království, je přijetí společného přístupu k řešení změny klimatu také jádrem postoje mé strany k Evropské unii.
<SPEAKER ID="389" NAME="Anders Wijkman" AFFILIATION="PPE-DE">
Pane předsedající, směrnice, o které nyní diskutujeme, má velkou slabinu. Kvůli umožnění tak vysokého stupně pružnosti prostřednictvím snižování ve třetích zemích mě zajímá, jaké dopady vzniknou. Důležitou zásadou je hospodárnost výdajů a nám předložený kompromis by byl v navržené podobě v pořádku, kdyby bylo cílem snížení celosvětových emisí o 20 %. Pak by mělo smysl udělat to, co je nyní navrhováno.
<P>
Vědci nám však tvrdí, že z dlouhodobého hlediska musíme snížit emise o 80 až 95 %. Nedokážu si představit, jak by to bylo možné, kdybychom většinu našeho úsilí odsunuli na rok 2020 a později. Potřebujeme komplexní transformaci přepravy energie v průmyslové výrobě, stavebnictví atd. Umožněním 60 až 80% snížení v oblasti mimo systém pro obchodování s emisemi v jiných částech světa k tomu nedojde.
<SPEAKER ID="390" NAME="Satu Hassi" LANGUAGE="FI">
Pane předsedající, dámy a pánové, děkuji vám za tuto rozpravu.
<P>
Jak jsem již uvedla, toto rozhodnutí je krok správným směrem, přestože se jedná o kratší krok, než bych si přála. Podporuji toto rozhodnutí, přestože jsem kritizovala jeho doposud největší problém, kterým je konkrétně pružnost.
<P>
Proč je toto krásně znějící slovo "pružnost" problémem? Mohlo by se zdát, že mnohé vlády řádně nedocenily význam pokynů Mezivládního panelu pro změnu klimatu. Podle panelu OSN pro změnu klimatu (IPCC) je třeba, aby průmyslové země do roku 2020 snížily své celkové emise o 25 až 40 %. Kromě toho musí rozvojové země snížit v porovnání s běžným stavem své emise o 15 až 30 %. Tyto údaje se týkají snížení emisí na území dotčených zemí.
<P>
Přesuneme-li více než polovinu našich snížení emisí na rozvojové země, zvýšíme jejich povinný objem snížených emisí na úroveň, která bude fyzicky nezvládnutelná.
<P>
To se týká obrovského nedostatku porozumění spojeného s názorem, že automobilová doprava se nemůže zvyšovat věčně, protože velmi vysoký podíl emisí uvedených v tomto rozhodnutí o sdílení úsilí pochází právě ze silniční dopravy.
<P>
Jak jsem uvedla ve svém úvodním vystoupení, doufám, že vlády převezmou svou odpovědnost rozsáhleji, než umožňuje toto rozhodnutí, a za účelem snížení emisí investují ve svých vlastních zemích. Tím se umožní trvalé snížení emisí, a nikoliv takové, které bude třeba každý rok znovu nakoupit v zahraničí. Tento způsob v našich zemích také vytvoří pracovní místa.
<SPEAKER ID="391" NAME="Předsedající">
Rozprava je ukončena.
<P>
Hlasování se bude konat ve středu 17. prosince 2008.
<P>
Písemná prohlášení (článek 142)
<SPEAKER ID="973" NAME="András Gyürk  " LANGUAGE="HU">
Přijetím klimatického a energetického balíčku se Evropská unie skutečně zavázala k boji proti změně klimatu. Dohodu, na které se úspěšně pracovalo po mnoho měsíců, lze bezpochyby považovat za historicky významnou. Současně však nemůžeme nezmínit, že tento kompromis v několika bodech nese známky nedostatečné soudržnosti.
<P>
Přestože klimatický balíček prošel od doby předložení návrhu Komise významnými změnami, nebylo nalezeno řešení jeho nejvýraznější nesrovnalosti. Tedy že směrnice přijatá Radou nesprávně určuje výchozí rok, a tím retušuje dosavadní činnost členských států v oblasti škodlivých emisí. To vše vysílá signál, že dosavadní výsledky nic neznamenají; nové právní předpisy umožní všem začít znovu s čistým štítem. To nepobízí tvůrce politik k nezbytným opatřením, ale spíše k dalším změnám pravidel.
<P>
Považujeme za nepřijatelné, aby se stávající návrh týkal stejně těch, kdo již podstatně snížili své emise, a těch, kdo dokonce umožnili jejich zvýšení. Domníváme se, že Evropská unie poškodí vlastní důvěryhodnost, přijme-li předpisy, v nichž nebudou zohledněny výsledky Kjótských závazků.
<P>
Domníváme se, že stanovení ambiciózních cílů Evropské unie v oblasti ochrany klimatu uvedených v právních předpisech je prozíravým krokem. Byli bychom však ještě spokojenější, kdyby se dohoda nezměnila v další memento dvojitých norem a nekonzistentnosti.
<SPEAKER ID="392" NAME="Zbigniew Krzysztof Kuźmiuk  " LANGUAGE="PL">
Pane předsedající, pane komisaři, v souvislosti s rozpravou o opatřeních ke snižování emisí skleníkových plynů bych rád upozornil na tyto otázky:
<P>
1. Přijetím roku 2005 za referenční bod pro určení rozsahu snížení emisí oxidu uhličitého nové členské státy souhlasily s nepřihlédnutím ke snížení emisí oxidu uhličitého dosaženému od roku 1990 trvalou restrukturalizací průmyslu. Polsko snížilo mezi lety 1990 a 2005 své emise oxidu uhličitého o 30 %. To bylo spojeno s obrovskými sociálními náklady, zejména s více než 20% nezaměstnaností.
<P>
2. Závazek k dalšímu 20% snížení do roku 2020 a současně k nákupu 30 % emisních práv až do roku 2013, což se bude postupně zvyšovat na 100 % v roce 2020, naneštěstí způsobí výrazný nárůst cen tepla a elektřiny určených obyvatelstvu. Bude to rovněž znamenat výrazný nárůst cen energií pro průmysl. Mnohé energeticky náročné oblasti výroby, například ocelářská výroba, výroba cementu a vápenných a umělých hnojiv, mohou v těchto zemích kvůli takovému růstu cen přestat existovat, což by mělo negativní dopady na společnost.
<P>
3. Pokud se Spojené státy a jihovýchodní Asie nebudou účastnit vypracovaného programu pro emise oxidu uhličitého za stejných podmínek jako EU, obrovské finanční a hospodářské úsilí EU přijde vniveč. EU je odpovědná pouze za 14 % světových emisí CO2, zatímco Spojené státy a jihovýchodní Asie za více než 80 %.
