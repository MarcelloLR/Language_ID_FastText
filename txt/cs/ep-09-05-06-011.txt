<CHAPTER ID="011">
Výroční zpráva o dodržování lidských práv ve světě za rok 2008 a politika Evropské unie v této oblasti (rozprava)
<SPEAKER ID="292" NAME="Předsedající">
Dalším bodem je zpráva, kterou předkládá pan Obiols i Germà jménem Výboru pro zahraniční věci, o Výroční zprávě o lidských právech ve světě v roce 2008 a politice EU v této oblasti.
<SPEAKER ID="293" NAME="Raimon Obiols i Germà">
zpravodaj. - (ES) Paní předsedající, chtěl bych se stručně vyjádřit k obsahu výroční zprávy o lidských právech ve světě a úloze Evropské unie v této oblasti. Nejdříve bych chtěl poukázat na to, že zpráva má dva různé cíle: za prvé popsat a zhodnotit situaci v oblasti lidských práv v řadě zemí a regionů světa, která je bohužel velmi špatná a často hraničí s lidskou tragédií nebo se jí již stala; za druhé provést hodnocení na základě předchozí zkušenosti tohoto Parlamentu při přijímání stanovisek k nejrůznějším problémům, což rovněž vychází z přání zpravodaje, aby zpráva odpovídala většině stanovisek a opatření různých orgánů Evropské unie a neupozorňovala na sporné otázky, ale spíše hledala společné prvky. Zpravodaj se totiž domnívá, že přijetím společných postojů získáme sílu a efektivitu pro tento zdlouhavý a obtížný úkol zlepšit stav lidských práv ve světě.
<P>
Další aspekt, na nějž jsem se konkrétně zaměřil, je úsilí o rozpoznání specifických priorit, nebo jinými slovy potřeba shrnout, jaké by mohly být základní směrodatné součásti opatření ze strany Evropské unie v oblasti lidských práv ve světě.
<P>
Rád bych k tomuto tématu zmínil devět různých bodů, které byly jednoznačně označeny v příspěvcích mých kolegů a ve všeobecném rámci zprávy. První z nich jsem označil termínem, který je z historického hlediska možná mírně nadsazený, a je jím bezodkladná priorita bojovat za definitivní zrušení trestu smrti na celém světě. Po vzoru předchozích generací, kterým se v minulosti podařilo dosáhnout odstranění otroctví ve všech částech světa, se domníváme, že pro naši generaci je v dnešní době zajisté uskutečnitelné dosáhnout historického cíle zrušení trestu smrti na celém světě a že Evropská unie musí jít v čele tohoto boje a v této otázce sehrát klíčovou úlohu.
<P>
Druhým bodem je zvláštní důraz na "feminizaci boje ze lidská práva", jak jej nazývá zpráva. Jinými slovy, upozorňuje na skutečnost, že ženy tvoří část lidstva, která nejvíce trpí útoky proti lidským právům, a že by tomu Evropská unie měla věnovat zvláštní pozornost a důležitost. Součástí této priority je rovněž otázka lidských práv dítěte, jichž se týká několik bodů zprávy, které jsou dle mého názoru docela zajímavé.
<P>
Za třetí, zpráva vyzývá k souladu mezi orgány Společenství. Není ničím dáno, že by orgány měly své specializované funkce - více reálné politiky v Radě a eventuálně v Komisi a více principů v Parlamentu -, pro zvýšení efektivity je však nezbytné jejich postoje sladit.
<P>
Čtvrtým bodem je zmínka o nutnosti rozšířit a prohloubit velmi pozitivní jev, jímž je dialog o lidských právech se zeměmi, které nejsou členy EU.
<P>
Na závěr, zpráva vyjadřuje, že je nezbytné usilovat o spojenectví v rámci mezinárodních institucí, a předejít tak situacím, jako je například v Radě OSN pro lidská práva, v níž je zastoupení Evropské unie v jistém slova smyslu někdy menšinové.
<SPEAKER ID="294" NAME="Jan Kohout">
úřadující předseda Rady. - Paní předsedající, chtěl bych vyjádřit, že si Rada velmi cení práce zpravodaje, pana Obiols i Germà, a parlamentního podvýboru pro lidská práva. Pane Obiols i Germà, v průběhu tohoto volebního období jste byl neúnavným a hodnotným partnerem v naší společné práci ohledně otázek z oblasti lidských práv.
<P>
Vaše zpráva je příležitostí ke kontrole celkové politiky Unie v oblasti lidských práv. Jsme si velmi dobře vědomi toho, že v ní stále čelíme mnoha problémům. Upevnění vztahů mezi orgány EU nám pomůže v tom, že je budeme moci řešit společně. Zpráva je cenným nástrojem, díky němuž se můžeme ohlédnout za tím, čeho jsme dosáhli.
<P>
Evropský parlament zdůrazňuje význam výroční zprávy Evropské unie o lidských právech. Částečně jsme uspěli ve snaze o to, aby zpráva byla zajímavější, čtivá a užitečná, avšak stále je ještě co zlepšovat. Budeme na tom nadále pracovat. Vaše zpráva nám jistě pomůže při zvažování možností, jak zvýšit všeobecný soulad politik EU v oblasti lidských práv. Nyní na toto téma probíhají diskuse a já bych vás chtěl ujistit, že ať už jejich výsledek bude jakýkoli, vyvineme veškeré úsilí ke zviditelnění naší práce v otázkách lidských práv. Bylo by toho možné dosáhnout efektivním využívám internetových zdrojů anebo zvýšením publicity výroční zprávy.
<P>
Rovněž jste zdůraznil, že je třeba věnovat více pozornosti úloze OSN v této oblasti. Nadále jsme, dle doporučení zprávy paní Andrikienė, vyvíjeli společné úsilí na mezinárodních fórech, především v Radě OSN pro lidská práva a ve třetím výboru Valného shromáždění Organizace spojených národů. Snažíme se zlepšit naše úsilí a prosadit se ve stále náročnějším prostředí. Není to jednoduché, avšak chtěl bych vás upozornit na řadu úspěchů.
<P>
Intenzivně jsme pracovali na tom, abychom Radě OSN pro lidská práva zajistili větší důvěryhodnost. Rok 2009 lze považovat za klíčové zkouškové období pro fungování Rady pro lidská práva. EU sehrála aktivní úlohu na desátém zasedání Rady pro lidská práva a zajistila přijetí řady významných iniciativ, například prodloužení mandátů pro Barmu/Myanmar a Korejskou lidově demokratickou republiku, a rezoluci skupiny GRULAC (Group of Latin American and Caribbean countries) o právech dítěte. Zklamalo nás však, že se nám nepodařilo prodloužit mandát pro nezávislého odborníka pro Demokratickou republiku Kongo.
<P>
Na valném shromáždění byla potvrzena úloha třetího výboru pro ochranu a podporu lidských práv a EU se aktivně zúčastnila 63. zasedání valného shromáždění OSN. Přineslo to pozitivní výsledky, především pro další vývoj rezoluce o trestu smrti. Tomuto tématu je věnována značná část vaší zprávy. I my jsme jej pravidelně probírali s partnery, včetně nejvyšších úrovní, kteří sdílí naše postoje, abychom tak podpořili obecný trend směřující k jeho úplnému zrušení. V tomto úsilí budeme pokračovat.
<P>
Chtěl bych se několika slovy zmínit o obecných zásadách EU. Poté, co byly revidovány obecné zásady Evropské unie v oblasti lidských práv a byly přijaty nové pokyny v oblasti násilí páchaného na ženách, se nyní soustředíme na jejich provedení. Předsednictví například prosadilo některé návrhy, jako je zařídit, aby byly vedoucím misí a delegací Komise zaslány poznámky k pokynům. Rovněž máme v záměru tyto otázky zmínit v dialozích a konzultacích se třetími zeměmi.
<P>
Zpráva upozorňuje na otázku práv žen a já jsem si vědom toho, že pan Obiols i Germà tomuto tématu připisuje zvláštní význam. Je jednou z našich čtyř nejdůležitějších priorit. Pracujeme na provádění rezoluce Rady bezpečnosti OSN č. 1325, již využíváme jako hlavní princip pro opatření evropské bezpečnostní a obranné politiky a která nám umožnila vyvinout rámec pro integraci rovnosti mužů a žen.
<P>
Co se týče ochránců lidských práv, EU bude nadále spolupracovat s organizacemi občanské společnosti. V rámci Rady stále pokračuje práce na oficiální úrovni ohledně možnosti rozšířit vydávání víz ochráncům lidských práv. V dialogu se třetími zeměmi zůstane naším ústředním tématem svoboda projevu a jednotlivé případy.
<P>
Co se týče dialogů a konzultací se třetími zeměmi, EU bude nadále vyvíjet veškeré úsilí o to, aby se tyto nástroje staly ještě účinnějšími prostředky pro uplatňování naší politiky lidských práv. Konkrétně jsme se zavázali, že budeme vést dialog na lokální úrovni s pěti zeměmi Latinské Ameriky - Brazílií, Kolumbií, Argentinou, Chile a Mexikem - a že zahájíme dialog se zbývajícími zeměmi Střední Asie.
<P>
Chtěl bych v několika slovech zmínit 27. konání dialogu mezi EU a Čínou o lidských právech, které proběhne dne 14. května v Praze. Je velmi důležité zajistit, aby naše rozhovory byly co nejkonstruktivnější a aby přinesly podstatné výsledky. Dialog mezi EU a Čínou o lidských právech je nejzdlouhavější. Je třeba jej přizpůsobit tak, aby odrážel pokrok, jehož jsme dosáhli v našem vnímání lidských práv. Oba naše orgány pozorně sledují vývoj v Číně. Na tento rok jsme naplánovali různé události, které nám umožní zůstat v úzkém komunikačním spojení s našimi čínskými protějšky. Tohoto dialogu si velmi ceníme. Těšíme se, až začne přinášet stále hmatatelnější výsledky.
<P>
Závěrem bych chtěl podtrhnout skutečnost, že podpora a dodržování lidských práv v celém světě je jednou z hlavních priorit naší vnější politiky. Prostřednictvím demarší, prohlášení a našich různých politických dialogů a operací k řešení krizí pracuje EU na zlepšení dodržování lidských práv po celém světě. Abychom dosáhli výsledků, musíme zaujmout jednotný přístup. Velmi vítáme skutečnost, že Parlament byl vždy v první linii těch, kteří prosazují větší soudržnost na všech úrovních.
<P>
Jsem velmi vděčný za práci tohoto Parlamentu a za jeho podporu otázkám lidských práv. Hodnota Sacharovovy ceny jako nástroje pro propagaci našich společných hodnot je všeobecně uznávána. Budeme nadále zkoumat, do jaké míry může použití doložek o lidských právech, sankcí a dialogů - jež byly všechny rozsáhle prověřeny tímto Parlamentem - sehrát efektivní úlohu v naší celkové vnější politice, a zároveň budeme zajišťovat nejvyšší standardy respektování lidských práv.
<SPEAKER ID="295" NAME="Jacques Barrot" LANGUAGE="FR">
Paní předsedající, dámy a pánové, je mi velkou ctí zúčastnit se této rozpravy v plénu, která se týká vaší zprávy, pane Obiols i Germà. Zastupuji zde paní Ferrero-Waldnerovou, která zůstala v Praze na summitu Evropské unie a Kanady.
<P>
Nejdříve bych chtěla panu Obiols i Germà poděkovat za jeho kvalitní práci. Děkuji, že vaše zpráva vyznívá pozitivně, což je dokladem mnohaletého vynaloženého úsilí Komise a Rady o uskutečnění doporučení Parlamentu.
<P>
Ať už to bylo v rámci dialogů o lidských právech nebo v politických rozhovorech s mezinárodními orgány, všechny orgány EU se zasazovaly o další pokrok a o to, aby Evropská unie získala pověst zapáleného a věrohodného zastánce ochrany a podpory lidských práv, základních svobod, demokracie a právního státu.
<P>
Uplynulý rok 2008 byl ve znamení oslav k příležitosti 60. výročí přijetí Všeobecné deklarace lidských práv, jež všechny evropské orgány oslavily společně. Rovněž byl rokem, v němž Komise vyčlenila dvě priority, ženy a děti, a vyznačoval se propagací interinstitucionálního přístupu.
<P>
Snažili jsme se uplatnit několik obecných doporučení, která se objevila v předchozích zprávách, a rovněž zpráva, jíž se zabýváme dnes, je velmi dobře přepracovala. Dohodli jsme se na tom, že co se týče uplatňování pokynů k právům dítěte zaměříme naši činnost na určité země, a ke sledování těchto opatření jsme využili ambasád členských států Evropské unie a delegací Evropského společenství. Tím způsobem jsme se dostali do čela boje proti jedné z nejhorších forem porušování lidských práv a práv dítěte, jíž je najímání dětských vojáků a utrpení, které dětem přináší ozbrojené konflikty.
<P>
Dovolte mi několik příkladů. Dne 10. prosince 2007 přijala Unie nové obecné zásady týkající se práv dítěte. V první fázi se zaměří na násilí páchané na dětech. Zahajujeme pilotní program, který je zacílen na deset zemí na různých kontinentech. Byly vybrány země, jejichž vlády se již zavázaly, že budou potírat násilí páchané na dětech a potřebují dodatečnou mezinárodní pomoc k tomu, aby v boji proti tomuto násilí mohly pokračovat. V červnu roku 2008 Rada Evropské unie přezkoumala obecné zásady týkající se dětí postižených ozbrojenými konflikty tak, aby mohla efektivnějším a globálnějším způsobem řešit krátkodobé, střednědobé i dlouhodobé důsledky, které ozbrojené konflikty způsobují dětem.
<P>
Sdělení Komise obsahuje zvláštní ustanovení týkající se dětí, které spadají pod rámec vnějších opatření Evropské unie, a doporučení zaujmout soudržný přístup, aby bylo možné v právech dítěte dosáhnout pokroku a zlepšit situaci dětí ve světě. Sdělení bylo předmětem velmi rozsáhlé konzultace. Zvláštní pozornost je v něm věnována nevládním organizacím. Na základě tohoto sdělení a s ním spojeného akčního plánu Rada Evropské unie v květnu roku 2008 přijala závěry, jejichž cílem je posílení vnějších politik Unie v oblasti práv dítěte.
<P>
V roce 2009 pokračujeme ve stejném duchu s následujícím iniciativami. V červnu uspořádá Komise v Bruselu Evropské fórum pro práva dítěte. Jeho hlavním tématem bude dětská práce. Budeme se zasazovat o to, aby se na něm podílely všechny zúčastněné strany. Já osobně mu přisuzuji velký význam. V červenci zorganizuje švédské předsednictví a Komise fórum nevládních organizací ve Stockholmu, které se bude konkrétně zabývat násilím páchaným na dětech. A nakonec během podzimu zveřejníme zprávu o opatřeních přijatých Unií v boji proti dětské práci, především těch, které souvisí s obchodováním. Rok 2009 je tedy rokem, v němž máme dále rozvíjet závazek Evropské unie vůči dětem.
<P>
Nyní přejdu k právům žen. V uplynulých měsících posílila Evropská unie svoji vnější politiku v oblasti práv žen. Nové zásady týkající se násilí páchaného na ženách a boje proti všem druhům diskriminace žen doporučuje řadu opatření. Ta budou využívat závazku a podpory misí Unie a delegaci Komise.
<P>
Chtěl bych poukázat na skutečnost, že ministři zahraničí EU nedávno přijali globální přístup Unie k provádění rezolucí Rady bezpečnosti OSN č. 1325 a 1820. Rovněž bychom si měli připomenout kladnou reakci generálního tajemníka OSN na společnou výzvu, kterou v roce 2008 předložila paní Ferrero-Waldnerová a dalších 40 žen, jež na mezinárodní úrovni zastávají významné funkce.
<P>
Vybízely v ní Spojené národy, aby uspořádaly ministerskou konferenci věnovanou přezkumu rezoluce č. 1325. Konání této konference je naplánováno na rok 2010. Samozřejmě budeme spolupracovat se švédským předsednictvím na přípravách postojů, jež bude třeba při přezkumu rezoluce zaujmout.
<P>
To je vše, paní předsedající, jistě bych mohl mluvit dále, avšak chtěl bych ještě jednou zdůraznit, že posílení evropské politiky v oblasti boje za demokracii a lidská práva samozřejmě vyžaduje vysokou míru soudržnosti mezi jednotlivými orgány. Komise je připravena v tomto duchu jednat. Má v záměru zahájit úzkou spolupráci, aby si naše tři orgány vskutku mohly poskytovat vzájemnou pomoc. V tomto ohledu může Evropský parlament sehrát zásadní úlohu, neboť svým určením a povoláním má nejlepší postavení k tomu, aby hovořil jménem utlačovaných a trpících.
<P>
O tyto poznámky jsem se s vámi chtěl po příspěvku předsednictví podělit a nyní budu se zájmem naslouchat příspěvkům poslanců.
<SPEAKER ID="296" NAME="Laima Liucija Andrikienė">
jménem skupiny PPE-DE. - Paní předsedající, chtěla bych poděkovat našemu kolegovi, Raimonu Obiolsovi, za jeho zprávu a usnesení. Návrh usnesení, o němž jsme hlasovali ve Výboru pro zahraniční věci, byl vyvážený. Dosáhli jsme řady kompromisů. Zpráva obsahuje dlouhý seznam významných témat z oblasti lidských práv a já věřím, že usnesení bude zítra odhlasováno s velkou většinou hlasů pro.
<P>
S tím vědomím bych chtěla zmínit některá témata a poukázat na velmi sporný pozměňovací návrh, který byl předložen před plenárním zasedáním. Mám na mysli pozměňovací návrh poslanců skupiny ALDE. Všichni se shodneme na tom, že naše Unie vychází z určitých hodnot, včetně těch křesťanských, jak se tedy někdo může domnívat, že tento Parlament skončí své volební období tím, že odsoudí papeže Benedikta XVI. za jeho prohlášení? Zastávám názor, že znění použité předkladateli návrhu je naprosto nepřijatelné a mělo by být zamítnuto.
<P>
Co se týče zastánců lidských práv, navrhuji, že bychom jako Evropský parlament měli v usnesení zopakovat svůj požadavek, aby byl všem laureátům Sacharovovy ceny, jako jsou jmenovitě Aung San Suu Kyi, Oswalda Payá Sardiñas, kubánské hnutí "Ženy v bílém" (Damas de Blanco) a Hu Jia, nabídnut přístup do evropských orgánů. Je politováníhodné, že nikomu z nich nebylo povoleno zúčastnit se oslav dvacátého výročí Sacharovovy ceny.
<P>
V neposlední řadě zmíním boj proti terorismu a za lidská práva. Navrhuji, aby Evropský parlament vyzval Evropskou unii a její členské státy k vedení boje proti terorismu a uznání skutečnosti, že dodržování lidských práv a základních svobod je jednou z hlavních priorit Unie a klíčovým bodem jejích vnějších opatření. Zmiňování konkrétních jmen v našem usnesení by bylo kontraproduktivní.
<SPEAKER ID="297" NAME="Richard Howitt">
jménem skupiny PSE. - Paní předsedající, dovolte mi poblahopřát svému příteli a kolegovi, panu Raimon Obiols i Germà, k této zprávě. Chtěl bych z pozice jednoho z dřívějších zpravodajů výročních zpráv o lidských právech v tomto funkčním období a místopředsedy našeho podvýboru pro lidská práva za skupinu sociálních demokratů v této rozpravě, kdy se blížíme konci pětiletého období Evropského parlamentu v tomto složení, sněmovně sdělit, čeho jsme dosáhli.
<P>
Domnívám se, že jsme zajistili dobrou koordinaci delegací Parlamentu, aby poslanci celé sněmovny kladli závažné otázky vládám spojeným s naším zastoupením po celém světě, což byl proces, jehož jsem se sám zúčastnil a jsem na to hrdý: z Kolumbie do Turecka, z Gruzie do Chorvatska. Jsem velmi pyšný na práci výboru a jeho členů v oblasti budování demokracie a sledování voleb. Mé vlastní zkušenosti z Afghánistánu, Demokratické republiky Kongo, palestinských území a Angoly patří za uplynulých pět let k těm nejneobyčejnějším.
<P>
Jsem pyšný na to, že jsme se zapojili a zastupovali tento Parlament - dle mého názoru excelentním způsobem - ve vztazích s Radou pro lidská práva v Ženevě. Domnívám se, že jsme měli velký vliv. Usilovali jsme o vymanění Evropy z omezeného smýšlení tak, aby byly osloveny další regiony ve světě, a samozřejmě jsme úzce spolupracovali se zvláštními zástupci a zpravodaji, včetně nedávné návštěvy, kterou jsem pomohl uspořádat, zvláštního zástupce OSN pro obchod a lidská práva, což je pro mě velmi naléhavé téma.
<P>
Jsem hrdý, že jsme se zasazovali o to, aby Evropské společenství poprvé v historii podepsalo nástroj v oblasti lidských práv, jímž je Úmluva Organizace spojených národů o právech osob se zdravotním postižením, a stáli jsme v čele této kampaně. Jsem potěšen, pane komisaři, že přes počáteční opozici Komise tento Parlament trval na tom, že si zachová oddělenou iniciativu v oblasti demokracie a lidských práv, aby naše finanční prostředky na lidská práva byly očividné a jedinečné a aby byly vynakládány i v zemích, jejichž režim usiluje o maření lidských práv.
<P>
Naše práce v oblasti lidských práv v této sněmovně je často oceňována, avšak já bych chtěl ocenit statečnost a odvahu zastánců lidských práv, s nimiž se každý den setkáváme, kteří dávají svůj život v sázku pro hodnoty a standardy, které jsou společné v celém světě a pro nás všechny jsou vzácné.
<SPEAKER ID="298" NAME="Jules Maaten">
jménem skupiny ALDE. - (NL) Paní předsedající, vždy je velmi obtížné poukázat na několik bodů z usnesení, jako je toto, neboť by se brzy mohlo stát vánočním stromečkem, kam si každý přidá to, co uzná za vhodné. Nicméně zpravodaj odvedl výbornou práci a otázky, které zmínil, mezi něž patří trest smrti, musí zůstat naprostou prioritou veškerého našeho úsilí v oblasti lidských práv. Z toho důvodu je zcela na místě se o nich zmínit.
<P>
Rovněž se domnívám, že tématu zapojení žen do záležitostí lidských práv nebyl příliš dlouhou dobu věnován dostatek pozornosti, především zvážíme-li úlohu žen jako "zastánkyň lidských práv". V tomto ohledu má skupina nebude zacházet tak daleko, aby se zabývala otázkami používání genderově korektních výrazů. Nedomnívám se, že podobné problémy lze vyřešit pomocí "newspeak" nebo politickou korektností, avšak je velmi dobře, že i tento bod je součástí programu.
<P>
Totéž platí pro děti. Usnesení přináší velmi dobré poznatky o dětech, a chtěl bych především odkázat na část o dětské sexuální turistice. Co se týče tohoto konkrétního tématu, zahájili jsme spolu s několika dalšími poslanci kampaň, pod níž se na internetu podepsalo již více než 37 tisíc osob. Bohužel jsme však stále v situaci, kdy stovky mužů z Evropy každý týden cestují do jihovýchodní Asie, Latinské Ameriky a Afriky, aby tam zneužívali děti - v některých případech velmi malé děti - a je skutečně nejvyšší čas, aby Evropa v této věci zasáhla.
<P>
Jsem rád, že tu dnes s námi je pan komisař Barrot, neboť především on nesl kůži na trh a prosadil velmi dobré návrhy. Považuji to za velmi dobrý signál.
<P>
Lidská práva jsou v evropské zahraniční politice stále Popelkou. Při pohledu na naši zahraniční politiku zjistíme, že jí stále z velké části vládne usnadnění obchodu a podobné záležitosti. Domnívám se, že lidským právům musí být přiznán mnohem větší význam. Dále bych chtěl vyzvat Komisi, aby především věnovala více pozornosti tématu cenzurování na internetu, neboť v této oblasti zahájili členové čtyř velkých skupin této sněmovny iniciativu za Global Online Freedom Act (zákon o globální internetové svobodě), která vychází z návrhu amerického kongresu.
<P>
Pochopil jsem, že někteří komisaři, např. paní Redingová a Ferrero-Waldnerová, o to projevily zájem. Věřím, že skutečně přineseme nějaké konkrétní návrhy, neboť okamžitá opatření jsou sice důležitá, avšak musíme rovněž být připraveni podporovat evropský přístup k lidským právům a demokracii.
<SPEAKER ID="299" NAME="Konrad Szymański" LANGUAGE="PL">
Paní předsedající, opět se zabýváme zprávou o lidských právech, jejíž sepsání bylo přímo ovlivněno ideologií. Současná levicová ideologie je zcela slepá vůči otázkám náboženské svobody v různých částech světa. Křesťané jsou pronásledováni v Číně, Indii, Vietnamu, Rusku a nyní i v Pákistánu. Článek 18 Všeobecné deklarace lidských práv a článek 9 Evropské úmluvy o lidských právech hovoří zcela jasně, avšak levici náboženská svoboda nezajímá. Namísto toho se patologicky soustředí na zásadu nediskriminace sexuálních menšin, jejíž zakotvení v mezinárodním právu není tak jednoznačné.
<P>
Návrh skupiny Aliance liberálů a demokratů pro Evropu napadnout Svatého otce Benedikta XVI. za jeho výroky v Africe je skutečně kuriózní. Zdá se, že liberálové zapomněli na princip oddělení církve od veřejného života, který nám v minulosti často připomínali. Vypadá to, jako by nyní požadovali podřízenost náboženských institucí státu a veřejným orgánům. Tento požadavek je v rozporu se svobodou církve a svobodou projevu, a bude-li pozměňovací návrh přijat, budeme hlasovat proti zprávě.
<SPEAKER ID="300" NAME="Hélène Flautre" LANGUAGE="FR">
Paní předsedající, výroční zpráva, již připravil pan Obiols i Germà, je vynikající. Jejím cílem, jakož i cílem všech činností, jež v tomto volebním období odvedl podvýbor pro lidská práva, je překlenout mezeru mezi slovy a činy ve vnějších opatřeních Evropy a vykořenit veškeré nesrovnalosti a slabé stránky naší politiky, počínaje našimi členskými státy, které se často pohybují na hranici mezinárodního práva. Stačí pouze zmínit zacházení, jemuž jsou vystavováni migranti, spolupráci na tajných letech CIA nebo neschopnost ratifikovat mezinárodní úmluvy.
<P>
Požadavky Rady jsou rovněž proměnlivé. Jak je možné vysvětit skutečnost, že Rada stále nedala zelenou provedení článku 2 dohody o partnerství s Izraelem, když jsme nepřetržitě svědky jejího porušování? Naše politiky jsou nesourodé. Z toho důvodu jim často schází globální pohled a aspekt integrace a naše nástroje nejsou přizpůsobené a posloupné. Představte si, že Rada zveřejnila sdělení, jímž její podvýbor pro lidská práva uvítal Tunisko, přestože v této zemi kvůli překážkám, které nám klade, stále nejsme schopni podporovat zastánce lidských práv.
<P>
V našich po sobě jdoucích zprávách z vlastního podnětu jsme prosazovali konkrétní doporučení, jako byl návrh strategie pro lidská práva pro každou zemi zvlášť a přímější zapojení poslanců do politiky, a podařilo se nám posunout hranice. Mám nyní na mysli například obecné zásady proti mučení.
<P>
V současné době jsou aktivisté v oblasti lidských práv lépe chráněni a cením si skutečnosti, že Rada a Komise nyní prochází doložky o lidských právech. Dále bych chtěla při této příležitosti poukázat na to, že bychom chtěli tuto doložku přeformulovat. Chtěli bychom zavést mechanismus, jímž bude regulováno zahájení dialogu, který se bude uplatňovat a systematicky objevovat ve všech dohodách Evropské unie.
<P>
Po dobu pěti let jsme byli připraveni ke spolupráci s Radou a Komisí na zlepšení politiky Unie. Ještě dnes tato práce probíhá a já bych chtěla poděkovat, neboť jejich pohotovost, spolu s vnímavostí mých kolegů, byla pro tento úspěch a věrohodnost, jichž jsme dosáhli, nezbytná.
<SPEAKER ID="301" NAME="Erik Meijer">
jménem skupiny GUE/NGL. - (NL) Paní předsedající, stále jsme svědky toho, že ve světě mimo Evropu vlády zabíjejí lidi za činy, za něž bychom my trest neudělili, nebo maximálně zasluhují trest velmi lehký. Stále existují režimy, které se snaží udržet u moci a uchylují se k násilí, stále existují lidé, kteří zakouší diskriminaci, a ti, kteří žijí v bídných a ponižujících podmínkách pod hranicí chudoby.
<P>
Stále existují skupiny obyvatelstva bez vlastního státu, kterým je dáváno najevo, že vláda státu, v němž se nacházejí, by byla raději, kdyby opustily zemi, a uvolnily tak místo osobám z většinové skupiny. Existují vlády, které se nezajímají o určitou část své populace a odmítají řešit její problémy.
<P>
V Evropě se shodneme na tom, že je to nepřípustné, avšak stále uplatňujeme dvojí standardy. Zemím, jejichž náklonnost si chceme uchovat, protože jsou velké a ekonomicky silné, nebo ty, které jsou našimi významnými obchodními partnery či je považujeme za své spojence, promineme více než malým a bezmocným zemím. Tento přístup musíme zastavit. V opačném případě budou naše statistiky o porušování lidských práv zpochybnitelné.
<SPEAKER ID="302" NAME="Bastiaan Belder">
jménem skupiny IND/DEM. - (NL) Paní předsedající, jako zpravodaj zodpovídající za sledování vztahů mezi Evropskou unií a Čínou jsem nesmírně potěšen skutečností, že články 80 a 87 současné zprávy jsou z podstatné části věnovány vážnosti situace lidských práv v Číně. Nicméně jedno hrubé porušení lidských práv, k němuž v Čínské lidové republice dochází, není ve zprávě zmíněno - mám na mysli politické zneužívání psychiatrie proti disidentům.
<P>
Tato zvrácená zdravotní péče je nazývána ankang, což je dost znepokojivý název, neboť znamená "zdraví skrze odpočinek", a tomu také odpovídá: uspíte-li člověka sedativy, určitě bude klidný. Oficiálně Čína vždy houževnatě popírá všechna tvrzení o používání systému ankang, který jsem ve zprávě zmínil. Avšak velmi se těším, až od Komise obdržím informace o zneužívání psychiatrie k politickým účelům v Pekingu.
<P>
Velmi mě zaujala informace, kterou právě oznámilo české předsednictví, že schůzka o lidských právech se bude konat příští týden. Chtěl bych tedy české předsednictví požádat, aby na program schůze přidalo bod týkající se psychiatrie v souvislosti s politikou. Byl bych vám za to vděčný, především v souvislosti s tím, že to Čína popírá.
<P>
Paní předsedající, chtěl bych zakončit tím, že před rokem jsem osobně navštívil Čínu a byl jsem svědkem toho, čím procházejí členové protestantských domácích kostelů. Ukáže-li se, že kdokoli z nich by mohl mít záměr hovořit s cizincem, je potrestán dlouhotrvající policejní vazbou nebo preventivním zastrašováním. Naštěstí tři čínští občané, s nimiž jsem hovořil, byli relativně rychle propuštěni.
<P>
Podobným událostem lze zabránit, zavede-li Komise a Parlament odpovídající opatření, jak to zmínil pan Jarzembowski. Děkuji mu, že tuto situaci zmínil. Pro mě je to jednoznačný důkaz toho, že Evropská unie může být efektivní v oblasti ochrany lidských práv. Díky tomu máme naději pro budoucnost.
<SPEAKER ID="303" NAME="José Ignacio Salafranca Sánchez-Neyra" AFFILIATION="PPE-DE">
(ES) Paní předsedající, zpráva, kterou pan Obiols i Germà předložil na téma lidských práv ve světě, je dokladem úplného a trvalého závazku tohoto Parlamentu vůči otázce lidských práv ve světě; a jak jsem při jiných příležitostech uvedl, tento závazek se nesmí týkat pouze jednoho regionu, země či kontinentu, avšak musí být globální nebo všeobecné povahy.
<P>
Zpráva o stavu lidských práv nám nastiňuje situaci v zemích, jako je Írán, Čína nebo Rusko, na Guantánamu nebo na Kubě, a v dalších, v nichž je uplatňování lidských práv zakázáno. Byla tu zmíněna situace, kdy zástupkyním hnutí "Ženy v bílém" (Damas de Blanco) nebylo povoleno přijít a přijmout Sacharovovu cenu, tedy opustit jejich vlastní zemi a zase se do ní vrátit; podobné nešvary se objevují v dalších zemích, v Nikaragui a Venezuele, které jsou hlavním tématem zvláštního usnesení, o němž budeme hlasovat zítra. Tato situace dokládá, jak dalece jsme, přes naše úsilí, vzdáleni od dosažení toho, aby byla lidská práva dodržována ve všech regionech světa.
<P>
Paní předsedající, chtěl bych se vyjádřit k pozměňovacímu návrhu, který předložili někteří mí kolegové, a žádají v něm, aby Parlament odsoudil hlavu jedné instituce, která se, přes veškeré chyby, jež mohla v průběhu dvou tisíciletí spáchat a za něž se při mnoha příležitostech omluvila, vyznačuje jednoznačnou a odhodlanou obhajobou lidské důstojnosti. Skutečnost, že papež, v pozici duchovního vůdce stovek milionů lidí a hlavy suverénního státu, nemůže vyjádřit své stanovisko k aktuálnímu choulostivému tématu, aniž by za to byl odsouzen, upřímně považuji za projev netolerance. Paní předsedající, domnívám se, že tento pozměňovací návrh je absurdní.
<P>
S jeho autory jsem při jiných příležitostech spolupracoval, dle mého názoru však nyní v tomto návrhu míchají přídavná jména s podstatnými, věci doplňující s věcmi zásadními. Z mého pohledu je zásadní respektovat názory druhých, přestože se od našich liší, aniž bychom kohokoli odsuzovali, a paní předsedající, rovněž to znamená neplést si obraz s jeho vlastním stínem.
<SPEAKER ID="304" NAME="Maria Eleni Koppa" AFFILIATION="PSE">
(EL) Paní předsedající, rozprava v Evropském parlamentu na téma lidských práv ve světě je jedním z významných bodů politického procesu. Nicméně, co se týče obrany lidských práv ve světě, Unie může mít vliv, pouze pokud půjde sama příkladem.
<P>
Zahrnutí doložky o lidských právech do všech vyjednávání je zásadním vítězstvím, avšak výsledky je třeba hodnotit v pravidelných intervalech, aby tak bylo možné přizpůsobovat politiky a iniciativy.
<P>
Z obecného hlediska je zrušení trestu smrti a mučení naší stálou a základní prioritou a v tomto směru musí Unie zvýšit svoji činnost. Nesmíme rovněž zapomenout na rok 2008, který skončil tragickými událostmi v pásmu Gazy, při nichž byla nehorázným způsobem porušena lidská práva za použití zakázaných zbraní ze strany Izraele.
<P>
Jako Evropský parlament máme povinnost žádat o úplné objasnění těchto událostí, pozorně sledovat výzkum a volat k zodpovědnosti za jakákoli porušení mezinárodního humanitárního práva. Mezinárodní společenství by nemělo ani v nejmenším projevit jakoukoli toleranci vůči válečným zločinům, ať je spáchá kdokoli na jakémkoli místě. Na závěr bych chtěla panu zpravodajovi poděkovat za výbornou práci.
<SPEAKER ID="305" NAME="Milan Horáček" AFFILIATION="Verts/ALE">
(DE) Paní předsedající, dámy a pánové, chtěl bych se připojit k díkům panu zpravodajovi, Obiols i Germà, za jeho velmi dobrou zprávu.
<P>
Situace s lidskými právy v řadě zemí ve světě vůbec nevypadá dobře. Týká se to i Evropy - mám na mysli například Bělorusko. Evropská unie tedy musí zdvojnásobit své úsilí, uplatňovat svoji politiku lidských práv ve všech oblastech a stanovovat jednoznačné standardy. Shodneme se na tom, že lidská práva chápeme jako nedělitelná. Tuto skutečnost bychom měli mít na mysli například v průběhu jednání o nové smlouvě s Ruskem, jejíž součástí bude doložka o lidských právech, která ovlivní všechny oblasti vyjednávání.
<P>
Chtěl bych ještě jednou podpořit, aby podvýbor pro lidská práva byl stálým orgánem.
<SPEAKER ID="306" NAME="Tunne Kelam" AFFILIATION="PPE-DE">
Paní předsedající, situace lidských práv ve světě je neradostná a týká se několika velkých zemí - významných partnerů EU. Z toho důvodu je nezbytné, aby usnesení Parlamentu vyžadovalo, že lidským právům, především těm politickým, bude při vyjednávání a uplatňování bilaterálních obchodních dohod věnována větší pozornost, a to i v případě, že jsou uzavírány s důležitými obchodními partnery.
<P>
Otázka tedy zní: jak můžeme z praktického hlediska přispět ke zlepšení situace? Možná bychom měli začít tím, že se pokusíme o "deschröderizaci" Evropy. Demokratické země se však nemohou zbavit svého dílu zodpovědnosti za současnou neradostnou situaci ve velké části světa.
<P>
Podívejme se na Rusko. Závěry Evropského parlamentu z konzultací mezi EU a Ruskem ohledně lidských práv jsou skličující. EU se nepodařilo přinést jakoukoli změnu politiky v Rusku, zejména co se týče nezávislosti justice, zacházení se zastánci lidských práv a politickými vězni. Případ Michaila Chodorkovského je symbolický. Jeden měsíc jeho druhého soudu ukázal, k jakým změnám za uplynulých šest let došlo. V kriminálních případech je justice zcela podřízena státní moci.
<P>
Na závěr bych chtěl zdůraznit, že Parlament vybídl Radu, aby odpovídajícím způsobem reagovala, zejména na usnesení Parlamentu, v naléhavých případech. Evropský parlament představuje, v nejlepším případě, demokratické svědomí naší planety. Pohotovým a rozhodným způsobem reaguje na lidské tragédie v celém světě. Abychom však měli skutečný dopad na stav lidských práv, očekáváme, že i Rada bude rychle a kladně reagovat. Často je to problém střetu hodnot s ekonomickými zájmy.
<SPEAKER ID="307" NAME="Georg Jarzembowski" AFFILIATION="PPE-DE">
(DE) Paní předsedající, skupina Evropské lidové strany (Křesťanských demokratů) a Evropských demokratů vyzývá vládu a komunistickou stranu v Číně, aby nadcházející dialog o lidských právech vedly konstruktivním způsobem. Značně by to uklidnilo vztahy mezi EU a Čínou. Máme upřímný zájem na tom, aby se bilaterální vztahy zlepšily. Je však třeba tento dialog vést čestně. Budeme tedy muset trvat na našich oprávněných nárocích vzhledem k Číně. Dle našeho názoru musí být zastánce lidských práv Chu Ťia (Hu Jia) okamžitě propuštěn. Musí být obnoveny rozhovory s tibetským náboženským vůdcem dalajlamou. Tibetská oblast Číny musí být zpřístupněna novinářům a odborníkům OSN na lidská práva.
<P>
Čínská lidová republika dle mého názoru při přípravách olympijských her prokázala, že by například mohla povolit větší svobodu tisku, aniž by tím ohrozila stabilitu země. Nyní by měla mít dost odvahy k tomu, aby zahájila reformy související s převýchovnými tábory, s právy zastánců lidských práv, trestem smrti, náboženskou svobodou a právem na shromažďování. Těmito lidskými právy by se měla upřímně zabývat a vést o nich s námi rozhovory.
<SPEAKER ID="308" NAME="Robert Evans" AFFILIATION="PSE">
Paní předsedající, blahopřeji panu zpravodaji a dalším kolegům. Tato zpráva se však musí stát něčím víc než pouhými slovy na papíře. Musí vyzývat k činu. V odstavci 1 se píše: "domnívá se, že EU musí směřovat ke koherentní a jednotné politice uplatňování a prosazování lidských práv ve světě" a "že je nutné tuto politiku provádět účinněji". Chtěl bych se zmínit o situaci na Srí Lance, ke které lze vztáhnout několik bodů zprávy.
<P>
Odstavec 63 pojednává o najímání dětských vojáků, které já a jistě i další kolegové, odsuzujeme. Domnívám se, že odstavec 43 zmiňuje trest smrti. Od počátku tohoto roku vláda na Srí Lance zabila 5 tisíc civilistů na svém vlastním území: což je počet obětí trestu smrti a nevinných občanů. Vláda na Srí Lance a její armáda je obžalována z řady porušení lidských práv na svých vlastních občanech, což zahrnuje bombardování nemocnic, používání nezákonných zbraní, odpírání humanitární a zdravotnické...
<P>
(Předsedající řečníka přerušila.)
<SPEAKER ID="309" NAME="Andrzej Wielowieyski" AFFILIATION="ALDE">
(FR) Paní předsedající, zcela rozumím motivům, které mé kolegy ze skupiny Aliance liberálů a demokratů pro Evropu vedly k předložení pozměňovacího návrhu číslo 2 o boji proti AIDS, a chtěl bych zdůraznit, že všeobecně vzato s těmi motivy souhlasím.
<P>
Tento návrh však odmítám. Katolická církev je nezávislá na členských státech a má právo bojovat proti AIDS svým vlastním způsobem, přestože se domníváme, že by to mohli dělat lépe.
<P>
Ze své podstaty není čestné ani rozumné zahájit ostrý útok proti papežovi těsně před konáním voleb do Evropského parlamentu. Mohlo by to prohloubit rozdělení v naší společnosti a vést řadu lidí k pochybám nad významem své účasti.
<P>
Příkré odsouzení duchovního vůdce milionů a milionů věřících ze strany Parlamentu by bylo vážným pochybením.
<SPEAKER ID="310" NAME="Árpád Duka-Zólyomi" AFFILIATION="PPE-DE">
- (SK) Chtěl bych upozornit na některé skutečnosti týkající se Kuby z pozice člověka, který situaci na Kubě zná velmi dobře. Považuji za nezbytné zachovat ve zprávě články číslo 84 a 96. V článku 84 Evropský parlament opět potvrdil svůj postoj vůči kubánským laureátům Sacharovovy ceny, panu Oswaldovi Paya Sardinasovi a hnutí "Ženy v bílém" (Damas de Blanco). Článek 96 vítá zahájení dialogu o lidských právech s latinskoamerickými zeměmi a vyzývá k propuštění všech politických vězňů a k dodržování lidských práv.
<P>
Chtěl bych rovněž poukázat na to, že návrh zprávy obsahuje pouze dva případy porušení lidských práv na Kubě, ačkoli by bylo možné přidat desítky dalších. Například 49letý pan Librado Linares Garcia, manžel jedné z "Žen v bílém", který se stal obětí akce nazývané "Černé jaro", ve vězení trpí řadou chorob, včetně infekce oka, jejímž následkem je postupná ztráta zraku v jednom oku a nyní se dostala i do druhého oka. Tomuto muži nebyla ve vězení poskytnuta jakákoli zdravotní péče.
<SPEAKER ID="311" NAME="Marios Matsakis" AFFILIATION="ALDE">
Paní předsedající, chceme-li věrohodným způsobem kritizovat ostatní, musíme nejdříve kriticky změřit sebe. Odsuzujeme-li tedy porušování lidských práv ve světě, musíme vždy mít na paměti případy porušení lidských práv, k nimž dochází v rámci EU.
<P>
Připomenu dva příklady. Za prvé, Turecko, stát kandidující na členství v EU, již po 35 let vojensky okupuje severní část Kypru a v této oblasti násilným způsobem vyhnalo přibližně 200 tisíc lidí z jejich domovů. Na kyperském území obsazeném Tureckem bylo zničeno více než 500 křesťanských kostelů a klášterů a byly znesvěceny stovky křesťanských hřbitovů. Od turecké invaze roku 1974 se stále pohřešuje 1600 občanů EU.
<P>
Za druhé, Velká Británie. Členský stát si zachovává suverenitu nad svými bývalými koloniemi na Kypru: jedná se o dvě vojenské základny, Akrotiri a Dhekelia. Tisíce civilistů - občanů EU - kteří v těchto oblastech žijí, jsou vystaveni...
<P>
(Předsedající řečníka přerušila.)
<SPEAKER ID="312" NAME="Sophia in 't Veld" AFFILIATION="ALDE">
Paní předsedající, jsem poněkud překvapena tím, že můj pozměňovací návrh je nazýván "absurdním" a "nepřijatelným". Domnívám se, že nikdo - ani papež - nesmí unikat kritice, a v této sněmovně jsme vždy ostře kritizovali americké "roubíkové pravidlo" (gag rule) za vlády prezidenta Bushe, které nezachází tak daleko jako papežovy výroky. Papež by si měl být vědom toho, že je velmi významný a vlivný náboženský vůdce a že jeho slova mají váhu a mohou přímo či nepřímo způsobit smrt tisíců, ba milionů osob, které se nakazí virem HIV. Myslím si, že je na místě, aby tato sněmovna vyjádřila kritiku.
<P>
Za druhé, EU byla vždy hnací silou pro lidská práva, avšak nyní ztrácí důvěryhodnost. Za uplynulých osm let jsme ztratili morální autoritu, neboť jsme podporovali způsob, jímž USA bojovaly proti terorismu. Domnívám se, že je nejvyšší čas, abychom následovali příklad vlády prezidenta Obamy a ujasnili naši úlohu v boji proti terorismu.
<SPEAKER ID="313" NAME="Jan Kohout">
úřadující předseda Rady. - Paní předsedající, chtěl bych nejdříve vážené poslance informovat o výsledku rozpravy o Lisabonské smlouvě v českém senátu a poté se vrátím k závěrečným poznámkám.
<P>
Je mi potěšením oznámit, že většina senátorů volila ve prospěch Lisabonské smlouvy.
<P>
(Potlesk)
<P>
Velmi děkuji. Je to krátká radostná chvíle našeho předsednictví.
<P>
Nyní se vrátím k tématu, ještě jednou mi dovolte poděkovat panu zpravodajovi za jeho práci a za nelehký úkol, jehož se při přípravě této zprávy ujal. Vytyčil několik priorit, jimž bych chtěl věnovat své poznámky.
<P>
Co se týče trestu smrti, je jasné, že jeho zrušení musí být cílem naší generace.
<P>
Co se týče práv žen, z mého pohledu se jedná o velmi závažné téma, především v souvislosti s tím, že EU se stále více podílí na misích a operacích evropské bezpečnostní a obranné politiky, které probíhají v oblastech, v nichž jsou ženy stále ohroženy a vystaveny nejhorším případům porušení lidských práv. Mám konkrétně na mysli Demokratickou republiku Kongo a Afghánistán, kde probíhají mise EU a kde musíme učinit vše, co je v našich silách, pro zlepšení situace.
<P>
Jednou z vnitřních klíčových výzev je rozsáhlejší začlenění lidských práv do evropské bezpečnostní a obranné politiky a do společné zahraniční a bezpečnostní politiky, jak již bylo v rozpravě zmíněno. Předsednictví spolu s osobní zástupkyní pro lidská práva vysokého představitele generálního tajemníka pokračovala v začleňování lidských práv do významných geografických a tematických pracovních skupin a do politického dialogu.
<P>
Předsednictví pokračuje v úsilí předchozích předsedajících států o podporu začleňování lidských práv do činností zvláštního zástupce a do operací evropské bezpečnostní a obranné politiky. V tomto duchu paní Riina Kionka, osobní zástupkyně pana Solany pro lidská práva, uspořádala se zvláštními zástupci EU a vysokými zástupci workshop o zásadních bodech, jehož cílem bylo představit jim nástroje, které jim pomohou v každodenní práci v oblasti propagace lidských práv.
<P>
V neposlední řadě jsme označili celosvětový boj za lidská práva za hlavní výzvu, jíž čelíme na mezinárodních fórech.
<P>
Domnívám se, že je nutné zdvojnásobit naše úsilí o oslovení vlád. Musíme podporovat vznikající organizace občanské společnosti a zastánce lidských práv, kteří jsou interně nejlepšími bojovníky za dodržování lidských práv. Demokracie vděčí za mnohé vznikajícím občanským hnutím, které jako Charta 77 v mé zemi mohou být nápomocny při navození změn.
<SPEAKER ID="314" NAME="Jacques Barrot" LANGUAGE="FR">
Nejdříve bych chtěl uvítat tyto dobré zprávy, po všech neúspěších, neboť nám otevírají cestu k Lisabonské smlouvě, o niž tolik stojíme a jejíž součástí je - k tématu této rozpravy - Listina základních práv.
<P>
Rovněž jsem velmi vděčný za to, že se Evropský parlament určitým způsobem stal hlásnou troubou pro všechny legitimní požadavky spadající pod ochranu lidských práv. Musím vyjádřit svoji hrdost nad tím, že Evropa má Parlament, který je do takové míry vnímavý vůči veškerým světovým problémům, včetně lidských práv, práv dítěte a práv žen, a osobám, které jsou vystaveny násilí a diskriminaci.
<P>
Zmínili jste veškeré úkoly, které stále probíhají, jejichž součástí je i výborná zpráva pana Obiols i Germà, kterému bych chtěl ještě jednou poděkovat. Chtěl bych říci, že velmi stojím o to, aby tato spolupráce s Evropským parlamentem nadále pokračovala, a paní FerreroWaldnerová by to pravděpodobně vyjádřila lépe - že by se Evropská unie měla z velké míry inspirovat řadou hodnot, které zde byly právě připomenuty v různých příspěvcích.
<P>
Dovolte mi, abych zde vyjádřil svůj jednoznačně odmítavý postoj k trestu smrti a mučení. V souvislosti s tím bych chtěl rovněž zdůraznit skutečnost, že Evropská unie v současnosti v potěšením sleduje, jak Spojené státy pod vládou prezidenta Obamy uzavírají kapitolu jistých excesů, k nimž mohlo dojít v rámci boje proti terorismu. To je důležitá zpráva, která by měla upevnit naše odhodlání bojovat proti všem formám mučení ve světě. Je to můj osobní závazek, na němž mi velmi záleží.
<P>
Chtěl bych rovněž poukázat na úlohu Evropské unie v řadě misí na pomoc volbám a sledování jejich průběhu, které napomáhají obraně a propagaci demokracie v celém světě. Jsme si vědomi spojitosti mezi demokracií a dodržováním lidských práv. I to je dle mého názoru zásluha Evropské unie.
<P>
Mohl bych odpovědět na konkrétnější otázky týkající se dětí. V Komisi jsme přijali přezkum rámcového rozhodnutí o sexuálním vykořisťování dětí, aby členské státy mimo jiné mohly trestně stíhat sexuální turistiku - což zapříčinil jeden proslov na toto téma - a to i v případech, kdy k ní nedošlo na území Evropy. Tím se otevřou možnosti k provedení naprosto nezbytné čistky v této oblasti.
<P>
Nemohu poskytnout reakci, kterou by si vaše skvělé příspěvky zasloužily, paní předsedající, musím však poděkovat Evropskému parlamentu za jeho bdělost v této oblasti, která je dokladem nejlepšího rysu našeho Evropského společenství - jímž je oddanost našim společným hodnotám.
<SPEAKER ID="315" NAME="Raimon Obiols i Germà">
zpravodaj. - (ES) Paní předsedající, chtěl bych se velmi stručně vyjádřit ke dvěma věcem. První z nich je, že v oblasti lidských práv je bezpochybně nejlepší politikou tak, která sjednocuje lidi; z toho důvodu, je-li nějaké sdělení zprávy důležitější než ta ostatní, je to právě sdělení o jednotě. V první řadě to znamená jednotu mezi členskými státy EU, neboť v nedávné době jsme se v tomto ohledu potýkali s jistými problémy, jež je třeba co nejrychleji vyřešit; za druhé je to jednota mezi orgány EU; a za třetí se jedná o jednotu či soulad mezi přístupy a zaměřením.
<P>
Mezi reálnou politikou, která má jinou podobu, jedná-li se o porušení lidských práv pro jiné zájmy, a lhostejností existuje cesta politické vůle a inteligence, jíž se musíme vydat.
<P>
Druhým bodem je skutečnost, že zasazujeme-li se o efektivitu skrze jednotu, pak bude zítřejší většinové hlasování o této zprávě ještě významnější a její provádění v budoucnosti bude ještě efektivnější. Chtěl bych ještě v souvislosti s hlasováním říci, že hlasujeme-li o pozměňovacích návrzích, je zásadní prioritou získat co nejrozsáhlejší většinu ve sněmovně, ne z osobních důvodů, neboť pro zprávy neplatí autorská práva, ale v zájmu politické efektivity v budoucnosti.
<SPEAKER ID="316" NAME="Předsedající">
Rozprava je ukončena.
<P>
Hlasování se bude konat zítra.
<P>
Než přejdeme k další zprávě, chtěla bych využít příležitosti, že jsem dnes naposledy v pozici předsedající rozpravy, která se navíc týká zprávy, na níž se podílí můj výbor, a, dámy a pánové, chtěla bych využít vaší přítomnosti k tomu, abych vyjádřila, že se mi naše desetiletá spolupráce s vámi velmi líbila a uplynulých pět let bylo zcela mimořádných.
<P>
Chci konkrétně poděkovat panu komisaři Barrotovi, který nás provázel svojí přízní a laskavou autoritou, a můj zvláštní dík patří i předsedovi našeho výboru, panu Deprezovi, a všem mým kolegům.
<P>
Nebudu vás jmenovat všechny, ale je zde například paní HennisPlasschaertová, paní in't Weldová, paní Lambertová, pan Busuttil, pan Masip Hidalgo a paní Dührkop Dührkopová; chtěla bych vám všem poděkovat a, ano, rozloučit se s vámi. Možná že ještě budeme mít příležitost se setkat. Ale již nebudu předsedat rozpravě. Vezmu si ještě na starost představení následujících zpráv a poté mé místo převezme pan McMillan-Scott.
<P>
Takže, pokud dovolíte... Děkuji vám.
<P>
(Potlesk)
<P>
Písemné prohlášení (článek 142)
<SPEAKER ID="317" NAME="Kinga Gál" AFFILIATION="PPE-DE">
písemně. - (HU) Paní předsedající, dámy a pánové.
<P>
Posoudíme-li situaci lidských práv v roce 2008 se zvláštním ohledem na odpovídající politiky EU, máme stále důvod k obavám.
<P>
Chtěla bych poukázat na situaci v oblasti práv dětí, což je celosvětový problém. K zaručení lidských práv se nesmíme zaměřovat výlučně na konkrétní případy jejich porušování, ale i na nepřímé hrozby, mezi něž patří například internetová kriminalita nebo násilí v médiích.
<P>
Naše politika v oblasti lidských práv musí vycházet z uznání skutečnosti, že porušování lidských práv není pouze typickou záležitostí ostatních zemí. Bohužel i v EU se vyskytuje řada takových případů.
<P>
Chtěla bych konkrétně zmínit události, k nimž došlo dne 23. října 2006 v Budapešti, kdy jsme byli svědky rozsáhlého porušení lidských práv, při němž policie násilným způsobem zasáhla proti nevinným občanům, kteří se zúčastnili poklidného vzpomínkového shromáždění. Důkazy tohoto jednání přináší výstava fotografií, již je možné v současné době navštívit v prostorách Parlamentu.
<P>
Musíme se zasadit o to, aby k podobným incidentům v budoucnosti již nedocházelo, a uvědomit si, že i v Evropské unii je třeba nadále každý den bojovat za podporu dodržování základních lidských práv a svobod, demokracie, svobody projevu a právního státu.
