<CHAPTER ID="002">
Úvahy o postupu EU v nestabilních situacích
<SPEAKER ID="006" NAME="Předsedající">
. - Dalším bodem je prohlášení Komise s názvem "Úvahy o postupu EU v nestabilních situacích - činnost ve složitém prostředí pro trvale udržitelný rozvoj, stabilitu a mír".
<SPEAKER ID="007" NAME="Vladimír Špidla">
člen Komise. - (FR) Vážená paní předsedající, dámy a pánové, od července 2007 Komise a portugalské předsednictví společně úzce pracovaly na realizaci procesu přípravy strategičtějším a účinnějším postupem EU v nestabilních situacích v partnerských zemích.
<P>
V tomto procesu mají pokračovat další předsednictví. Cílem není označit nebo roztřídit země, ale přizpůsobit jejich nástroje a odpovědi konkrétním situacím. V těchto citlivých situacích vznikají velké překážky snižování chudoby. Institucionální možnosti jsou v takových situacích velmi omezené, jsou poznamenány neschopností států plnit funkce vládní moci, anebo následky přírodních katastrof, násilných konfliktů, anebo nedostatečnou politickou vůlí na straně vlády, pokud jde o rozvojové cíle. V mimořádných případech mohou mít tyto situace vliv za hranicemi země, což ovlivňuje stabilitu regionu, anebo dokonce globální bezpečnost.
<P>
Myšlenka nestability není nová, třebaže mezinárodní diskuse je poměrně čerstvá. Dárci, partnerské země a občanská společnost si jsou již dlouho vědomi potřeby vyšší účinnosti ve zvláště nepříznivých situacích s cílem naplnit cíle trvale udržitelného rozvoje.
<P>
Každá situace je komplexní a odlišná a vyžaduje přizpůsobenou odpověď, v rámci které sehrávají úlohu diplomatická opatření, humanitární pomoc, rozvojová spolupráce a zásahy v oblasti bezpečnosti a krizového řízení.
<P>
K účinnosti odpovědi Evropské unie je zapotřebí dlouhodobého závazku, ale také stanovení jasných cílů při přijímání opatření v zemi, která se nachází v nestabilní situaci. Hlavní zásadou má nadále zůstat rozvoj kapacit a bezpečnost lidí v rámci perspektivy trvale udržitelného rozvoje a snižování chudoby.
<P>
Je však třeba vyhýbat se podpoře nestabilních situací, v nichž by utrpěly úspěšné země. Do popředí se proto opět dostávají závazky posílit pomoc. Evropská komise předložila oznámení, v němž navrhuje pragmatický přístup pro Evropskou unii na účinnější postup v náročném prostředí pro trvale udržitelný rozvoj, stabilitu a mír.
<P>
Sdělení bylo zasláno všem orgánům Evropské unie. Rada ve složení pro obecné záležitosti 19. a 20. listopadu přijme závěry v této věci. Vyzve Komisi, aby vypracovala zvláštní pracovní plán k realizaci doporučení a prvořadých úkolů předložených ve sdělení, jejichž cílem je účinněji řešit nestabilní situace prostřednictvím podpory úsilí vyvinutého partnerskými zeměmi k vytvoření nebo obnovení nutných podmínek jejich trvale udržitelného rozvoje.
<P>
Rok 2008 bude věnován přípravě strategického přístupu Evropské unie k nestabilním situacím. Při tomto procesu je zapotřebí aktivní účast všech orgánů Evropské unie a všech, kteří pracují pro rozvoj v EU a v partnerských zemích.
<P>
Komise se velmi zajímá o příspěvek Evropského parlamentu k tomuto tématu a vyzývá jej, aby se aktivně zapojil do diskuse, která by měla umožnit podpořit celkovou strategii postupu v nestabilních situacích a tímto způsobem přispět k vytvoření podmínek pro trvale udržitelný rozvoj, stabilitu, mír a demokratickou vládu.
<SPEAKER ID="008" NAME="Nirj Deva">
jménem skupiny PPE-DE. - Vážená paní předsedající, vždy je velmi prospěšné, když je možné o tak důležité otázce diskutovat před kolegy v jednacím sále, kteří si touží vyposlechnout názory Parlamentu na tuto velmi významnou věc. Jsem rovněž velmi vděčný komisaři za to, že uvedl základní pravidla a své názory, když řešíme tuto otázku.
<P>
Nestabilita je situace, která má mnoho, mnoho zdrojů. Prvním je, samozřejmě, proces dekolonizace, kdy koloniální mocnosti nakreslily na mapách svévolné čáry, které přeťaly různé druhy vnitřně stabilních funkcí občanské společnosti a rozdělily jednu zemi na dvě či tři, anebo čtyři, bez ohledu na jejich kmenové anebo náboženské celky atd. To způsobilo určitý stupeň nestability.
<P>
Dále jde o přirozenou formu nestability, které jsou v současnosti vystaveny národy v nestabilní situaci: země, které často sužují záplavy; malé ostrovní státy, jejichž hospodářství je závislé na jednom druhu výrobku. Další země nejsou pro svou zeměpisnou polohu schopny se udržet, protože Bůh je obdařil velmi malým množstvím hodnot, jiné trpí rozšiřováním pouští a začínají z nich masově odcházet obyvatelé.
<P>
Hovoříme o 26 takzvaných státech nacházejících se v nestabilní situaci na světě a většina obyvatelstva světa v nestabilní situaci čelí katastrofálním následkům, v některých případech ne vlastní vinou, ale někdy je příčinou špatné správa anebo vnitřní konflikt, někdy občanské války či diktátoři zodpovědní za genocidu, což byl před několika lety případ Sierra Leone a Libérie.
<P>
V současnosti je možné změnit stát v nestabilní situaci z nestabilní na stabilizující se udržitelnou zemi, jak se právě děje v případě Sierra Leone. Vyžaduje to úsilí; je zapotřebí odhodlání; je zapotřebí dlouhodobé odhodlání, jak řekl komisař, k hospodářskému růstu této země. Je zapotřebí odhodlání budovat národ, výraz, který používám záměrně v tomto jednacím sále, protože má země, Spojené království, má s pojmem budování národa dlouhodobé zkušenosti, stejně jako je má Francie a Španělsko a některé další evropské země. Ale je to zcela a naprosto vzdálené poznání jiných velmocí na vzestupu, které nemají, abych to řekl bez obalu, ani ponětí, jak provléci niť uchem jehly, pokud jde o budování národa.
<P>
Musíme být schopni napojit se na souhrn historického poznání, které je uloženo ve vědomí evropských národů, abychom pomohli dalším národům, které se na celém světě ujímají vedení v procesu budování národa. Kdybychom tak učinili, a kdyby tak učinil ministerský předseda Blair, myslím, že například situace v Iráku by byla zcela jiná.
<P>
Nachází se Irák v nestabilní situaci? Ano, nachází, protože je nestabilní; vláda není zabezpečena; jsou zde potíže s bezpečností. Také další země v Africe se nacházejí ve velmi nestabilní situaci - Súdán, Somálsko, malé ostrovy -, jak jsem již řekl, všechny tyto země se musí seznámit se souhrnem poznatků, které my již máme, a proto mě velmi těší, že jsem mohl dnes ráno zahájit tuto rozpravu.
<SPEAKER ID="009" NAME="Předsedající">
. - Děkuji vám mnohokrát, pane Devo. Obávám se však, že jste zapomněl na jeden faktor při nestabilitě. Když přijedete do těchto zemí, nestabilita opět začíná.
<SPEAKER ID="010" NAME="Alain Hutchinson">
jménem skupiny PSE. - (FR) Vážená paní předsedající, pane komisaři, dámy a pánové, nejdříve bych chtěl vyjádřit své potěšení z tohoto sdělení, které, jak říkáte, pane komisaři, má opravdu nádech skutečného pragmatismu ze strany Komise, a které nám dnes umožňuje diskutovat o problému, který znepokojuje nejen obyvatele partnerských zemí EU v jižní části světa, ale také naše spoluobčany, kteří se často, a celkem oprávněně, ptají, do jaké míry je rozvojová pomoc Evropské unie účinná.
<P>
V tomto konkrétním případě lze základní odkaz našeho usnesení shrnout jednou větou a měl by získat podporu všech, nezávisle na politické příslušnosti. Jde o navržení sestavení zjednodušeného systému spolupráce, který umožňuje Komisi a členským státům poskytovat pomoc, kterou slíbily partnerským zemím sužovaným mimořádně vážnými krizemi, rychleji, než mohou dnes - a nepozastavím se u těchto krizí, protože pan Deva je právě zeširoka vysvětlil. Bez této pomoci by obyvatelstvo těchto zemí ze dne na den sledovalo, jak se jeho šance na přežití ztrácejí. Po schválení této pomoci, což je samo o sobě nemalým úspěchem, může složitost a zdlouhavost současných postupů poskytování evropské pomoci způsobit situace, které jsou ještě dramatičtější a přímo poškozují přijímající obyvatelstvo.
<P>
Vezměme si příklad Burundi, malé země, kde jsem předsedal parlamentní pozorovatelské misi při posledních volbách před dvěma lety, a kam se s radostí vracím za několik dní. Evropská unie tam vykonala velmi významný a nevšední kus práce, podpořila volební a institucionální demokratizační proces po více než deseti letech krvavého konfliktu. Jen co se vytvořily instituce a byla zvolena nová demokratická moc, už museli čelit realitě a potřebám obyvatelstva z hlediska zdraví, vzdělání a zemědělství, které bylo třeba přednostně uspokojit.
<P>
V těchto odvětvích není nouze o projekty, ale k tomu, aby se uskutečnily, je plně rozhodující evropská pomoc. Nemá rozhodující vliv jen na uspokojení naléhavých potřeb obyvatelstva, ale rovněž umožňuje veřejným orgánům, které se stále nacházejí v nestabilní situaci, aby začaly proces obnovy, bez které hrozí velké riziko, že se země znovu velmi rychle propadne do chaosu. Uplynuly dva roky, pane komisaři, a rozpočtová pomoc oznámená EU stále nepřišla.
<P>
To, co platí pro oblast Velkých jezer, platí také pro další oblasti světa. Právě proto musí být, vážená paní předsedající, všechny země na světě, s nimiž Evropská unie spolupracuje a které se nacházejí ve vážné nestabilní situaci, vzhledem k jasnému vymezení podmínek, které musí splnit, aby byly schopny přijmout pomoc, schopny spolehnout se na výhradní systém, který zajišťuje rychlý a účinný zásah.
<SPEAKER ID="011" NAME="Ryszard Czarnecki">
jménem skupiny UEN. - (PL) Vážená paní předsedající, těší mě, že se mohu ujmout slova po takových výjimečných odbornících a znalcích, kteří se dlouhá léta zabývají tímto tématem, a počítám mezi ně také vás, paní předsedající.
<P>
Chtěl bych upozornit na problém zvyšujícího se počtu států uznaných za nestabilní. Za šest let se tento počet takřka zdvojnásobil ze 14 na 26, proto jde opravdu o skutečný problém, který představuje čím dál větší výzvu pro Evropskou unii.
<P>
Chci zdůraznit, že více než polovina těchto nestabilních států se nachází v subsaharské Africe, což zdůrazňuje potřebu, abychom věnovali zvláštní pozornost této oblasti Afriky, této oblasti světa.
<P>
Rovněž se domnívám, že je třeba vyslovit rázně slova o potřebě budování autority vlád v těchto zemích. Africká unie právem zdůrazňuje, že problém obnovy je také politickou otázkou, možná více než technickou otázkou. Vzhledem k tomu představují mechanismy demokracie a transparentnosti základní otázky.
<P>
Plně souhlasím s panem Hutchinsonem, který hovořil přede mnou, že je zapotřebí zjednodušit postupy, aby naše pomoc mohla být rychlejší a reálnější.
<SPEAKER ID="012" NAME="Raül Romeva i Rueda" LANGUAGE="ES">
Vážená paní předsedající, také já upřímně vítám skutečnost, že se Parlament dnes zabývá tímto tématem, protože navzdory tomu, že chybí důkladná legislativní definice státu v nestabilní situaci, známe mnoho případů, které, na základě zkušeností, patří do této kategorie. Dnes odpoledne například, kromě jiných záležitostí, diskutujeme o případu Somálska.
<P>
Toto usnesení nám proto umožňuje řešit některé vážnější problémy, kterým je třeba čelit v této souvislosti - například skutečnost, že tato nestabilita často vyplývá ze stavu mimořádné chudoby, která většinou s sebou přináší selhání institucí a nejistotu na všech úrovních.
<P>
Kromě toho je stejně tak klíčové začít u zásady, že tyto státy představují výzvu z hlediska rozvoje, což znamená, že naléhavě potřebujeme určit souvislý program založený na humanitární zásadě neuškodit. Toto je první zásada a jde o důležité ponaučení z nedávných událostí týkajících se přístupu, který zvolila organizace Zoeina archa v Čadu.
<P>
Se zřetelem k vnější činnosti, zejména evropské činnosti v takovém kontextu, se to musí zakládat na zavádění programů na místě, které musí být pružné a přizpůsobivé měnícím se potřebám a musí vycházet ze strategie plánované na krátké, středně dlouhé a dlouhé období. Až příliš často končíme u opatření, jichž může být zapotřebí z krátkodobého hlediska, ale která zásadně nezohledňují střednědobé a dlouhodobé důsledky.
<P>
;
<P>
Závěrem musím připomenout význam zavedení dvojitého mechanismu zodpovědnosti, zejména včetně povinnosti přijímajících zemí skládat účty, přirozeně těm, kteří poskytli zdroje, prostředky a dary, ale také svému vlastnímu obyvatelstvu, které mají a musí chránit a zabezpečovat jeho přežití. Dárci by měli také zabezpečit, že budou za toto obyvatelstvo zodpovědni.
<SPEAKER ID="013" NAME="Pedro Guerreiro" LANGUAGE="PL">
Vážená paní předsedající, není pochyb o tom, že je třeba naléhavě poskytnout větší a lepší humanitární pomoc v čím dál nevyrovnanějším a nespravedlivějším světě, v němž se bohatství hromadí v rukách několika vyvolených na úkor využívání a bídy miliónů. Není pochyb o tom, že je naléhavě potřebná větší a lepší spolupráce na rozvoji ve světě, který čelí novým závodům ve zbrojení a zvyšující se militarizaci mezinárodních vztahů v čele se Spojenými státy a jejich spojenci. Právě z tohoto důvodu jsme vážně znepokojeni pokusy podmínit rozvojovou pomoc bezpečnostními strategiemi plánovanými v praxi na dosažení více či méně skrytých cílů zasahování, loupení zdrojů a neokolonialismu.
<P>
Analýza mezinárodní situace nemůže vynechat nebo podcenit vnější příčiny podněcující a obnovující rozpory, které jsou tak často podstatou problémů. Stačí se podívat na velmi subjektivní seznam států, které se podle Světové banky nacházejí v nestabilní situaci. Kolik případů vnějšího zasahování a napadení to odráží?
<P>
My skutečně potřebujeme program spolupráce a rozvoje, abychom mohli reagovat na nejzákladnější potřeby milionů lidí, založený na respektování vnitrostátní svrchovanosti a nezávislosti a mírovém řešení mezinárodních konfliktů - program, který podporuje demilitarizaci mezinárodních vztahů, rovnoprávné a spravedlivé hospodářské vztahy a zrušení starého zahraničního dluhu, program, který překoná politiky způsobující vážné křivdy a nerovnosti, s cílem vybudovat spravedlivější, mírovější, lidštější svět větší solidarity.
<SPEAKER ID="014" NAME="Ana Maria Gomes">
jménem skupiny PSE. - (PT) Ve státech nacházejících se v nestabilní situaci je propojení mezi vládnutím, rozvojem a bezpečností rozhodující. EU musí určit strategické priority pro vztahy s těmito státy s bezpečností lidí jako celkovým cílem.
<P>
Nestačí jen podporovat vládní instituce. Základem je prosazovat posílení parlamentní kontroly, podporovat svobodná a pluralistická média, nezávislost soudnictví a zplnomocnění občanské společnosti, upřednostňovat ženy, zranitelné skupiny a menšiny. K tomu je potřeba závazek ze strany EU.
<P>
Somálsko v současnosti tragicky demonstruje nezúčastněnost Evropy. Příčiny nestability, které rozpoutávají násilný konflikt, zhoršují neschopnost státu - například špatná správa, extrémní chudoba anebo porušování lidských práv -, se musí projednat při dvoustranných rozhovorech a Rada, Komise a členské státy to často zanedbávají. Příčiny citlivosti je třeba zohlednit při určování strategií a při globalizování finančních nástrojů EU. Rozvojová pomoc se musí zaměřovat na lidi a přímou finanční podporu vládám je třeba zvažovat pouze tehdy, když se potvrdí závazek řešení konfliktů, budování demokratického právního státu a zlepšování správy a bezpečnosti lidí.
<P>
Nakonec EU musí, přičemž tento aspekt se ve sdělení Komise a usnesení, o kterém máme hlasovat, vynechal, více investovat, vedle programů odzbrojení, demobilizace, reintegrace a reforem sektoru bezpečnosti, do kontroly globálních transferů lehkých zbraní, poněvadž podněcují ozbrojené konflikty, které umocňují nestabilní situaci mnohých států.
<SPEAKER ID="015" NAME="Vladimír Špidla">
člen Komise. - Dámy a pánové, děkuji za sice krátkou, ale velmi obsažnou debatu. Dovolte, abych ji shrnul následujícím způsobem. Z debaty vyplynulo, že celkový postoj, celková koncepce Komise, celková hlavní myšlenka sdělení nachází podporu Parlamentu. V debatě se samozřejmě objevily některé dílčí otázky, které lze v dalších debatách vzít v úvahu, např. pohyb lehkých palných zbraní a mnoho dalších myšlenek, které podle mého názoru výrazně obohacují celkový koncept.
<SPEAKER ID="016" NAME="Předsedající">
. - Dostala jsem návrh usnesení, které bylo předloženo v souladu s čl.130 odst. 2 jednacího řádu.
<P>
Rozprava je ukončena.
<P>
Hlasování se bude konat ve čtvrtek ve 12:00.
