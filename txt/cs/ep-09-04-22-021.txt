<CHAPTER ID="021">
Evropská železniční síť zajišťující konkurenceschopnost nákladní dopravy (rozprava) 
<SPEAKER ID="524" NAME="Předsedající">
Dalším bodem je zpráva, kterou předkládá Petr Duchoň jménem Výboru pro dopravu a cestovní ruch o návrhu směrnice Evropského parlamentu a Rady o evropské železniční síti zajišťující konkurenceschopnost nákladní dopravy - C6-0056/2008 -.
<SPEAKER ID="525" NAME="Petr Duchoň" LANGUAGE="CS">
Paní předsedající, pane komisaři, dámy a pánové, cílem návrhu Komise je vznik evropských koridorů pro železniční nákladní dopravu a zároveň také stanovení pravidel pro jejich řízení a správu. Komise svým návrhem usiluje o zvýšení konkurenceschopnosti železniční nákladní dopravy a to bych rád při této příležitosti ocenil. Výbor pro dopravu a cestovní ruch návrh Komise projednal. K návrhu bylo podáno celkem 250 pozměňovacích návrhů. Při jejich projednávání se podařilo dosáhnout kompromisu, který získal podporu napříč politickým spektrem. Kompromis vychází především ze snahy optimalizovat železniční dopravu jako celek a zachovat přitom dostatek flexibility pro řešení krizových situací. Došlo také ke zpřesnění a zjednodušení textu navrženého Komisí. Byl zvýrazněn prostor pro oprávněné zájmy jednotlivých států, jak pokud jde o vytvoření koridorů, tak pokud jde o jeho řízení a správu. Ve srovnání s návrhem Komise bylo posíleno postavení železničních podniků ve správním orgánu. Silnější postavení se přiznává také organizacím zainteresovaným na evropských železničních nákladních koridorech. Byly akceptovány připomínky týkající se spolupráce s třetími zeměmi dotčenými koridorem. Řada změn sleduje lepší vyvážení zájmu mezi osobní a nákladní železniční dopravou. Rovněž byl akceptován požadavek na transparentní rozhodování při přidělování kategorií tras a také při stanovení pravidel přednosti pro vlaky zrychlené nákladní dopravy. Na závěr mi dovolte, abych poděkoval za spolupráci stínovým zpravodajům i pracovníkům Evropského parlamentu a vám pak za trpělivost.
<SPEAKER ID="526" NAME="Antonio Tajani">
místopředseda Komise. - (IT) Paní předsedající, vážení poslanci, pane Duchoni, za sebe bych rád poděkoval Parlamentu za to, že souhlasil, že se tímto návrhem bude zabývat v tak brzké době; jsem přesvědčen o jeho mimořádné důležitosti pro nákladní železniční dopravu. Především děkuji zpravodaji Duchoňovi a Výboru pro dopravu a cestovní ruch za jejich ochotu a dobře odvedenou práci, které pomohly posílit legislativní návrh, jehož cílem je v prvé řadě lepší integrace železniční dopravy na evropské úrovni prostřednictvím užší spolupráce se správci infrastruktury.
<P>
Železniční doprava je posledním - zdůrazňuji posledním - způsobem dopravy, který si uchovává vysoce vnitrostátní rozměr. Překročit hranici ve vlaku může být v řadě případů stále složité. Za tyto problémy jsou z velké části odpovědní správci infrastruktury, a proto je musíme povzbudit ke spolupráci, a to jak v oblasti správy infrastruktury, tak v oblasti plánování a realizace investic.
<P>
Infrastruktura pro nákladní dopravu se musí podřídit evropské politice, neboť již nyní má výrazný mezinárodní rozměr. Rád bych vám připomenul, že v současnosti má 50 % nákladních služeb mezinárodní povahu, a toto číslo se bude dále zvyšovat.
<P>
Zadruhé, cílem tohoto návrhu je rozšíření služeb nákladní železniční dopravy. Toto odvětví se nemůže rozvíjet a být konkurentem či doplňkem silničního odvětví, aniž by se otevřelo nákladním vlakům prostřednictvím podstatného zlepšení infrastruktury. Ve většině členských států dnes platí požadavek, aby nákladní doprava odpovídala potřebám dopravy osobní. Bohužel to platí o správě infrastruktury i investicích.
<P>
Zatřetí bude díky tomuto návrhu možné úspěšněji začlenit železnice do systému nákladní dopravy a vytvořit vzájemnou provázanost jednotlivých způsobů dopravy v rámci Evropy. Železniční infrastruktura vskutku musí být lépe propojena s ostatními způsoby dopravy, zejména námořní a silniční dopravou, aby mohla lépe přispívat k dosažení cílů Společenství v oblasti dopravy.
<P>
Kromě hlavních cílů tohoto návrhu bych dále rád připomněl čtyři základní zásady, na nichž je text, která zde projednáváme, založen. První zásadou je označení koridorů, z nichž vznikne síť. Toto označení se zakládá spíše na hospodářských než politických faktorech. Druhou zásadou je posílená spolupráce správců infrastruktury. Třetí zásada, jíž bych se chtěl věnovat podrobněji, se týká lepších záruk v oblasti kvality a spolehlivosti služeb poskytovaných prostřednictvím infrastruktury, zásluhou opatření navržených v zájmu nalezení rovnováhy mezi osobní a nákladní dopravou při správě infrastruktury.
<P>
Neznamená to systematické upřednostňování nákladních vlaků před osobními v rámci celé vnitrostátní sítě; naopak - dovolte, abych to vysvětlil - jde o vyčleněné koridory pro nákladní dopravu, abych tak řekl zvláštní a jasně vymezené trasy. Nákladní vlaky tak nebudou systematicky sankcionovány, a to zejména tam, kde je zapotřebí větší rychlost a/nebo přesnost. Tohle máme v praxi na mysli, když hovoříme o definování nákladních koridorů či podpoře konkurenceschopné nákladní dopravy.
<P>
A konečně čtvrtým pilířem je definování a vytvoření skutečné sítě strategických terminálů. Výraz terminál je zde použit v širším smyslu a zahrnuje železniční parky, přístavní terminály, logistické platformy, silnice, železnice aj., které jsou nezbytné pro správné fungování koridorů pro železniční dopravu a dopravního systému jako celku.
<P>
To je vše, co jsem chtěl říci, rád bych znovu poděkoval Parlamentu za rychlost a účinnost, naplňuje mne v tuto chvíli hrdostí to, že já sám jsem byl řadu let jeho poslancem. Pochvalu za svou práci si zaslouží i zpravodaj a Dopravní výbor. Děkuji.
<SPEAKER ID="527" NAME="Georg Jarzembowski">
jménem skupiny PPE-DE. - (DE) Paní předsedající, pane místopředsedo Komise, dámy a pánové i vy, kdo jste na galerii, zejména pane Lübberingu. Moje skupina sdílí zásadní obavy Komise ze zvyšování objemu nákladní železniční dopravy vytvořením jednoúčelových přeshraničních koridorů a zvláštních předpisů. Pane místopředsedo, děkujeme vám nejen za tento návrh; děkujeme vám za to, že jste s námi dnes vydržel téměř do půlnoci, my však rádi pracujeme. Děkujeme.
<P>
Možná, že došlo při ohlášení návrhu Komise k přeřeknutí, ale naše skupina je navíc společně s naším dobrým zpravodajem pevně přesvědčená o tom, že by neměla být zavedena absolutní přednost nákladních vlaků před veškerými ostatními vlaky, nýbrž snazší přístup pro nákladní dopravu, neboť železniční sítě jsou takřka ve všech členských státech využívány nákladními vlaky i vlaky mezinárodními, vnitrostátními, regionálními a místními.
<P>
Zejména v případě provozních poruch nemůže existovat vzdálená kancelář, která by vydávala rozhodnutí; pravomoci musí zůstat v rukou jednotlivých provozovatelů infrastruktury a železničních společností, aby co možná nejrychleji a nejúčinněji bylo možné obnovit běžnou železniční dopravu. Dokonce i v rámci zvláštních předpisů pro evropskou nákladní železniční síť si členské státy musí uchovat odpovědnost za vznik a změny nákladních koridorů. Žádný přenos pravomocí na Evropskou komisi nepomůže, a na tom se snad shodneme. A konečně si myslím, že bychom v otázce regulace koridorů měli konzultovat železniční společnosti, odesilatele a dopravce, neboť mají praktické poznatky a zkušenosti ohledně toho, jak co nejúčinněji využívat železniční síť pro konkurenceschopnou nákladní dopravu.
<P>
Ještě jednou blahopřeji panu zpravodaji. Sepsal skvělou zprávu, která byla ve výboru povětšinou přijata s velkým uspokojením. Děkuji, pane zpravodaji.
<SPEAKER ID="528" NAME="Lily Jacobs">
jménem skupiny PSE. - (NL) Přeshraniční nákladní vlaky se Evropskou unií šourají průměrnou rychlostí 18 kilometrů za hodinu. V roce 2007 dorazilo pouze 60 % všech nákladních vlaků do cílové destinace v určeném čase. Proč? Protože je stále organizována naprosto neúčinně mezinárodní nákladní železniční doprava. V tomto stavu nákladní železniční doprava zjevně nemůže konkurovat dopravě silniční. Tímto tempem nesplníme evropské cíle v oblasti životního prostředí a náš záměr snížit emise CO2 do roku 2020 o 20 % vezme za své.
<P>
Cílem návrhu Evropské komise je vytvořit konkurenceschopnou železniční síť pro nákladní dopravu v rámci Evropské unie. Toho lze dosáhnout prostřednictvím přeshraničních koridorů, zvýšením spolupráce správců infrastruktury a lepší vzájemné koordinace investic mezi členské státy a prostřednictvím lepších prioritních uspořádání v případě zpoždění. Tímto způsobem lze podstatně zvýšit kapacitu a konkurenceschopnost železniční sítě.
<P>
Původní návrh Komise, který hovořil o absolutní přednosti pro nákladní vlaky v případě zpoždění, zašel příliš daleko, díky kvalitní spolupráci se zpravodajem jsem však dosáhl vynikajícího kompromisu, který zaručuje pružnost a pragmatický přístup. Bohužel návrh pana Albertiniho proměnil i tento významný oddíl v prázdnou skořápku. Proto bude skupina socialistů v Evropském parlamentu hlasovat proti pozměňovacímu návrhu 71.
<P>
Návrh, v podobě, která před námi leží, však přesto dokáže povzbudit lidi ke spolupráci, přičemž je při plánování a realizaci věnována pozornost zejména uživatelům a dále hospodářským subjektům na trhu. Nastal čas, abychom konečně společně pracovali na skutečném vnitřním trhu v oblasti železniční dopravy, a investovali tak do ekologické a udržitelné budoucnosti.
<SPEAKER ID="529" NAME="Michael Cramer">
jménem skupiny Verts/ALE. - (DE) Paní předsedající, dámy a pánové, i já se připojuji k poděkování panu zpravodaji a stínovým zpravodajům za vynikající spolupráci. I naše skupina Zelených / Evropské svobodné aliance chce, aby se na železničních uskutečňoval větší objem nákladní dopravy, nikoli však na úkor dopravy osobní. Mobilita cestujících je v Evropě veřejnou službou. Komise ignoruje skutečnou situaci na evropských železničních sítích, kde se zboží i cestující přepravují po týchž kolejích. Nemělo by docházet k dogmatickému upřednostňování jednoho druhu vlaků před jiným.
<P>
My zelení chceme využít jednotného kontaktního místa k tomu, aby byla ustavena jediná konkrétní osoba pro všechny, kdo chtějí poslat nákladní vlak přes hranice v Evropě. Dále požadujeme větší transparentnost při přidělování cest a při provozních potížích, aby nedocházelo například k nezákonnému porušování hospodářské soutěže. Komise a vy, strážce smluv, musíte odstranit praxi, která dovoluje, aby si státem vlastněné společnosti bezplatně rezervovaly volné cesty jen proto, aby zabránily vstupu konkurence.
<P>
Naše návrhy týkající se snížení hluku z dopravy způsobeného zejména nákladní dopravou byly zde v Parlamentu zamítnuty většinovou koalicí. My Zelení přesto nadále usilujeme o to, aby si železnice zachovaly šetrný přístup k životnímu prostředí, zejména dodatečným vybavením používaných nákladních vagonů.
<SPEAKER ID="530" NAME="Ulrich Stockmann" AFFILIATION="PSE">
(DE) Paní předsedající, železniční nákladní doprava může té silniční konkurovat pouze v případě, že bude zavedena skutečně v celé Evropě - a proto vítám zavedení přeshraničních koridorů pro nákladní dopravu, v nichž dojde k optimalizaci železniční dopravy. A o to jde.
<P>
Touto zprávou padly oprávněné obavy ze snížení standardu osobní dopravy v důsledku pevných pravidel týkajících se přednosti nákladní dopravy. Měli bychom na této zprávě ale ještě pracovat, neboť naše práce je proces a nyní jsme teprve u prvního čtení. V budoucnu musíme zohlednit i to, jak reagují členské státy.
<P>
Potřebujeme odlišný základ pro výpočet počtu koridorů. Parlament navrhl jeden pro každou zemi. Domnívám se, že Německo by potřebovalo jeden severojižní a jeden východozápadní. Zadruhé musíme zvážit, zda jsou možné alternativní koridory v oblastech, kde je případně méně smíšené dopravy. Zatřetí si musíme jasně říci, že nesmí dojít ke snížení celkové kapacity železniční dopravy.
<P>
V neposlední řadě se řada občanů obává, že zvýšení objemu železniční nákladní dopravy s sebou přinese větší hluk. Proto musíme hned v příštím volebním období začít s citlivými právními předpisy, které upraví snížení hluku způsobeného železniční nákladní dopravou.
<P>
Těším se na další práci. Máme jí před sebou hodně. Děkuji panu komisaři, neboť šlo o skutečně skvělý kompromis ve velmi sporné otázce.
<SPEAKER ID="531" NAME="Gabriele Albertini" AFFILIATION="PPE-DE">
(IT) Paní předsedající, dámy a pánové, rád bych poblahopřál panu Duchoňovi k jeho vynikající zprávě. Jménem skupiny Evropské lidové strany (Křesťanských demokratů) a Evropských demokratů jsem předložil pozměňovací návrh k čl. 14 odst. 2. Podle tohoto článku mají v případě dodatečných potíží v plynulosti provozu na evropských dopravních koridorech přednost nákladní vlaky před ostatními.
<P>
V Itálii i velké části Evropy sdílí nákladní i osobní doprava tytéž koleje a v současnosti existuje jen několik částí vyčleněných pro nákladní dopravu. Taková přednost by negativně zasáhla regionální osobní dopravu ve velkých italských centrech, například v Miláně, které leží na třech koridorech transevropské dopravní sítě.
<P>
Aby nedocházelo k situacím, kdy osobní doprava neúměrně strádá kvůli dopravě nákladní, navrhuji zahrnout výše uvedený pozměňovací návrh zakazující uplatnění této přednosti v době příměstské dopravní špičky, kdy většina lidí cestuje do práce. Tato dopravní špička by byla omezena na minimum času - tři hodiny ráno a tři hodiny v pozdním odpoledni, a to jen v pracovních dnech.
<P>
Každý členský stát by s využitím informací získaných od správců infrastruktury vymezil dobu dopravní špičky pro danou zemi, maje na paměti regionální i dálkovou nákladní dopravu.
<SPEAKER ID="532" NAME="Antonio Tajani">
místopředseda Komise. - (IT) Paní předsedající, vážení poslanci, závěry dnešní rozpravy na toto téma jsou z mého pohledu nesmírně pozitivní a pomohou k tomu, abychom vyslali zcela jasný signál vůči členským státům, a to že evropská železniční síť potřebuje koridory, který by byly určitým způsobem vyhrazeny nákladní dopravě. Vytváření takových koridorů musí být koordinované a sladěné na úrovni Společenství a všechny zúčastněné subjekty v železničním odvětví se na tomto úsilí musí podílet.
<P>
Pokud jde o kompromisní pozměňovací návrhy pana zpravodaje, umožňují zlepšení procesu přerozdělení a uchování kapacity z hlediska kvality železničních kolejí pro mezinárodní nákladní vlaky i vytvoření rezervní kapacity pro krátkodobé požadavky. Komise může tento přístup přijmout a stejně tak může přijmout kompromisní pozměňovací návrh týkající se řízení mezinárodních nákladních vlaků v případě poruchy sítě. Ve všem ostatním není Parlament nijak omezen. Děkuji vám.
<SPEAKER ID="533" NAME="Petr Duchoň" LANGUAGE="CS">
Proběhlá debata ukázala poměrně širokou shodu napříč politickým spektrem. Za to chci poděkovat jak stínovým zpravodajům, tak také všem diskutujícím. Domnívám se, že největší obavy pramení z případné kolize mezi vlakem nákladním a vlakem osobním. Předložený text pamatuje na toto nebezpečí a ponechává dostatečnou flexibilitu pro řešení krizových situací v rukou operátorů. Pokud jde o řádně probíhající hladký provoz na železnici, tam by samozřejmě k žádným takovým konfliktům docházet nemělo a debata o prioritě pro tu či onu dopravu na železnici přestává mít smysl. Takže jedná se skutečně jen o jakýsi potenciální konflikt v době krizových situací, ale jak jsem již naznačil, tady je klíčové udržet dostatek pravomocí v rukou operátorů a v tomto duchu je tedy dokument zpracován.
<SPEAKER ID="534" NAME="Předsedající">
Rozprava je ukončena.
<P>
Hlasování se bude konat zítra.
