<CHAPTER ID="015">
Kontrola vývozu zboží a technologií dvojího užití (rozprava) 
<SPEAKER ID="070" NAME="Předsedající">
Dalším bodem je zpráva pana Leichtfrieda jménem Výboru pro mezinárodní obchod o režimu Společenství pro kontrolu vývozu zboží a technologií dvojího užití - C7-0062/2010 -.
<SPEAKER ID="071" NAME="Jörg Leichtfried" LANGUAGE="DE">
Pane předsedající, paní komisařko, dámy a pánové, když jsem na sebe bral úlohu vypracovat zprávu o kontrole vývozu zboží a technologií dvojího užití, měl jsem sice určitou představu o šíři této zprávy, ale neuměl jsem si představit, jak velmi rozsáhlá bude.
<P>
Tato zpráva je v podstatě o činnosti, která vždy nějak zůstává ve stínu zpráv, ale která na druhou stranu zabezpečuje pracovní místa a musí být podle mého názoru regulována po celé Evropě.
<P>
Týká se především usnadnění vývozních licencí na produkty, které mohou být určeny jak k vojenským, tak k civilním účelům. Patří mezi ně vše od chemikálií po jaderné palivo, součástky zbraní, počítačové součástky a nakonec i software a softwarové součásti, o čemž jsme velmi intenzivně diskutovali.
<P>
Podle mého názoru je důležité, aby byly různé předpisy, které nyní máme v členských státech, harmonizovány a aby byly přesnější, konkrétnější a transparentnější a aby byly především transparentní na evropské úrovni.
<P>
U této zprávy jsme pravděpodobně mohli poprvé pozorovat důsledky Lisabonské smlouvy pro nás v Evropském parlamentu. Komise původně předložila tento návrh Radě v přesvědčení, že celá věc bude snad vyřízena do doby, než bude uzavřena Lisabonská smlouva. K tomu však nedošlo. Návrh se tedy dostal do Evropského parlamentu a já si myslím, že je dobré, že o něm jedná tato sněmovna, neboť některé věci, k nimž se nyní dostanu, vidíme jinak než Rada.
<P>
Podařilo se nám překonat některé právní těžkosti, které se objevily v důsledku metody používané Komisí. Zástupcům Komise bych chtěl poděkovat především za skutečnost, že se nám podařilo připravit předpis pro tuto problematiku tak, že z právního hlediska jsme nyní na správné cestě. Nakonec přetrvává ještě několik klíčových problémů.
<P>
V této sněmovně se v zásadě shodujeme ve všem, s jedinou výjimkou, a v tomto ohledu nejsme zajedno ani s Radou. Týká se to otázky, zda by vývoz měl být schválen poté, co se uskutečnil, nebo předtím. V tomto ohledu je z hlediska bezpečnosti, dohledu a transparentnosti logické zajistit, aby někdo požádal dříve, než se vyveze něco nebezpečného, a aby nežádal zpětně o povolení poté, co tyto produkty již byly vyvezeny, neboť pak bychom asi takový vývoz nemohli úspěšně zakázat. To je známá diskuse na téma ex post - ex ante. Podle mého názoru by bylo logičtější, kdyby bylo nejdříve uděleno povolení a poté by byly produkty vyvezeny.
<P>
Všichni se shodneme na transparentnosti týkající se povinnosti podávat zprávy. S Radou se na tom však neshodneme. Myslím si, že Evropský parlament by měl být v každém případě informován o tom, co, kde a jaké množství bylo povoleno, neboť jsme zcela zřejmě orgánem, který musí zajistit, aby vše řádně probíhalo. O technické stránce informování můžeme jednat.
<P>
Musíme také prodiskutovat, jak máme řešit vývoz zařízení, která by mohla být případně používána v souvislosti s porušováním lidských práv. Myslím si, že takový vývoz by neměl být povolen. Musíme zajistit, aby tomu tak bylo. Nyní se těším na rozpravu.
<SPEAKER ID="072" NAME="Cecilia Malmström">
členka Komise. - Pane předsedající, evropský obchod se musí každodenně potýkat se stále se měnícím konkurenčním prostředím. Otázky spolehlivosti a včasného dodání jsou stejně důležité jako otázky kvality a ceny. Vývoz produktů dvojího užití je v tomto ohledu zvláštním problémem, neboť tento vývoz podléhá požadavkům na povolení.
<P>
Zboží dvojího užití není žádné neobvyklé zboží. Jde často o zboží legitimně užívané v řadě průmyslových odvětví - v kosmonautice, v telekomunikacích, v letectví, v chemickém průmyslu a v mnoha dalších odvětvích. Zboží je pod kontrolou, neboť by mohlo být případně použito k vojenským účelům.
<P>
Mnoho členských států má pro vývozce k dispozici zvláštní opatření k usnadnění vývozu. Tato opatření mají formu všeobecných licencí a umožňují podnikům v určitých členských státech vyvážet zboží dvojího užití s minimální zátěží.
<P>
Na základě analýzy těchto vnitrostátních opatření z roku 2008 Komise předložila svůj návrh, jehož cílem je jejich rozšíření na vývozce po celé Unii. Návrh na nové všeobecné vývozní povolení EU by měl umožnit vývozcům ve všech členských státech využívat výhody zjednodušeného vývozního řízení u některého zboží dvojího užití do některých destinací. Zjednoduší se tak účast na mezinárodních výstavách a veletrzích. Vývoz zboží po opravě bude rovněž jednodušší a vývoz telekomunikačního zařízení a některých průmyslových chemikálií bude zjednodušen. Členské státy budou moci na druhou stranu soustředit své omezené zdroje na operace, které představují skutečné riziko.
<P>
Komise pravidelně dostává stížnosti ze strany průmyslu, že se brání některým dovozům do některých členských států, zatímco v jiných členských státech mají tytéž operace zelenou. Návrh, který máte před sebou, je prvním krokem k odstranění těchto rozdílů na jednotném trhu. Mnoho dalších zemí činí podobné kroky s cílem stanovit priority v oblasti kontroly vývozu a my bychom neměli zůstat pozadu.
<P>
Chtěla bych poděkovat zpravodaji, panu Leichtfriedovi, a dalším poslancům za jejich velmi konstruktivní práci na návrhu. Zpráva, kterou jste předložili vy a váš výbor, je rozhodně krokem správným směrem a v mnohém se shoduje s názorem Komise.
<SPEAKER ID="073" NAME="Reinhard Bütikofer" LANGUAGE="DE">
Pane předsedající, paní komisařko, máme před sebou téma, které se týká stejnou měrou obchodu a bezpečnosti. Zboží dvojího užití jsou produkty, které je možno použít dvojím způsobem. To znamená, že mohou mít civilní použití, stejně jako použití velmi citlivé nebo přímo nebezpečné a v každém případě významné z hlediska bezpečnosti. Některé subjekty, například německé spolkové ministerstvo hospodářství a technologie, prohlašuje, že to je, cituji, "nerozhodující zboží". To není správné. Tento Parlament zaujal již dříve ve svých výborech odpovědnější postoj.
<P>
Hovořím jako navrhovatel stanoviska Výboru pro zahraniční věci a Podvýboru pro bezpečnost a obranu. V těchto výborech jsme zaujali velmi jasné stanovisko. Jsme přesvědčeni, že by bylo vrcholem nedbalosti nezvážit určité kontrolní mechanismy. Chtěl bych proto vyzvat své kolegy, aby se řídili doporučeními Výboru pro zahraniční věci a Podvýboru pro bezpečnost a obranu a zejména doporučeními zpravodaje, který právě hovořil, pokud jde o otázku předběžné kontroly. To je jediné velmi sporné téma, které v rámci této záležitosti řešíme.
<P>
Kontrolovat až po události povede k menší bezpečnosti. My však chceme větší bezpečnost pro občany EU a větší bezpečnost pro naše partnerské země a obchodní partnery. Nechceme, aby zásada předběžné kontroly, kterou se řídí Výbor pro mezinárodní obchod a Výbor pro zahraniční věci, byl nyní nahrazen zásadou následné kontroly. To by nadřadilo obchodní zájmy bezpečnostním zájmům. Mnoho členských států, například Nizozemsko, před tím výslovně varovalo. Bezpochyby by tedy bylo v zájmu našich občanů, aby plénum potvrdilo to, co připravily výbory.
<SPEAKER ID="074" NAME="Elisabeth Köstinger" LANGUAGE="DE">
Pane předsedající, paní komisařko, nařízení o zboží dvojího použití, které projednáváme, stanoví všeobecná povolení pro neproblematické zboží a technologie, které se vyváží do třetích zemí a plní dvojí účel. Tato všeobecná povolení mají také umožnit evropským vývozcům a malým a středním podnikům spolehlivé plánování. Toto nařízení má pro naše evropské vývozce představovat uvolnění, ušetřit jim zdlouhavá jednotlivá povolovací řízení a především podpořit jejich konkurenceschopnost. Proto si myslím, že výsledkem podrobných registračních postupů a dodatečných požadavků na vývozce nebude uvolnění, ale spíše dodatečné náklady.
<P>
Není pochyby o tom, že musíme zajistit, aby vývozy, které plní dvojí účel, byly také využívány bezpečně a nemohly představovat nebezpečí, ale v každém případě musíme zpochybnit přehnané a zbytečné dodatečné náklady. Jako příklad bych mohla uvést střední podnik v oboru mechanického strojírenství, který poskytuje 24hodinový servis na opravy strojů a dodávky náhradních dílů. Tyto služby musí být umožněny bez ohledu na přísnější vývozní opatření.
<P>
Totéž platí pro oblast počítačových útoků a zapojení zúčastněných stran. Nebudeme-li mít pro tyto oblasti jasná kritéria a rámcové podmínky, a pokud znění nebude přesné, pak zde musím zpochybnit i dodatečné náklady a generalizaci. I když je velmi důležité zapojovat do rozhodovacího procesu zúčastněné strany, musí to vždy probíhat s ohledem na praktické a rozumné uplatňování rozhodnutí. Ani zde není pochyby o tom, že hlavní je transparentnost a bezpečnost.
<P>
Nakonec bych chtěla ještě jednou zdůraznit, že toto nařízení má přispět ke zjednodušení postupů a k omezení byrokracie. Jeho cílem je posílit evropské hospodářství a zjednodušit s tím související administrativní práci, to vše v kontextu bezpečného používání produktů.
<SPEAKER ID="075" NAME="George Sabin Cutaş" LANGUAGE="RO">
Pane předsedající, nejdříve bych chtěl poblahopřát svému kolegovi k mimořádné práci, kterou odvedl na této zprávě, jež je velmi odborná, ale má skutečný význam pro bezpečnost evropských občanů.
<P>
Evropská unie již skoro 15 let prosazuje opatření na kontrolu vývozu u zboží dvojího užití. Přijetí preventivních opatření, jako jsou požadavky na vývozní licence a celní registrace, umožňuje Evropské unii zabraňovat šíření zbraní, zejména zbraní hromadného ničení. Evropský režim zboží dvojího užití však musí být transparentnější a demokratičtější. Je třeba zavést bezpečný systém, v němž se budou shromažďovat oznámení o vývozu zboží, jež může být použito pro civilní i vojenské účely, a budou předávána a archivována s cílem předejít nebezpečí šíření zbraní hromadného ničení.
<P>
Vítám i návrh zpravodaje, v němž vyzývá koordinační skupinu pro zboží dvojího užití, aby předkládala Evropskému parlamentu výroční zprávu a pomohla mu tak plnit jeho kontrolní funkci. Povinností Evropské komise je naopak informovat Parlament o provádění ustanovení nařízení o zavedení režimu Společenství pro kontrolu vývozu zboží a technologií dvojího užití a předložit studii o dopadu navrhovaných opatření.
<P>
V neposlední řadě je třeba zlepšit zastoupení Evropské unie v mezinárodních systémech kontroly vývozu. Kontrola a aktualizace seznamů položek v mezinárodních režimech a provedení do právních předpisů Evropské unie bylo bohužel provedeno, aniž by se Evropský parlament mohl tohoto procesu zúčastnit. Proto vyzývám k lepší kontrole ze strany Parlamentu a k usnadnění jeho legislativní úlohy, jak je stanoveno v Lisabonské smlouvě.
<SPEAKER ID="076" NAME="Niccolò Rinaldi" LANGUAGE="IT">
Pane předsedající, paní komisařko, dámy a pánové, je-li nějaký obchod, který lze těžko kontrolovat, je to odnepaměti obchod se zbraněmi. Existují různé způsoby, jak tuto kontrolu ztížit. Jedním z nich je obchodovat se zdánlivě neškodnými zbraněmi nebo technologiemi, z nichž se snadno mohou stát zbraně, a proto se v nařízení zabýváme dvojím užitím. Dalším problémem je přemíra pravidel, která snižuje účinnost každého kontrolního systému.
<P>
Když jsme začali pracovat na tomto případu, Komise nás požádala, abychom změnili nařízení z roku 2000. To bylo mezitím zrušeno a my jsme byli požádáni o úpravu novějšího nařízení z roku 2009 na základě téhož zastaralého návrhu. Zahájili jsme tedy trialog a již máme nový legislativní návrh Komise, kterým se má také změnit nařízení. Hlavním požadavkem je tedy stanovení jasných, jednoduchých a transparentních pravidel, aby evropští vývozci měli konsolidované znění.
<P>
Uvedu čtyři body ke stanovisku skupiny Aliance liberálů a demokratů pro Evropu (ALDE). Pokud jde o zásilky nízké hodnoty, ve skupině ALDE se shodujeme s Radou v tom, že jsme k tomuto systému velmi skeptičtí. Parlament již snížil maximální hodnotu z 5 000 EUR na 3 000 EUR a zavedl různá kritéria. Seznam zemí určení je velmi omezený. Jde o něco, co oprávněně chtějí malé a střední podniky, ale naším hlavním zájmem je především bezpečnost, stejně jako obchod, a v rámci trialogu se k tomu musíme vrátit.
<P>
Podporujeme politiku předběžného oznamování a povinnost registrace členskými státy. Nakonec požadujeme maximální stupeň transparentnosti, aby bylo zajištěno, že nařízení přinese mechanismus, který bude informovat zúčastněné strany, jako například organizace pro lidská práva a sledování míru a odborové organizace, o různých fázích rozhodovacího procesu, rovněž prostřednictvím zprávy Evropského parlamentu.
<SPEAKER ID="077" NAME="Helmut Scholz" LANGUAGE="DE">
Pane předsedající, paní komisařko, chtěl bych vyjádřit své upřímné díky zpravodaji, panu Leichtfriedovi, za jeho práci na této zprávě a jménem své skupiny mu přeji úspěch v bezpochyby obtížných jednáních s Radou, která bohužel není při této rozpravě přítomna.
<P>
Chtěl bych však zmínit dva aspekty. Pozměňovací návrhy předložené skupinou Evropské lidové strany (Křesťanských demokratů) nejsou pro zpravodaje užitečné, ale naopak podkopávají vyjednávací pozice Parlamentu stanovené ve Výboru pro mezinárodní obchod. Cílem pozměňovacích návrhů je zjednodušit život vývozcům zbraní. Proto moje skupina tyto pozměňovací návrhy nepodpoří.
<P>
Zadruhé bych chtěl uvést, že moje skupina má značné problémy s použitím seznamu zboží dvojího užití za účelem zabránění přístupu k rozvinutým technologiím zejména rozvojovým zemím. Týká se to zejména omezení vývozu vysoce výkonných počítačů. Viděli jsme, jak je možno seznam zboží dvojího užití zneužít, zejména v zemích střední a východní Evropy. Z tohoto důvodu jsme vypracovali pozměňovací návrh 47 a já bych vás chtěl požádat o podporu tohoto pozměňovacího návrhu v zájmu rozvojových zemí.
<SPEAKER ID="078" NAME="Franz Obermayr" AFFILIATION="NI">
(DE) Pane předsedající, jaderná paliva, chemikálie a počítačové programy mohou sloužit mírovým účelům, ale mohou být použity i pro vojenské účely. Některé členské státy dodávají po léta zbraně, a dokonce i mučicí zařízení, do Libye. Nejnovější zpráva o vývozu zbraní - spíše seznam hříchů - jasně ukazuje, že nejvíce zbraní dodala Kaddáfímu Itálie, Malta a Německo. Francie zase byla v čele, pokud jde o zásobování arabské oblasti. Jiné země, jako moje země, Rakousko, se podřídily omezením. Proti této nevyváženosti musíme bojovat.
<P>
Všechny členské státy a celý zbrojní průmysl v EU se musí podřídit přísným kontrolám a ustanovením o transparentnosti. Systém se však musí také aktualizovat. Zejména pokud jde o software, IT a chytré telefony, je třeba zvážit, zda by nebyly prospěšné pro demokratická hnutí, jak jsme nedávno samozřejmě viděli v arabském regionu. Proto potřebujeme další náročné analýzy potenciálního použití a nedůvěryhodnosti příjemců.
<SPEAKER ID="079" NAME="Christofer Fjellner" AFFILIATION="PPE">
(SV) Pane předsedající, množství produktů, na které se vztahuje tento právní předpis a které mohou být použity pro civilní i vojenské účely, je mnohem vyšší, než jsme si původně mysleli. Patří sem všechno od nákladních automobilů po letecké tryskové motory a telekomunikační zařízení. Proto si myslím, že je důležité poukázat na to, že přímý odkaz na zbrojní průmysl je v tomto ohledu často zavádějící. Dodává to tomuto právnímu předpisu na významu i v tom smyslu, že zjednodušuje a harmonizuje způsob, jakým zacházíme v Evropě s produkty, které mohou být použity pro civilní i vojenské účely. Musí být přísný, předvídatelný a jasný, ale také harmonizovaný. Pokaždé, když slyším o švédské společnosti, která nemůže vyvážet do jiné země z důvodů souvisejících s právními předpisy EU, a poté se dozvím, že například francouzská společnost může klidně tytéž produkty vyvážet, je mi jasné, že EU selhala.
<P>
Musíme mít na paměti, že obchod je v zásadě dobrá věc. Mám na mysli například telekomunikační zařízení, která jsou neuvěřitelně důležitá pro demokratická hnutí po celém světě. Tento návrh nesmí komplikovat civilní obchod a nesmí v něm vytvářet další byrokracii. Proto nesouhlasím s návrhem zavést předběžná prohlášení. Moderní dodavatelské systémy on-line, servisní smlouvy atd. to u plně legitimního zboží, které chceme vyvážet a kterého chceme vidět více, téměř neumožňují. Většina společností ví přesně, o jaké zboží jde. I když požádají o následné oznámení, vědí, že budou penalizovány, pokud cokoli vyvezou. Myslím si, že je třeba zjednodušit obchod. Musíme zajistit, aby právní předpisy byly přísné, jasné a harmonizované, ale také jednoduché. To nejde dobře dohromady s předběžnou kontrolou všeho, co se vyváží. Ztěžuje to například zasílání telekomunikačních zařízení do zemí, které je potřebují.
<SPEAKER ID="080" NAME="Janusz Władysław Zemke" AFFILIATION="S&amp;D">
(PL) Pane předsedající, chtěl bych vám velmi poděkovat, že jste mi dal slovo. Náš problém spočívá v tom, že všechny členské státy EU neuplatňují stejná kritéria, pokud jde o vývoz zboží dvojího užití. Proto si myslím, že by naším zájmem mělo být, aby všechny členské státy EU uplatňovaly stejné vysoké normy, pokud jde o vývoz civilního zboží, které by mohlo být použito k vojenským účelům.
<P>
Jsem přesvědčen, že toto nařízení by mělo především zdůraznit potřebu předcházet neoprávněnému a nežádoucímu šíření technologií a jejich softwaru, neboť počet útoků s použitím moderních technologií a softwaru neustále stoupá. Myslím si, že by to byla účinná cesta, jak bojovat proti počítačovému terorismu.
<SPEAKER ID="081" NAME="Ioan Mircea Paşcu" AFFILIATION="S&amp;D">
Pane předsedající, téma této zprávy je dvojnásob citlivé, jak politicky, tak hospodářsky. EU chce na jedné straně předcházet používání zboží dvojího užití pro vojenské účely a/nebo proti lidem. Na druhé straně musí zvážit hospodářské zájmy výrobců a uživatelů. Nařízení je proto nevyhnutelně velmi obsáhlé, neboť musí zaplnit jak stávající mezery, tak předvídat další mezery, které vzniknou v budoucnosti.
<P>
Někomu by se navíc nařízení mohlo zdát příliš přísné, zatímco jiným by se mohlo zdát příliš benevolentní, vyžadující stále revize. Jako člen Výboru pro zahraniční obchod plně podporuji potřebu transparentnějšího a přísnějšího nařízení. Proto jednoznačně podporuji povolení před vývozem, nikoli naopak. Zejména po Lisabonské smlouvě může Parlament jedině pomoci, a to právě zde a nyní dělá. Jeho úloha by tedy měla být posílena, nikoli přehlížena.
<SPEAKER ID="082" NAME="Peter Jahr" AFFILIATION="PPE">
(DE) Pane předsedající, pokud jde o vývozní povolení pro zboží dvojího užití, všichni se pravděpodobně shodneme, že v Evropské unii potřebujeme jednotná pravidla, aby se praxe v jednotlivých členských státech nelišila, což by vedlo k narušení hospodářské soutěže a bylo by dosaženo pravého opaku toho, co skutečně chceme.
<P>
Zní samozřejmě logicky, řekneme-li, že vývoz by měl být povolen a schválen předem. Chceme větší transparentnost a chceme, aby vývoz byl sledován, abychom se mohli ponaučit. V tomto ohledu bych chtěl vyjádřit podporu paní Köstingerové, která uvedla, že zcela zjevně potřebujeme systém, který bude pro naše malé a střední podniky únosný, který mohou zvládnout. Světový trh není jen pro ohromné koncerny, ale i pro malé a střední podniky.
<P>
V této souvislosti bych chtěl vyzvat zpravodaje, aby zajistil, že stanovené podmínky a požadavky budou únosné i pro naše malé a střední podniky, které je budou schopny uplatňovat.
<SPEAKER ID="083" NAME="João Ferreira" AFFILIATION="GUE/NGL">
(PT) Pane předsedající, problém s používáním civilního zboží a technologií pro vojenské účely spočívá v tom, že neexistuje přístup, který by nebyl spojen s kontrolou vývozu známého jako "zboží dvojího užití a související služby". Tato vývozní kontrola je důležitá a měla by být prováděna přísně, což neovlivní negativně přístup rozvojových zemí ke zboží a technologiím potřebným pro jejich rozvoj. Důležité je zvýšit transparentnost příslušných postupů a umožnit u nich demokratickou kontrolu.
<P>
V této oblasti je však nezbytná i soudržnost s jinými politikami Evropské unie a cíli tohoto nařízení. Připomínáme například výzkumné projekty financované ze sedmého rámcového programu, zejména ty, do nichž je zapojen izraelský kosmický průmysl, který vyrobil bezpilotní letadlo používané při útocích na pásmo Gazy v letech 2008 a 2009, při nichž byly zabity desítky lidí. Přísně je třeba také posuzovat možné dvojí civilní a vojenské užití výsledků těchto programů.
<SPEAKER ID="084" NAME="Cecilia Malmström">
členka Komise. - Pane předsedající, jménem pana De Guchta bych ještě jednou chtěla poděkovat zpravodaji a jeho výboru za odvedenou práci. Komise jednoznačně sdílí stanoviska obsažená ve zprávě i stanoviska ke dvěma zbývajícím problémům, kde navrhují systém předběžného oznamování. Pro Komisi je nejdůležitější, že jde o stejný systém, neboť se v tomto případě musíme vyhnout jakýmkoli dvojím standardům a přílišné složitosti.
<P>
Souhlasíme s vámi také v tom, že je třeba mít nějaký systém podávání zpráv, který by samozřejmě nekladl přehnané nároky zejména na malé a střední podniky. Nějaký systém podávání zpráv by však byl potřebný a já doufám, že později dojdete s Radou k závěru i v těchto zbývajících záležitostech. Pane předsedající, ještě jednou vám děkuji za rozpravu.
<SPEAKER ID="085" NAME="Jörg Leichtfried" LANGUAGE="DE">
Pane předsedající, chtěl jsem využít těchto posledních dvou minut a apelovat na Radu. Tam, kde by však Rada měla být přítomna, jsou jen prázdná místa. Nejsem si jist, zda je rozumné vést diskuse bez Rady. Myslím si, že by bylo vhodné informovat Radu, že chce-li něco od Evropského parlamentu, měla by sem přijít a vyslechnout si příslušnou rozpravu ve sněmovně.
<P>
Vím, že tato věc se týká velkého průmyslového odvětví. Týká se řady produktů a týká se pracovních míst, zejména míst v malých a středních podnicích, které vyrábějí vysoce kvalitní technologie a jsou mimořádně významné. Pro ně je mimořádně důležité, aby v Evropské unii existovaly jednotné předpisy a abychom zde nebyli v situaci, jak uvedl pan Fjellner, kdy jedna země plní své závazky a druhá nikoli a nakonec prohrávají ti, kdo se řídí pravidly. Tak by tomu nemělo být.
<P>
Proto je důležité, abychom rychle našli řešení a aby se Rada smířila s tím, že ne všechno je takové, jak to ona vnímá. To je také důležité. Uvědomíme-li si to, dospějeme rychle k řešení v zájmu evropského průmyslu, evropských pracovních míst a ochrany lidských práv a ochrany bezpečnosti a svobody před újmou ze strany mimo Evropskou unii. Tato zpráva tomu má napomoci.
<SPEAKER ID="086" NAME="Předsedající">
Rozprava je ukončena.
<P>
Hlasování o zprávě pana Leichtfrieda se uskuteční zítra v poledne.
