<CHAPTER ID="020">
Změna nařízení (ES) č. 539/2001, kterým se stanoví seznam třetích zemí, jejichž státní příslušníci musí mít při překračování vnějších hranic vízum, jakož i seznam třetích zemí, jejichž státní příslušníci jsou od této povinnosti osvobozeni (rozprava) 
<SPEAKER ID="243" NAME="Předsedající">
Dalším bodem je zpráva, kterou předkládá Agustín Díaz de Mera García Consuegra jménem Výboru pro občanské svobody, spravedlnost a vnitřní věci, o návrhu nařízení Evropského parlamentu a Rady, kterým se mění nařízení (ES) č. 539/2001, kterým se stanoví seznam třetích zemí, jejichž státní příslušníci musí mít při překračování vnějších hranic členských států vízum, jakož i seznam třetích zemí, jejichž státní příslušníci jsou od této povinnosti osvobozeni - C7-0162/2010 -.
<SPEAKER ID="244" NAME="Agustín Díaz de Mera García Consuegra" LANGUAGE="ES">
Paní komisařko, i já bych chtěl touto cestou vzkázat pozdrav vašemu vynikajícímu týmu. Dámy a pánové, nařízením (ES) č. 539/2001 se stanoví seznam třetích zemí, jejichž státní příslušníci musí mít při překračování vnějších hranic Unie vízum, a rovněž seznam třetích zemí, jejichž státní příslušníci jsou od této povinnosti osvobozeni.
<P>
Návrh na změnu nařízení (ES) č. 539/2001, o němž dnes jednáme, má tři cíle: přemístění Tchaj-wanu na tzv. pozitivní seznam, převedení dalších třetích zemí či území - Trinidadu a Tobaga, Svaté Lucie, Svatého Vincence a Grenadin, Belize, Dominiky, Grenady, Marshallových ostrovů, Mikronésie a Palau - na pozitivní seznam a situace Severních Marian.
<P>
Situace Severních Marian nepředstavuje žádné problémy, neboť jejich obyvatelé, jak jistě víte, jsou občany USA.
<P>
Co se týče žádostí o převedení třetích zemí, které jsem vyjmenoval, Komise neshledává žádný důvod pro zrušení vízové povinnosti, a my rovněž ne.
<P>
Pokud jde o Tchaj-wan, tento asijský ostrov zaznamenal chvályhodný demokratický, společenský a hospodářský rozvoj. Demokratické instituce jsou pevně zakotveny od roku 1996, kdy se konaly první přímé prezidentské volby. Prezident stojí v čele vlády a je volen tchajwanským lidem ve všeobecném hlasování na čtyřleté funkční období. Zákonodárná moc v současnosti náleží tzv. legislativnímu dvoru (legislativnímu Yuanu), který má 113 členů.
<P>
Co se hospodářství týče, příjem v přepočtu na jednoho obyvatele je na Tchaj-wanu ve výši 30 100 USD jeden z nejvyšších na světě, v červenci 2010 dosahovala nezaměstnanost 5,2 %, byla tedy značně pod evropským průměrem, který v tomtéž měsíci činil 10,1 %. Během prvního čtvrtletí roku 2010 dosáhl hospodářský růst 13,27 %, zatímco během prvního pololetí roku 2010 činil přebytek obchodní bilance 12,1 miliard USD. Podle údajů zveřejněných Mezinárodním měnovým fondem v roce 2009 patřilo tchajwanské ekonomice s hrubým národním produktem 379 miliard USD 25. místo na světě. Mělo by se zdůraznit, že v roce 1950 byl Tchaj-wan chudší než Ghana, Uganda a Demokratická republika Kongo. Do roku 1960 byl více odkázaný na vývozy komodit než země jako Keňa, Jihoafrická republika a Libanon. Dnes však produkty vyrobené na Tchaj-wanu tvoří více než 97 % vývozu této země.
<P>
To vše má za následek, že saldo migrace Tchaj-wanu dosahuje pouhých 0,15 %. Z tohoto důvodu je velmi nepravděpodobné, že se kdy budeme muset zabývat jakýmikoli nelegálními přistěhovalci z Tchaj-wanu. Podle údajů dodaných Komisí v letech 2006-2008 bylo u pouze 45 nezákonných přistěhovalců v celé Evropské unii zjištěno, že pocházejí z Tchaj-wanu.
<P>
Pokud jde o bezpečnost cestovních dokladů, rád bych poukázal na to, že tchajwanské elektronické pasy splňují všechny protipadělatelské normy stanovené Mezinárodní organizací pro civilní letectví.
<P>
Podrobně by se měla prozkoumat situace rozptýlených tchajwanských státních příslušníků, neboť i když mají pasy, které vydaly příslušné orgány, potřebují ke vstupu na území Tchaj-wanu předchozí povolení. Právě proto by se zdálo logické, aby si Evropská unie vzhledem k těmto lidem zachovala podobný přístup, jak se navrhuje v mé zprávě.
<P>
Tchaj-wan v současnosti nevyžaduje víza od většiny členských států s výjimkou Kypru, Rumunska a Bulharska. Tchajwanské orgány se nicméně zavázaly k tomu, že zajistí, aby se zrušení vízové povinnosti pro státní příslušníky těchto zemí zavedlo do 11 listopadu, což je zítra. Jde o oficiální závazek, který byl úředně oznámen předsednictví Rady, Evropské komisi a Parlamentu, jakož i stálým zastoupením dotčených zemí.
<P>
Z tohoto důvodu, pane předsedající, a z dalších důvodů, o nichž se zmíním ve svém druhém projevu, bychom dle mého názoru měli Tchaj-wan osvobodit od vízové povinnosti, stejně jako to loni učinilo Spojené království a Irsko.
<SPEAKER ID="245" NAME="Andrey Kovatchev">
navrhovatel stanoviska Výboru pro zahraniční věci. - Pane předsedající, zprávu pana Díaze de Mery vítám. Po desetiletích napětí je politické klima mezi současnou tchajwanskou vládou a Čínskou lidovou republikou pozitivní. Mezi oběma zeměmi byly zavedeny přímé lety a v platnost již vstoupila rámcová dohoda o ekonomické spolupráci.
<P>
Vztahy mezi Tchaj-wanem a Evropskou unií se rovněž vyvíjejí pozitivně: obchodní obrat a výměny v oblasti vědy a podnikání dosahují vysokých úrovní. Školství, demokratická správa a příjmy na Tchaj-wanu jsou na úrovni Japonska a Jižní Koreje. Na základě tohoto a dalších pozitivních trendů podporuje výbor AFET zprávu pana Díaze de Mery ve prospěch zrušení vízové povinnosti pro Tchaj-wan. Jak se uvádí ve zprávě, očekáváme, že před vstupem těchto opatření v platnost Tchaj-wan zruší vízovou povinnost pro všech 27 členských států. Je třeba připomenout, že vízové režimy - a ani konzulární režimy nebo režimy soukromého práva - se nedotýkají postojů ke statutu území podle mezinárodního práva veřejného.
<SPEAKER ID="246" NAME="Cecilia Malmström">
členka Komise. - Pane předsedající, návrh převést Tchaj-wan na kladný seznam víz byl přijat Komisí letos 5. července. Tchaj-wan, jak všichni víme, je značně vyspělou a stabilní demokracií. Splňuje všechny nezbytné technické požadavky.
<P>
Tento návrh je výsledkem pravidelného přezkumu seznamu víz a zakládá se na podnětech poskytnutých členskými státy. Komise hodnotí různé typy podmínek: nedovolené přistěhovalectví, veřejný pořádek, veřejnou bezpečnost, vzájemnost, regionální spojitost a vnější vztahy Evropské unie.
<P>
Potřebujeme posílit regionální spojitost v jihovýchodní Asii. Další podobné rozvinuté třetí země jako Hongkong, Macao, Japonsko, Jižní Korea a Singapur jsou již bez víz. Navíc se v oblasti vztahů mezi Tchaj-wanem a pevninskou Čínou nesporně spustil určitý proces, což dokládá také zavedení přímých letů a uzavření rámcové dohody o ekonomické spolupráci mezi těmito zeměmi.
<P>
Jak uvedl zpravodaj a pan Kovatchev, Spojené království, Irsko, Nový Zéland a Jižní Korea již tchajwanským občanům umožnily bezvízové cestování a Kanada v současnosti Tchaj-wan od vízové povinnosti osvobozuje.
<P>
V reakci na zrušení vízové povinnosti pro občany Tchaj-wanu by měl Tchaj-wan samozřejmě na oplátku učinit totéž. Tchaj-wan již postupně omezil vízovou povinnost pro státní příslušníky velké většiny členských států EU a zavázal se umožnit bezvízový režim všem občanům EU. Občané Rumunska, Bulharska a Kypru budou moci cestovat na Tchaj-wan bez víz od 11. listopadu - což je zítra, takže si hned můžete rezervovat letenky!
<P>
Tchaj-wan dále prodlouží povolenou dobu pobytu občanů EU na Tchaj-wanu na 90 dní, a to při vstupu v platnost zrušení vízové povinnosti EU. Návrh zahrnuje rovněž odebrání souostroví Severní Mariany z negativního seznamu, neboť toto území tvoří součást USA.
<P>
Bezvízový styk a liberalizace víz je skvělý způsob, jak lidem umožnit setkávat se, být si blíže: studentům, vědeckým pracovníkům, obyčejným lidem, lidem z podnikatelských kruhů a dalším. Rozhodnutí, které se nyní chystáme učinit, je velmi důležitým rozhodnutím. Formálně se zde jedná o spolurozhodování - jak jistě víte - avšak mohu vám s potěšením sdělit, že členové Rady již této věci vyjádřili svou velmi širokou podporu. Jak usuzuji, a díky práci zpravodaje, pana Díaze de Mery, a také stínových zpravodajů, má návrh velmi silnou podporu i v tomto Parlamentu, a tak doufám, že zítřejší hlasování dopadne dobře.
<P>
K návrhu Komise byl podán pouze jeden pozměňovací návrh, a to jak v Radě, tak v Evropském parlamentu. Jeho cílem je vyřazení 60 000 takzvaných tchajwanských státních příslušníků v zámoří. Zpravodaj a členské státy v Radě zastávali názor, že tito lidé potřebují od Tchaj-wanu předchozí povolení ke vstupu do své vlastní země. Bylo by tudíž logickým a důvodným krokem, aby EU tuto kategorii ze zrušení vízové povinnosti vyřadila. Komise tento pozměňovací návrh přijímá.
<P>
Ráda bych poděkovala zpravodaji a stínovým zpravodajům za jejich vynikající podporu a spolupráci na tomto dokumentu. Jsem si jista, že vzájemné zrušení vízové povinnosti ještě více posílí nynější velmi dobré vztahy mezi EU a Tchaj-wanem v různých odvětvích, jako jsou cestovní ruch a obchod, a bude přínosem pro všechny strany.
<SPEAKER ID="247" NAME="Georgios Papanikolaou" LANGUAGE="EL">
Pane předsedající, i já musím hned na úvod pogratulovat zpravodaji a všem svým kolegům poslancům, kteří na této zprávě pracovali. Odvedli skutečně skvělou práci.
<P>
Zrušení vízové povinnosti pro státní příslušníky Tchaj-wanu je samozřejmě krok správným směrem. Předně to, že jsme překonali právní překážku související se skutečností, že ne všechny členské státy Tchaj-wan uznávají, je pozitivní výsledek. Zadruhé je zde fakt, že na základě - jednoho aspektu - vzájemného uznávání se nebude na občany členských států Evropské unie v budoucnu při vstupu na Tchaj-wan vztahovat vízová povinnost, jinými slovy je to obdoba toho, co děláme pro 27 členských států my, a zatřetí se předešlo jakémukoli negativnímu dopadu na vztahy mezi Evropskou unií a Čínou.
<P>
Nyní bych rád, mohu-li, přidal o něco obecnější poznámku: všichni jsme v nedávné době byli svědky teroristických činů, když byly z Řecka na velvyslanectví v různých městech v Evropské unii a z Jemenu do různých členských států poslány balíčkové bomby. Pochopitelně jsme všichni cítili, že naše bezpečnost je všude a v každém směru ohrožována.
<P>
Když se tedy naši spoluobčané v Evropě dozvídají, že Evropská unie usnadňuje občanům třetích zemí, jako je Tchaj-wan a další země, jež jsme nedávno schválili, vstup do Evropské unie, logicky se zajímají, jestli to jejich bezpečnost nevystavuje většímu riziku.
<P>
Naše odpověď proto musí být, že kdykoli učiníme podobné rozhodnutí, všechny tyto parametry jsme již předtím posoudili. Víme poměrně dobře, že disponujeme mechanismy k řešení jakéhokoli problému a k ochránění našich spoluobčanů. To je přesně důvod, proč jsme toto rozhodnutí učinili. Máme systémy výměny informací a technické prostředky potřebné k řešení veškerých možných problémů.
<P>
Rád bych proto závěrem řekl, že máme štěstí, že jsme toto rozhodnutí učinili a že jsme za žádných okolností neohrozili bezpečnost našich spoluobčanů po celé Evropě.
<SPEAKER ID="248" NAME="Tanja Fajon" LANGUAGE="SL">
Ráda bych ze všeho nejdříve poděkovala zpravodaji za vynikající práci, kterou odvedl. Tchaj-wan lze považovat za příklad úspěchu. Právě jsem se vrátila z návštěvy tohoto ostrova, který již s Evropskou unií uzavřel několik dohod o spolupráci. EU-27 je největším investorem do rychle rostoucí tchajwanské ekonomiky - letos dosáhne hospodářský růst podle odhadů téměř devíti procent a nezaměstnanost je nižší než šest procent.
<P>
Zrušení vízové povinnosti pro Tchaj-wan posílí hospodářské a politické vztahy s Unií, zvýší investice a umožní mladým lidem, zejména pak studentům, mobilitu. Jak jsme slyšeli, největší hrozbou pro Tchaj-wan je i nadále Čína, avšak v posledních letech došlo v jeho vztazích s Čínou k oteplení, především v hospodářské oblasti. V mezinárodním kontextu není Tchaj-wan jako země všeobecně uznáván. Nebyl ještě dokonce uznán ani EU, ačkoli občané 24 členských států EU mají již nyní možnost cestovat na tento ostrov bez víza a Tchaj-wan v blízké budoucnosti zruší vízovou povinnost i pro Bulharsko, Rumunsko a Kypr.
<P>
Tchajwanská vláda přijala řadu důležitých opatření pro bezpečnost cestovních pasů, což jsme mohli vidět na vlastní oči při návštěvě úřadu, který vydává doklady. Tamní orgány nemají žádné problémy s nelegálním přistěhovalectvím či nelegálním obchodováním s lidmi nebo zbožím. Ve městech neexistuje organizovaný zločin a lidé jsou většinou se svým životem spokojeni.
<P>
Během posledního roku zrušila Evropská unie víza pro pět zemí západního Balkánu. Toto pondělí přijali ministři důležité rozhodnutí pro Albánii a Bosnu a Hercegovinu. Je to velmi významný signál, zejména pro země čekající přede dveřmi EU, že před sebou mají zřetelnou evropskou budoucnost. Svoboda cestování je základním lidským právem a já jsem pevně přesvědčena, že toto je jediný správný postup, neboť Tchaj-wan pro EU nepředstavuje žádnou hrozbu. Vyzývám vás tedy, dámy a pánové, abyste zítra silně podpořili zrušení víz a umožnili tchajwanskému lidu svobodně cestovat.
<SPEAKER ID="249" NAME="Cecilia Wikström" LANGUAGE="SV">
Pane předsedající, dnes máme seznam třetích zemí, jejichž státní příslušníci musí mít při překračování našich vnějších hranic vízum. Pak existuje ještě další seznam obsahující státní příslušníky těch zemí, které jsou od této povinnosti osvobozeny. Tyto seznamy musí být samozřejmě podrobovány pravidelnému přezkumu a úpravám v závislosti na situaci v jednotlivých dotčených zemích. Začátkem podzimu jsme zrušili vízovou povinnost pro občany Albánie a Bosny a Hercegoviny. Brzy již budeme hlasovat také o zrušení vízové povinnosti pro Tchaj-wan - zem, která prošla uceleným procesem demokratizace. Institucionální reformy, dynamická občanská společnost a větší respektování občanských svobod a práv občanů vedly na Tchaj-wanu k větší stabilitě, včetně stability politické. Kromě toho samozřejmě nemáme vízovou povinnost pro ostatní země v této oblasti, což je také jedním z faktorů pro nastolení větší regionální soudržnosti. Tchaj-wan pro EU nikterak nepředstavuje hrozbu a zrušení vízové povinnosti prospěje obchodním vztahům s EU a rovněž podnítí bližší spolupráci, pokud jde o kulturu a výzkum - důležité oblasti pro nás všechny.
<P>
Po mnoho let měli politici z Tchaj-wanu s cestováním do Evropy problémy, i jako soukromé osoby, protože v Evropských zemích se lidé báli, že se dostanou na nesprávnou stranu Číny nebo se zapletou do politického konfliktu. Nyní je již mnoho věcí jinak a já doufám, že dohoda, kterou se chystáme uzavřít, usnadní a zlepší politické vztahy mezi politiky zde v EU a na Tchaj-wanu a také povede k intenzivnějšímu zapojení Tchaj-wanu do mezinárodního společenství, a to na různých úrovních. Přinese nám to však prospěch také z ideologického hlediska.
<P>
Evropa symbolizuje otevřenost, přívětivý přístup a inkluzivitu. K vzájemné důvěře patří i to, že ponecháme dveře mezi našimi zeměmi otevřené, což bude přínosné, povede to ke spolupráci a především k příjemnějším vztahům mezi našimi zeměmi. To je něco, co vítám celým srdcem před tímto důležitým hlasováním, které se zde v Evropském parlamentu má již brzy konat.
<SPEAKER ID="250" NAME="Charles Tannock">
jménem skupiny ECR. - Pane předsedající, komisařka Malmströmová byla samozřejmě sama dobrou přítelkyní Tchaj-wanu v době, kdy byla poslankyní Evropského parlamentu. Já nyní v rámci tohoto Parlamentu předsedám skupině přátel Tchaj-wanu. Samozřejmě jménem naší skupiny s potěšením vítám skutečnost, že občané Tchaj-wanu budou brzy moci vstoupit do Schengenského prostoru, aniž by potřebovali vízum - tomu se v žargonu EU říká liberalizace víz pro Tchaj-wan.
<P>
Má země, Spojené království, a Irsko - z nichž samozřejmě ani jedna k Schengenu nepatří - udělila tchajwanským občanům výsady bezvízového styku před rokem a půl. Mohu bezpečně říci, že naše zkušenost v Británii, zejména ve smyslu posílení cestovního ruchu a skutečných služebních cest, od té doby jasně signalizují, že toto rozhodnutí bylo dobré.
<P>
Tchaj-wan je prosperující, bohatou a moderní demokracií, jež sdílí naše hodnoty podporující lidská práva, mír, bezpečnost a regionální prosperitu. Podpora užších obchodních vazeb s Tchaj-wanem, jehož ekonomika znovu roste a neustále posiluje a on sám je čím dál více odrazovým můstkem pro Evropské investice do Číny, nám může přinést pouze prospěch. Evropa také samozřejmě rychle dohání Ameriku jakožto výběrovou destinaci pro tchajwanské studenty a absolventy univerzit, kteří se chtějí věnovat výzkumu. I zde jsou výhody těchto výměn po všech stránkách významné. To je důležité znamení naší podpory a solidarity s Tchaj-wanem, který se pod výtečným vedením prezidenta Maa snažil hledat pragmatická řešení mezinárodní izolace, do níž ho uvrhla Čínská lidová republika.
<SPEAKER ID="251" NAME="Mario Borghezio" LANGUAGE="IT">
Pane předsedající, dámy a pánové, nejprve bych chtěl vyjádřit své upřímné a vřelé díky zpravodaji, jehož dovednosti a nasazení byly dobře využity při garantování členským státům, že umožnění volného cestování tchajwanským státním příslušníkům a zrušení víz nezpůsobí Evropské unii problémy.
<P>
V případě nejnovější práce týkající se Bosny a Hercegoviny a Albánie už takovou jistotu nemám. Nyní se dokonce mluví o zrušení víz pro Turecko. Nejsem přesvědčen, že Komise a Parlament v těchto situacích odvedly dobře svou práci spočívající v zajištění bezpečnosti evropských občanů. Proto chválím tuto zprávu a hlasování v Evropském parlamentu - jehož výsledek bude jistě pozitivní - o to více.
<P>
Historie neuplyne pryč jako voda. Lidé určitého věku pamatují, co po desetiletí reprezentovala někdejší takzvaná nacionalistická Čína: byl to prapor svobody. Západ nesmí zapomínat, kdo bránil zásady svobody, když byly ohroženy v jiných místech. Pokud jde o lidská práva, je dle mého názoru nutné i dnes činit základní rozdíl.
<P>
Tchajwanští Číňané jsou proto vítáni i v mém domovském regionu Padánii. Přítomnost tak významných a kvalifikovaných jedinců v tomto regionu již skýtá hojné příklady schopnosti tchajwanských lidí integrovat se do naší společnosti. Na rozdíl od jiných zemí má Tchaj-wan také tu záslužnou vlastnost, že do Evropské unie nevyváží společně se svým zbožím socio-politická poselství proti zásadám svobody, ochrany lidských práv a úctě k etnickým a náboženským menšinám. Občané Tchaj-wanu jsou tedy v Evropské unii i v Padánii vítáni.
<SPEAKER ID="252" NAME="Béla Kovács" AFFILIATION="NI">
(HU) Děkuji za slovo, pane předsedající. Dámy a pánové, lze konstatovat, že vízový systém je účinným prostředkem pro úspěšnou prevenci nelegálního vstupování do členských států Evropské unie či nelegálního pobytu v nich. Když rozhodujeme o třetích zemích, pro jejichž občany by měla platit vízová povinnost, je nezbytné posuzovat situaci každé ze zemí individuálně a brát při tom v úvahu nelegální přistěhovalectví, veřejný pořádek a bezpečnostní otázky, stejně jako vnější vztahy EU, regionální soudržnost a přirozeně i zásadu vzájemnosti.
<P>
Mechanismus hodnocení musí fungovat tak, aby se zajistilo, že se vízová povinnost okamžitě obnoví pro všechny země, které přestanou splňovat výše uvedená kritéria nebo které zavedou vízovou povinnost pro státní příslušníky jednoho či více členských států. Praxe bohužel ukázala, že s důsledky zrušení vízových omezení, pokud jde o přistěhovalectví a bezpečnost, se vždy následně musí vypořádat členské státy samy. Podle mého názoru zde jde o záležitost bezpečnostní politiky, a nikoli o nějaký dárek, který se prostě předá kandidátským zemím. A přesně z tohoto důvodu jsem přesvědčen, že by se předtím, než dostanou zelenou ke vstupu svých občanů na území Evropské unie bez víza, měly od všech zemí vyžadovat bezpečnostní záruky.
<SPEAKER ID="253" NAME="Kinga Göncz" AFFILIATION="S&amp;D">
(HU) I já vítám skutečnost, že byla otázka zrušení vízové povinnosti pro Tchaj-wan zařazena na pořad jednání Parlamentu. Jsem přesvědčena, že nyní splácíme své dluhy. Podobně významní partneři Evropské unie již byli od vízové povinnosti osvobozeni a nyní mohou cestovat bez víz. Tchaj-wan je čtvrtým nejvýznamnějším obchodním partnerem Evropské unie v Asii a obchod druhým směrem je téměř stejně významný pro Tchaj-wan i Evropskou unii. Očekáváme, že zrušení vízových omezení ještě dále posílí tyto vztahy, které jsou již nyní velmi intenzivní. Víme, že vztahy nejsou blízké pouze v souvislosti s ekonomikou a obchodem, ale také v oblastech výzkumu, technologického rozvoje, vzdělávání a kultury a lze předpokládat, že bezvízový styk posílí rovněž tyto oblasti.
<P>
Námi stanovená podmínka, že by od vízové povinnosti mělo být osvobozeno všech 27 členských států, se ještě letos promění ve skutečnost, a to ve chvíli, kdy bude vízová povinnost zrušena pro Kypr, Bulharsko a Rumunsko; to je dle mého názoru nesmírně důležité. Také bych ráda zdůraznila, že změny, k nimž na Tchaj-wanu za posledních 50 až 60 let došlo, jsou velice významné. Tchaj-wan vybudoval demokratický institucionální systém a přeměnil se z chudé země v zem hospodářsky silnou, takže jak již mnozí zmínili, není důvod k obavám, že by zrušení víz znamenalo jakýkoli druh migračního tlaku. Naopak, v tomto směru by naše očekávání měla být pozitivní.
<SPEAKER ID="254" NAME="Laima Liucija Andrikien" AFFILIATION="PPE">
Pane předsedající, plně podporuji to, co řekli naši zpravodajové, pan Díaz de Mera a pan Kovatchev. Tchaj-wan je rozvinutá země s vysokými technickými a administrativními standardy. Rozhodně splňuje ty nejvyšší nároky kladené na bezpečnost a zabezpečení kontrolních a celních postupů. Chtěla bych proto naléhavě pobídnout naše kolegy, aby pokročili ve věci návrhu přiznat Tchaj-wanu bezvízový status, který měl mít už dávno.
<P>
Tchaj-wan je také členem Světové obchodní organizace jakožto jednotné celní území. Neměli bychom se zastavit v tomto bodě - měli bychom podporovat přistoupení Tchaj-wanu i k dalším mezinárodním organizacím, jako je Mezinárodní organizace pro civilní letectví nebo Rámcová úmluva Organizace spojených národů o změně klimatu. Tchaj-wan je země, která si takové uznání zaslouží, neboť je důležitým partnerem Evropské unie ve východoasijském regionu. Vzájemné vazby budou narůstat, a to ku prospěchu obou stran.
<P>
Posilování vazeb s Tchaj-wanem v budoucnu bychom měli očekávat s radostí. Jednou z možných cest, které bychom měli zvažovat, je sjednání komplexnějšího obchodního režimu s Tchaj-wanem, obzvláště nyní, když podepsal klíčovou rámcovou dohodu o ekonomické spolupráci. Budeme-li se ubírat tímto směrem, je bezvízový režim zásadní součástí prohlubování vztahů mezi EU a Tchaj-wanem.
<SPEAKER ID="255" NAME="Ioan Enciu" AFFILIATION="S&amp;D">
(RO) Nejprve chci poblahopřát panu Díazi de Merovi za zprávu, kterou vypracoval. Jsem si jistý, že bude zítra nejspíš jednomyslně odhlasována.
<P>
Chtěl bych však hovořit o představách Komise o tom, jak bude podporovat zásadu vzájemnosti ve vztazích Evropské unie s třetími zeměmi. Tchaj-wan se bude těšit zrušení vízové povinnosti v případě celé Evropské unie a sám zruší vízovou povinnost také pro Rumunsko, Bulharsko a Kypr. To je velmi pozitivní posun. Naproti tomu Spojené státy, které jsou kompletně osvobozeny od víz pro celou Evropskou unii, odmítají udělit vzájemnost pro Rumunsko, Bulharsko, Polsko a Kypr. Navíc byl dokonce pro všechny občany EU zaveden vstupní poplatek, který vlastně představuje skryté vízum.
<P>
Na základě zásady vzájemnosti a solidarity mezi členskými státy musí Komise z pasivní pozice akceptující daný stav věcí přejít k tomu, že v tomto procesu zavedení plné reciprocity v otázce zrušení vízové povinnosti pro všechny členské státy zaujme aktivní roli. Dokud je vyjednávání vízových dohod ve výlučné pravomoci Evropské unie, a nikoli členských států, musí Komise za účelem vyřešení těchto situací přijmout veškerá možná opatření.
<SPEAKER ID="256" NAME="Marek Henryk Migalski" AFFILIATION="ECR">
(PL) Pane předsedající, paní komisařko, je jasné, že v této sněmovně panuje shoda a že zpráva bude skutečně přijata, pravděpodobně zítra. Hlasování v její prospěch možná nebude jednomyslné, avšak zpráva bude přijata naprostou většinou hlasů a s podporou všech politických skupin. Nechci opakovat všechny argumenty, které již předložil zpravodaj a paní komisařka. Ano, Tchaj-wan skutečně splňuje veškeré podmínky, hospodářské i politické, aby se mohla posílit spolupráce a aby k tomu mohlo napomoci i zrušení vízové povinnosti. Myslím si, že jsme povinni to udělat, neboť Tchaj-wan ukázal, že liberální demokracie může existovat všude, v jakémkoli kulturním prostředí, a že transformace, jež na něm proběhla, byla úspěšná; a já si myslím, že bychom to měli podporovat.
<P>
Konečně, je zde ještě jeden důvod, stojící stranou těch hospodářských. Důvod, o kterém mluvil pan Borghezio - důvod politický - který nyní nemám v úmyslu vysvětlovat, avšak také všichni chápeme, že je důležitý a že bychom v této věci měli naše přátele z Tchaj-wanu podpořit.
<SPEAKER ID="257" NAME="Peter Jahr" AFFILIATION="PPE">
(DE) Pane předsedající, Tchaj-wan je na pozitivním seznamu. Jinými slovy, obyvatelé Tchaj-wanu mohou cestovat do Evropské unie bez víz. A já jim to přeji. V politice však zpravidla platí "něco za něco". Já bych například chtěl, aby Tchaj-wan na oplátku okamžitě umožnil bezvízový vstup i všem občanům Evropské unie. Doposud k tomu však nedošlo. Tchaj-wan zatím pouze ohlásil svůj záměr provést to do konce roku. Doufám, že toto oznámení záměru budou také následovat nějaké činy. Pokud jde o zbytek, mám důvěru v našeho zpravodaje, který nám předložil vyhlídku na to, že tomu tak bude, a budu hlasovat ve prospěch návrhu jako celku. Jak jsem řekl, doufám, že Tchaj-wan také vyřeší dané problémy, čímž rovněž umožní všem občanům EU cestovat na Tchaj-wan, aniž by potřebovali víza.
<SPEAKER ID="258" NAME="Cecilia Malmström">
členka Komise. - Pane předsedající, ráda bych ještě jednou poděkovala zpravodaji a plénu za jejich podporu umístění Tchaj-wanu na pozitivní seznam. Mohu ujistit poslance, kteří ještě měli nějaké otázky, že metodika Komise pro prověřování zemí - Tchaj-wan nevyjímaje - je vždy velice důkladná; než takový návrh předložíme, vždy se ubezpečujeme, že všechna kritéria jsou na daném místě splněna. A jako vždy to bylo i v tomto případě velmi důsledně provedeno.
<P>
Ráda bych také potvrdila předchozímu řečníkovi, že vízová povinnost bude zrušena pro ony poslední, zbývající země zítra. Od zítřka nabude vízová liberalizace účinnosti pro zbývající země, takže zde bude plná vzájemnost. Myslím si, že po zítřejším hlasování budeme velmi silní a také vyšleme velice silný signál. Můžeme se všichni radovat a doufat v ještě lepší vztahy mezi občany Tchaj-wanu a občany Evropské unie. Mnohokrát vám děkuji za velmi dobrou rozpravu.
<SPEAKER ID="259" NAME="Agustín Díaz de Mera García Consuegra" LANGUAGE="ES">
Pane předsedající, noblesse oblige, a tak bych úvodem rád řekl, že jsem neskonale vděčný za podporu, kterou všichni kolegové poslanci zastupující své politické skupiny poskytli zprávě, kterou jsem měl tu čest předložit tomuto Parlamentu. Rád bych za podporu své práce poděkoval i vám.
<P>
Nebylo by však spravedlivé neuvést, že osobou, jež má hlavní zásluhu, je paní komisařka Malmströmová; její podpora, energie a vynikající tým umožnily pokročit v tomto procesu, který bych popsal jako akt spravedlnosti.
<P>
Není již co dodat, pane předsedající; snad ještě podotknu, že bych také rád poblahopřál tchajwanskému lidu, tchajwanským orgánům a samozřejmě i vynikajícímu týmu diplomatů, které má Tchaj-wan ve světě, a zejména v Bruselu.
<SPEAKER ID="260" NAME="Předsedající">
Rozprava je ukončena.
<P>
Hlasování se bude konat zítra, ve čtvrtek 11. listopadu 2010 ve 12:00.
<P>
Písemná prohlášení (článek 149)
