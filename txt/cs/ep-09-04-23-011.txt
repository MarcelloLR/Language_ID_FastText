<CHAPTER ID="011">
Klimaticko-energetický balíček a balíček o námořní dopravě (podepsání aktů) 
<SPEAKER ID="333" NAME="Předseda">
Pane vicepremiére a zástupci předsednictví Evropské unie, pane Nečasi, pane komisaři Rehne, vážení zpravodajové a předsedové výborů, dámy a pánové.
<P>
Dnes máme to potěšení podepsat společně dva důležité balíčky, klimaticko-energetický balíček a balíček o integrované námořní dopravě pro Evropskou unii. Je to vyvrcholení nepřetržité práce, kterou jsme vykonali spolu s Radou a Komisí. Přijetím těchto dvou legislativních projektů Evropská unie dokazuje, že je schopna jednat rozhodně, aby společně překonala výzvy v klíčových odvětvích udržitelného rozvoje, ochrany životního prostředí a bezpečnosti na moři. Toto veřejné podepsání pomůže ukázat evropským občanům význam evropských právních předpisů.
<P>
V klimaticko-energetickém balíčku položily Parlament a Rada základy pro to, aby Evropská unie dosáhla do roku 2020 svých cílů v oblasti klimatu a aby i nadále mohla hrát vůdčí roli v boji proti změnám klimatu. Klimatický balíček zahrnuje důležité právní rámce, které pomohou například vylepšit systém obchodování s emisemi skleníkových plynů a také podpořit obnovitelné energie nebo techniky skladování uhlíku. Paní zpravodajky Doyleová a Hassiová jsou zde s námi, domnívám se; alespoň paní Hassiovou vidím.
<P>
Tento balíček poskytne Evropské unii nezbytnou věrohodnost v počátku mezinárodní konference, která se uskuteční v prosinci v Kodani, a během vyjednávání o úplné a závazné dohodě.
<P>
Pokud jde o námořní dopravu, dosáhly Parlament a Rada v průběhu smírčího řízení dohody o osmi dokumentech. To je výsledek intenzivní činnosti trvající přes tři roky.
<P>
Tento výsledek je také důkazem silného tlaku, který vyvíjí Evropský parlament, aby prostřednictvím zlepšení bezpečnosti na moři zajistil, že bude v budoucnu zabráněno, aby docházelo k podobným katastrofám, jako byly nehody tankerů Erika v roce 1999 a Prestige v roce 2002.
<P>
Dnes vidíme, že z mnohých návrhů dočasného výboru pro posílení námořní bezpečnosti, který zřídil Evropský parlament, vznikly zákony. Díky těmto návrhům se zlepšila kontrola a posuzování lodí, dohled nad námořní přepravou a pojištění majitelů lodí, bylo zavedeno povinné pojištění a zesíleny požadavky na prošetřování a odpovědnost při nehodě.
<P>
Rád vidím, že se k nám právě připojila paní zpravodajka Doyleová.
<P>
Závěrem mi dovolte vyjádřit díky českému předsednictví, Komisi, členům Výboru pro životní prostředí, veřejné zdraví a bezpečnost potravin, Výboru pro průmysl, výzkum a energetiku a Výboru pro dopravu a cestovní ruch, a zejména jejich předsedům a zpravodajům, kteří všichni intenzivně pracovali na těchto důležitých právních aktech. Velmi děkuji také vám, vážení poslanci, za účast na dnešním podepisování těchto důležitých právních projektů. Zvláště mě těší, že nás dnes svou přítomností poctili dva předsedové skupin. Děkuji vám za to.
<P>
Nyní bych rád předal slovo úřadujícímu předsedovi Rady.
<SPEAKER ID="334" NAME="Petr Nečas">
úřadující předseda Rady. - Vážený pane předsedo, vážený pane komisaři, vážené dámy, vážení pánové, ctihodní poslanci Evropského parlamentu, děkuji vám za pozvání na toto setkání na půdě Evropského parlamentu při příležitosti slavnostního podpisu klimaticko-energetického balíčku a námořního balíčku, dvou klíčových opatření, na kterých se za pomoci Evropské komise dohodly členské státy Evropské unie, tento Parlament a další partneři. Dovolte mi, abych na začátku jménem Evropské rady řekl několik slov ke klimaticko-energetickému balíčku.
<P>
Balíček potvrzuje vůdčí roli Evropské unie ve světě v boji proti změně klimatu a zároveň respektuje skutečné možnosti a ekonomické podmínky každého členského státu. Klimaticko-energetický balíček má značnou hodnotu symbolickou, neboť dokládá skutečnost, že se zástupci půl miliardy občanů, 500 milionů občanů, dokáží v takto důležité a zároveň citlivé agendě v dnešní ekonomicky ne příliš příznivé době shodnout na velmi přesných postupech, strategii a cílech. Zároveň má hodnotu pozitivního příkladu pro naše partnery ve světě. Za přípravu, vyjednávání a zrod tohoto souboru přesných opatření bych zde rád poděkoval zejména všem čtyřem zpravodajům a celému Parlamentu za aktivní a pozitivní přínos, Evropské komisi za přípravu a podporu během celého procesu schvalování a francouzskému předsednictví za mimořádné nasazení. Balíček nám, Evropanům, připravuje cestu na vyjednávání globální dohody o strategii boje proti změně klimatu, která by měla být uzavřena letos v prosinci na konferenci smluvních stran v Kodani. Evropská unie je leaderem v oblasti ochrany klimatu a toto dlouhodobé prvenství by neměla promarnit, ale proměnit v další kvalitu.
<P>
Nyní mi, vážené dámy a vážení pánové, dovolte, abych několika slovy zmínil význam dojednání třetího námořního bezpečnostního balíčku, který je dalším, neméně důležitým výsledkem spolupráce Rady a Evropského parlamentu. Když se v roce 1999 u břehů francouzské Bretaně v půli rozlomil tanker Erika s 20 000 tunami ropy na palubě a způsobil nedozírné škody na životním prostředí a když o tři roky později uniklo z tankeru Prestige u pobřeží španělské Galície kolem 120 tun ropy, evropská veřejnost byla vážně znepokojena. Všichni si vybavujeme tragické obrázky z médií, kde na pobřeží postižených oblastí tisíce dobrovolníků nasazených k likvidaci škod bezmocně přihlíželo, jak ptáci a další fauna a flóra dodýchávají v černé záplavě. Bylo jasné, že je nutno udělat maximum k zabránění opakování podobných obrovských přírodních katastrof. Bylo jasné, že je třeba postupovat společně. Bylo jasné, že Evropská unie musí vyslat signál, že lodě v havarijním stavu, bez pojištění, nedodržující základní bezpečnostní pravidla nemají u evropských břehů co pohledávat. V reakci na to v listopadu roku 2005 Evropská komise předložila sadu osmi ambiciózních legislativních návrhů, tzv. třetí námořní bezpečnostní balíček. Tento balíček přinese Evropě hmatatelné výsledky v podobě lepší prevence výskytu námořních dopravních nehod, častějších inspekcí a jasného rozdělení zodpovědnosti směrem k provozovatelům lodí. Výsledky této evropské legislativy kromě nepřehlédnutelných dopadů na životní prostředí, které je kapitálem nás všech, ocení nejen občané a firmy v přímořských státech, jak by se mohlo zdát, ale i exportně zaměřené vnitrozemské státy, jako je země, ze které pocházím, jejichž značná část produkce putuje ven z Evropy po mořích. I ve vnitrozemí existuje bytostný zájem, aby se při evropských pobřežích neplavily již žádné tankery Erika či Prestige a aby námořní doprava probíhala efektivně, bezpečně a způsobem šetrným k životnímu prostředí.
<P>
Pane předsedo, vážené dámy, vážení pánové, dovolte mi na závěr, abych využil této příležitosti a poděkoval za usilovnou práci na námořním balíčku zpravodajům Evropského parlamentu, francouzskému předsednictví a Komisi, bez jejichž úsilí a nasazení by tento úspěch s jasnými přínosy pro evropskou veřejnost, business a životní prostředí nebyl možný.
<SPEAKER ID="335" NAME="Předseda">
Děkuji vám, pane ministře. Nyní bych vás, pana komisaře Rehna a paní zpravodajky rád požádal o přistoupení ke stolu, kde ve vaší přítomnosti já a pan ministr Nečas podepíšeme akty.
<P>
(Podepisování aktů)
