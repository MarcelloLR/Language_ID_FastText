<CHAPTER ID="017">
Výroční zpráva o SZBP za rok 2006 - Evropská bezpečnostní strategie a Evropská bezpečnostní a obranná politika (pokračování rozpravy)  
<SPEAKER ID="049" NAME="Předsedající">

<P>
Budeme pokračovat ve společné rozpravě o zprávě pana Saryusze-Wolského, o výroční zprávě o SZBP za rok 2006 a o zprávě pana Kuhneho o provádění Evropské bezpečnostní strategie a EBOP.
<SPEAKER ID="050" NAME="Marie Anne Isler Béguin" AFFILIATION="Verts/ALE">
(FR) Pane předsedající, jsem ráda, že mohu vystoupit před těmito delegacemi, neboť s nimi máme tak dobré styky. Možná tomu, pane vysoký představiteli, nebudete věřit, ale ve svém vystoupení bych se chtěla zaměřit právě na jižní Kavkaz. Slyšeli jsme dobré zprávy, že totiž zítra odjíždíte na několik dní do Gruzie. Bylo už dávno načase, a já vám za to děkuji. Chystáte se také do Abcházie a v této souvislosti jste prohlásil, že k vyřešení této otázky nebude možná víkend stačit. Pokud se vám to podaří během jediného víkendu, budu první, kdo vám bude blahopřát. Víme, že je to obtížný úkol, ale nejdůležitější je to, že se v něm Evropská unie angažuje. Domnívám se, že je to téměř zkouška zralosti zahraniční politiky EU. Víme, že do tohoto konfliktu je nyní zapojeno Rusko, které je jedním z našich partnerů. Podle zprávy OSN Gruzie vyslovila souhlas s pozastavením letů UAV nad Abcházií. Včera jsme se však dozvěděli, že Rusko vyslalo své vojenské síly, údajně aby stavěly železnici. Pokud je to pravda, je myslím ještě příliš brzy na to, abychom hovořili o mírových silách.
<P>
Je to tedy obtížný úkol. Řekl jste, že hodláte podpořit mírový plán Gruzie, takže moje otázka, pane vysoký představiteli, zní takto: chystáte se v rámci tohoto mírového plánu podpořit také vytvoření abcházsko-gruzínských civilních policejních jednotek působících pod dohledem EU nebo OBSE? To by byl reálný krok vpřed, krok, jaký jsme od EU v tomto konfliktu očekávali už dávno, neboť se jedná o zemi v sousedství. V souvislosti s tím vzniká dnes otázka, kterou naši kolegové poslanci právě položili, a sice: chystáme se rozvíjet politiku sousedství jako součást své zahraniční politiky?
<SPEAKER ID="051" NAME="Hanna Foltyn-Kubicka" AFFILIATION="UEN">
(PL) Pane předsedající, ráda bych vám připomněla, že v loňské zprávě Rady o hlavních aspektech a základních volbách společné zahraniční a bezpečnostní politiky vyjádřil Parlament hluboké znepokojení nad prohlášením tehdejšího ruského prezidenta pana Putina o tom, že Rusko odstupuje od Smlouvy o konvenčních ozbrojených silách v Evropě. Nehledě na toto výslovné prohlášení Evropského parlamentu nepodnikly orgány EU v tomto směru žádné závažné kroky. Ruská Státní Duma však v červenci 2007 jednomyslně schválila návrh zákona pozastavujícího účast Ruska v uvedené smlouvě.
<P>
Není pochyb o tom, že tato skutečnost má zásadní význam pro bezpečnost v Evropě, neboť Rusko má největší potenciál konvenčních ozbrojených sil na našem kontinentu. Proto se domnívám, že jednou z důležitých priorit je přesvědčit Ruskou federaci, aby k této mezinárodní dohodě znovu přistoupila. Orgány EU a její členské státy by měly použít všechny prostředky, které mají k dispozici, aby toho dosáhly, v neposlední řadě protože ruské výdaje na zbrojení vzrostly v poslední době o 700 %.
<SPEAKER ID="052" NAME="Willy Meyer Pleite" AFFILIATION="GUE/NGL">
(ES) Pane předsedající, pan El Baradej, tedy člověk, kterého lze stěží obvinit z radikalismu, na poslední konferenci o bezpečnostní politice konané v Mnichově uvedl, že snížení výdajů na zbrojení o 1 % by vyřešilo problém hladu ve světě.
<P>
Evropská unie nyní přispívá k dosažení tohoto cíle tím, že vyzývá členské státy ke zvýšení vojenských výdajů, a v důsledku toho se tato civilizace dostala do amorální situace, kdy v roce 2006 měla nejvyšší zbrojní výdaje na světě, vyšší než za studené války: 17krát více, než jsme vynaložili na mezinárodní spolupráci.
<P>
Domnívám se, že nejdeme správnou cestou. Militarizace bezpečnosti vytváří nespravedlivější, násilnější svět. Možná si vzpomenete, jak nám říkali, že amorální vpád do Iráku vyřeší problém Blízkého východu a sníží cenu ropy. Důkazy jsou přesvědčivé. Dámy a pánové, myslím, že jsme na nesprávné cestě. Potřebujeme bezpečnost demilitarizovat a vrátit se k starým evropským hodnotám, kdy osobnosti zahraniční politiky jako Willy Brandt a Olof Palme uprostřed studené války navrhovali cíl nulového zbrojení.
<P>
Pokud jde o naši vazbu na bezpečnost Severní Ameriky, přijde na to, o které vládě hovoříme. Nebo mají být naše zásady a hodnoty stejné, jako má Bushova vláda? Vzpomínáte si na lety CIA, mučení na Guantánamu, trest smrti a soustavné porušování lidských práv po celém světě?
<P>
Ne, dámy a pánové, já se domnívám, že je třeba usilovat o autonomní bezpečnost bez jaderných zbraní a o systém, který zajistí dostatečnou bezpečnost pro to, abychom vyřešili základní problémy, jimiž vedle terorismu jsou také hlad, chudoba a diskriminace.
<SPEAKER ID="053" NAME="Hélène Goudin" AFFILIATION="IND/DEM">
(SV) Pane předsedající, dnešní rozprava je předzvěstí toho, co přijde, jestliže bude přijata Lisabonská smlouva. Rostoucí militarizace, rostoucí nadnárodnost a rostoucí náklady na EU na úkor nezávislosti členských států. EU nyní musí reprezentovat nás všechny. Přání 27 států se stanou jediným přáním. Proto hledím v úžase na to, jak se Evropský parlament - který o sobě tvrdí, že je šampiónem demokracie - vydává federalistickým směrem, aniž by respektoval referendum v Irsku a mezivládní spolupráci. Lisabonská smlouva znamená další krok ke společnému ministru zahraničních věcí, společným vojenským silám a společné zpravodajské službě, zkrátka ke společné obranné a zahraniční politice. Občané Irska, jste jediní, kdo dostal možnost tento nebezpečný vývoj zastavit. Vyzývám vás, abyste 12. června hlasovali "ne", stejně jako bychom to měli učinit zítra my v Parlamentu.
<SPEAKER ID="054" NAME="Roger Helmer" AFFILIATION="NI">
Pane předsedající, mám k vám otázku. Jak je možné, že vysoký představitel pan Solana může přijít do této Sněmovny a říkat nám vyslovené nepravdy? Seděl jsem zde a poslouchal, jak říká, že všichni chtějí silnější Evropskou unii a silnější SZBP. Já zde zastupuji 4,2 milionu lidí z oblasti East Midlands ve Spojeném království. Ani jeden z nich nikdy neřekl, že chce silnější Evropskou unii nebo silnější SZBP, mnozí mi ovšem řekli, že by byli rádi, kdyby naše země Evropskou unii opustila.
<P>
Pokud se domníváte, že to Evropané chtějí, proč je nenecháte hlasovat o evropské ústavě a o Lisabonské smlouvě, které jim to mají poskytnout? Zapomněli jste, že proti tomu hlasovali Francouzi a že proti tomu hlasovali Nizozemci? Víte, že 80 % mých voličů chce referendum, a pokud by jim bylo umožněno, nejméně 80 % z nich by hlasovalo "ne"?
<P>
Britové, které zastupuji, chtějí obchod a spolupráci v Evropě, ale jsou absolutně proti politické unii a proti evropské armádě.
<SPEAKER ID="055" NAME="José Ignacio Salafranca Sánchez-Neyra" AFFILIATION="PPE-DE">
(ES) Pane předsedající, spolupráce mezi Parlamentem a Radou se v posledních letech značně zlepšila, jak to ve své zprávě uznává i pan Saryusz-Wolski, zvláště díky vytvoření flexibilních mechanismů a přítomnosti úřadujícího předsedy Rady, vysokého představitele a zvláštních představitelů na rozpravách.
<P>
Ve zprávě se však také uvádí, a řekl to také předseda mé skupiny, že spolupráce mezi Parlamentem a Radou by mohla být lepší, zejména pokud jde o načasování. Zpráva pana Saryusze-Wolského, jemuž bych chtěl k jeho práci poblahopřát, obsahuje jednu konkrétní iniciativu: od počátku příštího roku uzavřít meziinstitucionální dohodu, aby na základě pokynů v nové Smlouvě bylo možné zavést stálá a dynamická kritéria pro spolupráci. Pane vysoký představiteli, rád bych věděl, jak tento návrh obsažený ve zprávě hodnotíte vy.
<P>
Za druhé, chtěl bych také poděkovat druhému zpravodaji panu Kuhnemu za jeho zprávu o evropské bezpečnostní strategii. Domnívám se, že potřebujeme dlouhodobou strategii, která nám umožní vyrovnat se s hrozbami nového typu, před nimiž stojíme, a kterou bude možné revidovat, když se změní okolnosti, ale přinejmenším každých pět let, ve shodě s funkčními obdobími Parlamentu.
<P>
Slyšeli jsme zde některá velmi pozoruhodná vystoupení. Nemyslím, že je to otázka větších výdajů, ale máme-li 3 paralelní satelitní systémy - pan von Wogau na to dnes již poukázal -, 5 telekomunikačních systémů, 23 systémů obrněných vozidel a 87 různých zbrojních programů, nebudeme schopni postoupit dál tím směrem, kterým chceme jít.
<P>
S 27 členskými státy má Evropská unie přibližně 2 miliony vojáků, 10 000 tanků a 3 000 stíhacích letounů. Domnívám se, že je to dostatečně velká síla na to, abychom byli schopni podniknout závažné akce.
<P>
Máme však další problémy s vysláním praporu do konfliktů jako v Čadu, kde cílem není vést válku, ale poskytnout ochranu v krizových situacích a zprostředkovat řešení konfliktních situací.
<P>
Proto se, pane předsedající, domnívám, že potřebujeme využít a zmobilizovat všechny své zdroje, aby Evropská unie se všemi schopnostmi, které má, nebyla na mezinárodní scéně i nadále zcela bezvýznamná.
