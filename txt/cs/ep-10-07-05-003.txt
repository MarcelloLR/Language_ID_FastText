<CHAPTER ID="003">
Prohlášení předsednictví
<SPEAKER ID="007" NAME="Předseda">
Na úvod bych vám rád sdělil několik poznámek a informací. Jak víte, Evropu opět zásahly povodně. V Rumunsku si tentokrát vyžádaly nejméně 25 obětí a tisíce lidí byly nuceny opustit své domovy. Čtyři země Evropské unie již Rumusku přislíbily pomoc v boji proti povodni. Povodně postihly i Asturii v severním Španělsku, kde způsobily velké materiální škody. Kromě toho přišly zprávy o neobvykle vydatných srážkách i z několika dalších evropských zemí. Zaznělo rovněž to, že tyto mimořádné atmosférické jevy mají souvislost se změnou klimatu.
<P>
Zadruhé bych vás rád upozornil na íránskou náboženskou komunitu Bahá'i. Minulý týden bylo zlikvidováno na padesát domů patřících příslušníkům této komunity. V Íránu také probíhá soudní proces se sedmi příslušníky víry Bahá'i. Chceme, aby Írán plně dodržoval mezinárodní normy. Evropský parlament ve svých usneseních a prohlášeních opakovaně požadoval, aby byla v Íránu dodržována práva náboženských menšin. Rovněž jsme opakovaně odsoudili, že Írán používá trest smrti, zejména v případě nezletilých. Hluboce nás znepokojuje informace, že v Íránu, který je signatářem Úmluvy o právech dítěte, stále čekají na popravu lidé, kteří spáchali trestný čin, z něhož jsou obviněni, jako nezletilí.
<P>
Zatřetí, dne 13. července uplyne deset let od smrti Jana Karskiho. Jan Karski přinesl v roce 1942 nejvyšším spojeneckým orgánům první zprávu o vyhlazování Židů v okupované Evropě. Informace se dozvěděl, když se dostal dovnitř ghetta a jednoho z vyhlazovacích táborů. Byla to první taková zpráva v době války. Po válce se Karski do Evropy nevrátil. Byl univerzitním profesorem ve Spojených státech a velkým zastáncem evropské integrace, již na americkém kontinentu propagoval.
