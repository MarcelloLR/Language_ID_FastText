<CHAPTER ID="002">
Sdělení předsedy
<SPEAKER ID="006" NAME="Předseda">
Rád bych nejprve přečetl důležitou informaci. Dne 2. prosince jsem obdržel sdělení Komise zaslané Evropskému parlamentu a Radě ohledně důsledků vstupu Lisabonské smlouvy v platnost pro probíhající interinstitucionální rozhodovací postupy. Parlament jako orgán považuje veškeré návrhy, pro které mu Lisabonská smlouva udělila pravomoc, uvedené v tomto sdělení tímto sdělením za opětovně předložené Parlamentu. Parlament bere rovněž na vědomí, že Evropská komise na základě tohoto sdělení některé návrhy stáhla.
<P>
Pokud jde o legislativní návrhy, které byly projednávány k 1. prosinci 2009, datu vstupu Lisabonské smlouvy v platnost, vyzval předseda Komise parlamentní výbory, kterým byly návrhy v tomto volebním období již předloženy, jak je to zaznamenáno v zápisu každého z dílčích zasedání, aby ověřily právní základy a procedurální úpravy, které navrhla Komise, a jakékoliv další změny, které je třeba učinit s ohledem na ustanovení Lisabonské smlouvy, a aby rozhodly, zda hodlají uznat postoje přijaté postupem konzultace jako první čtení podle řádného legislativního postupu, nebo jako schválení.
<P>
Je jasné, že Parlament si ve všech případech vyhrazuje právo žádat, aby Komise předložila nový návrh. V případě návrhů, které nebyly před vstupem Lisabonské smlouvy v platnost konzultovány s Parlamentem, je na Komisi, aby předložila nové návrhy v rámci řádného legislativního postupu nebo jiného vhodného postupu.
<P>
Jedná se o sdělení o tom, jak bude probíhat naše legislativní činnost v blízké budoucnosti - sdělení týkající se vzájemných vztahů mezi Evropskou komisí a Evropským parlamentem v legislativním procesu. Jak víte, jsme v přechodném období - přecházíme od Smlouvy z Nice k Lisabonské smlouvě a současně zahajujeme nové volební období Parlamentu. Doposud nebyla schválena nová Komise. To všechno vyžaduje skutečně houževnatou práci, kterou je nutné vykonávat v souladu s právními předpisy, mezi Komisí a Parlamentem, a to je předmětem tohoto sdělení.
