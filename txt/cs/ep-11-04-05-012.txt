<CHAPTER ID="012">
Ochrana finančních zájmů Společenství - Boj proti podvodům (rozprava) 
<SPEAKER ID="418" NAME="Předsedající">
Dalším bodem je zpráva (Α7-0050/2011) o ochraně finančních zájmů Společenství - Boj proti podvodům - Výroční zpráva za rok 2009 -, kterou jménem Výboru pro rozpočtovou kontrolu předložil Cătălin Sorin Ivan.
<SPEAKER ID="419" NAME="Cătălin Sorin Ivan" LANGUAGE="RO">
Paní předsedající, tato zpráva o ochraně finančních zájmů Evropské unie vychází ze zprávy vypracované Komisí podle článku 325 Smlouvy o fungování Evropské unie. Tento článek pojednává o boji proti podvodům naprosto jasně, zatímco zpráva Komise neposkytuje jasné údaje o tom, jaké procento nesrovnalostí je důsledkem podvodů a jaké procento představují prostě chyby.
<P>
Je nanejvýš důležité, abychom termín podvod zcela jasně vymezili, protože použití tohoto termínu znamená čin úmyslného porušení. Řeč je o korupci v pravém slova smyslu, zatímco chyby jsou neúmyslné. Můžeme se dohodnout, že budeme tolerovat chyby, ale v žádném případě nemůžeme tolerovat jakýkoli čin podvodu. Tolerance podvodů musí být u evropských fondů a rozpočtu Evropské unie nulová.
<P>
Další závažný problém se týká shromažďování údajů a informací. Musíme mít velmi vážnou diskusi o způsobu, jakým členské státy předávají Evropské unii, přesněji řečeno Evropské komisi, informace o tom, jak jsou využívány finanční prostředky EU. Podle mého názoru bude obsah vnitrostátních prohlášení o správě kvalitnější, když budou mít tato prohlášení za následek mnohem větší politickou odpovědnost na úrovni členských států. Žádám znovu Komisi, aby zajistila, aby tato prohlášení o vnitrostátní správě podepisoval příslušný ministr nebo ministr vlády daného státu.
<P>
Nyní v jiné souvislosti: prostředky ve výši 16,7 miliard EUR obsažené v rozpočtu Evropské unie jsou vlastní zdroje a hlavně příjmy z cel. Sedmdesát procent dovozu prochází zjednodušeným postupem. Rád bych na tomto místě citoval ze zvláštní zprávy č. 1/2010 Účetního dvora Evropské unie, která poukazuje na následující: "kontrola těchto zjednodušených postupů je velmi omezená, zatímco počet chyb zjištěných Účetním dvorem je znepokojivý". Je nanejvýš důležité, aby Komise v tomto případě vyhodnotila finanční dopad těchto nesrovnalostí.
<P>
Rád bych poděkoval úřadu OLAF za činnost v rámci Diabolo II zaměřenou nejen na ochranu finančních zájmů Evropské unie, ale zároveň také na boj proti padělkům. Kromě negativního dopadu těchto padělků na fiskální rámec a rozpočet Evropské unie je zde také riziko ohrožující bezpečnost evropských občanů a nepříznivé účinky na hospodářství Evropské unie.
<P>
I nadále se budu zabývat příslušnými náklady a zmiňovat využívání evropských fondů na jedné straně a zpětné získání prostředků, které byly přiděleny neoprávněně, na straně druhé. Co se týče využití evropských fondů, musíme zmínit integrovaný administrativní a kontrolní systém, který je sice výborný, ale po zavedení působí obrovské problémy, protože je založen na nesprávných databázích a jeho činnost narušuje také identifikace balíčků, které mají být použity.
<P>
Jediné, co mohu na téma získávání evropských prostředků zpět říct, je to, že považuji za znepokojující, že je získáno pouze 42 % zemědělských fondů a pouze 50 % fondů soudržnosti. Jedná se o mimořádně znepokojivá čísla a zpětné získání prostředků musíme velmi pečlivě sledovat.
<SPEAKER ID="420" NAME="Algirdas Šemeta">
člen Komise. - Paní předsedající, chtěl bych poděkovat zpravodaji panu Ivanovi za jeho konstruktivní zprávu. Ve svých poznámkách se zaměřím na šest velmi důležitých prvků.
<P>
Prvním je otázka informací ve zprávě o ochraně finančních zájmů. Zpráva za rok 2009 již obsahuje nové informace o úrovni podvodů a nesrovnalostí a naznačuje míru podezření z podvodu jednotlivých členských států u programů soudržnosti za období 2000-2006. Další zlepšení je vždy možné; vaše návrhy vezmu v úvahu.
<P>
Za druhé, co se týče Úmluvy o ochraně finančních zájmů, připravuji na příští květen spolu s místopředsedkyní paní Redingovou sdělení, ve kterém představíme strategii na ochranu veřejných prostředků EU proti všem formám nezákonného jednání, včetně podvodů, a prozkoumáme také postupy, trestní právo hmotné a institucionální rámec.
<P>
Za třetí, pokud jde o vlastní zdroje, v roce 2010 začala Komise navštěvovat všechny členské státy, aby přezkoumala zjednodušené celní postupy v oblasti dovozu. Jakmile získá dostatečné informace umožňující provést smysluplnou analýzu o jejich provádění a výsledcích, přeloží o tom zprávu Parlamentu.
<P>
Za čtvrté, co se týče problematiky pašování cigaret, byly uzavřeny dohody se čtyřmi výrobci tabáku. Budeme nadále prosazovat Protokol o potírání nezákonného obchodu s tabákovými výrobky v rámci Úmluvy WHO o kontrole tabáku.
<P>
Za páté plně souhlasím s tím, že vážná pochybení při uplatňování pravidel o přidělování veřejných zakázek jsou významným zdrojem chyb a podvodů. Komise důsledně provádí finanční opravy v míře až 100 % z přidělených finančních prostředků v závislosti na závažnosti nesrovnalostí. Navrhujeme zjednodušení a vyjasnění směrnic EU o zadávání zakázek do roku 2012 v souladu se zelenou knihou zveřejněnou na začátku tohoto roku.
<P>
Konečně souhlasím s názorem, že zpětné získávání neoprávněně vyplacených finančních prostředků je klíčovým prvkem ochrany finančních zájmů EU. V rámci víceletých programů soudržnosti Komise široce využívá přerušení a pozastavení plateb, aby se zabránilo platbám těm členským státům, kde je zjištěno, že tamní systémy správy a kontroly nejsou účinné. V roce 2010 bylo preventivně přerušeno vyplácení více než 2,4 miliardy EUR v rámci regionálního a sociálního fondu. Komise bude i nadále tlačit členské státy k efektivnějšímu řízení zpětného získávání prostředků od konečných příjemců.
<P>
Situace se zlepšuje. Například v odvětví zemědělství vzrostla míra využití na konci roku 2010 na 53 % u nových případů z roku 2007, ve srovnání s 10 % případů z období před rokem 2006. Rád bych však zdůraznil, že u víceletých programů lze získat úplný obrázek o situaci, až když jsou programy uzavřeny, poté co jsou na úrovni členských států uspokojivě vyřešeny veškeré nesrovnalosti.
<P>
Na závěr bych chtěl říct, že se Komise bude snažit aktivně sledovat opatření navrhované Parlamentem. Děkuji vám za pozornost.
<SPEAKER ID="421" NAME="Monica Luisa Macovei">
jménem skupiny PPE. - Paní předsedající, podle mého názoru musíme mluvit o tom, co je třeba napravit, proto se budu zabývat kritickými záležitostmi. První z nich je skutečnost, že Komise ve své zprávě neuvedla údaje o odhadované úrovni nesrovnalostí a podvodů v jednotlivých členských státech. Proto nám chybí jasný obrázek o tomto problému na úrovni členských států. Komise se kromě toho obsáhle zabývala nesrovnalostmi, ale neprozkoumala do detailu podvody. Očekáváme, že ve zprávě v příštím roce se to změní.
<P>
Druhá otázka se týká zadávání veřejných zakázek, což je, jak všichni víme, oblast s nejvyšším rizikem podvodů a korupce. V této zprávě žádáme, aby se Komise zaměřila na regulaci zadávání veřejných zakázek: používání jednotného systému zadávání veřejných zakázek, definování a provádění jasných podmínek pro účast na veřejných zakázkách, zavedení kritérií pro rozhodování o veřejných zakázkách a transparentnosti těchto rozhodnutí a také přezkoumání rozhodnutí o veřejných zakázkách a zajištění transparentnosti a odpovědnosti ve veřejných financích. Očekáváme, že Komise a Rada dokončí přijetí reformy zadávání veřejných zakázek a budou to s námi konzultovat.
<P>
Třetí otázka se týká transparentnosti financování příjemců. Na jedné z internetových stránek Komise jsou uvedeni někteří z příjemců evropských fondů v členských státech. To je však potřeba výrazně zlepšit. Musíme mít úplnou transparentnost. Potřebujeme jedny webové stránky, na kterých budou zveřejněni všichni příjemci prostředků z fondů EU na základě standardních kategorií informací, které poskytnou všechny členské státy alespoň v jednom pracovním jazyce Evropské unie. Jinak se ztratíme v moři různých informací, které neposkytují celkový obraz a nemohou přinést transparentnost.
<P>
Jak řekl komisař, je zde stále prostor pro zlepšení, a doufám, že se dočkám zlepšení v oblastech, o kterých jsem mluvil.
<SPEAKER ID="422" NAME="Jens Geier">
jménem skupiny S&D. - (DE) Paní předsedající, dámy a pánové, pane komisaři Šemeto, víme, že 80 % rozpočtu EU je spravováno v rámci sdílené správy, což znamená, že peníze jsou spravovány a vynakládány v členských státech, a přesně tam dochází k chybám, nesrovnalostem a podvodům.
<P>
Výroční zpráva o ochraně finančních zájmů Evropské unie je tak trochu seznamem hříchů členských států, a proto bych chtěl poděkovat panu Cătălinu Sorinovi a stínovým zpravodajům z ostatních skupin za jejich usilovnou práci. Zjistil jsem, že zpráva Komise o ochraně finančních zájmů Evropské unie obsahuje jednu pozoruhodnou větu - na straně 11 v německé verzi. Zní takto: "V případě programů Cíle 2 mohly celkovou míru nesrovnalostí ovlivnit velmi vysoké míry nesrovnalostí u Spojeného království a Nizozemska, které využívají tento druh programů nejvíce."
<P>
Spojené království a Nizozemsko jsou zeměmi, které navrhly snížení evropského rozpočtu. Z mé pozice je mohu pouze vyzvat, aby zajistily, že jsou peníze evropských daňových poplatníků vynakládány správně, a aby ve svých zemích bojovaly s rozsahem nesrovnalostí. Velmi by mně zajímalo, zda byste v této souvislosti chtěl ještě něco dodat, pane komisaři.
<SPEAKER ID="423" NAME="Bart Staes">
jménem skupiny Verts/ALE. - (NL) Oznamování podvodů a nesrovnalostí je velmi důležité pro zákonodárce, protože nám poskytuje podrobné informace o tom, jak jsou vynakládány prostředky. Poskytuje nám také podrobné informace o tom, co může být špatně. Poskytuje nám vhled do toho, co se dá zlepšit. V této souvislosti je tato zpráva bezpochyby velmi důležitá.
<P>
Myslím, že po rozpravě v parlamentním výboru proti podvodům můžeme podpořit následující závěry.
<P>
Za prvé, zprávy musí být přesnější. Je třeba, aby poskytovaly skutečně podrobné informace o tom, jaký je faktický rozsah nesrovnalostí a podvodů.
<P>
Za druhé, členské státy musí zlepšit své zprávy. Ty jsou nyní suboptimální a tento termín používám úmyslně. Proto musíme vyvíjet tlak na členské státy, aby se v této oblasti zlepšily, a případně zavést sankce.
<P>
Za třetí musí být skutečně vráceny prostředky, které jsou použity chybně, a Komise musí přijmout nezbytná opatření, aby to zajistila. Měli bychom to také projednat při diskusi o udělení absolutoria ve Štrasburku příští měsíc. Problémové dítě v tomto ohledu je Itálie.
<P>
Za čtvrté je třeba lépe sledovat povinné oznamování nesrovnalostí členskými státy. Velmi zvláštní je v tomto ohledu nedostatek zpráv ze Španělska a Francie.
<P>
Jsem stálým zpravodajem pro vlastní zdroje a z této pozice bych také rád poděkoval a poblahopřál Komisi a především Evropskému úřadu pro boj proti podvodům (OLAF) a jeho útvaru zaměřenému na podvody týkající cigaret a tabáku, jejichž výsledky byly docela ohromující a velmi působivé. Operace Diabolo II prý byla skvělou spoluprací a stejně vynikající byly i dohody uzavřené s British American Tobacco a Imperial Tobacco. To nám přinese 500 milionů EUR.
<P>
Je tu však jedna věc: je důležité, aby se tyto peníze jen tak nevypařily do státních pokladen členských států. Tyto peníze musí být skutečně použity - Komisí, ano, ale především členskými státy - k posílení opatření proti podvodům v členských státech. Je to opravdu velmi důležité. Peníze, které z této dohody plynou, musí být použity v boji proti podvodům.
<SPEAKER ID="424" NAME="Andrea Češková" LANGUAGE="CS">
Paní předsedající, vítám tuto zprávu, která usiluje o větší transparentnost v boji proti korupci a která si zaslouží podporu. Již na podzim minulého roku jsme při prezentaci Evropského účetního dvora diskutovali o tom, jaká je odpovědnost členských států za celkovou kontrolu vydávání finančních prostředků Evropské unie.
<P>
Považuji za správné, aby každý členský stát chránil finanční zájmy Evropské unie tím, že na národní úrovni zajistí spolehlivé kontroly při zjišťování nesrovnalostí a podvodů. V souvislosti s tím je také nutná spolupráce členských států a Komise v poskytování úplných a spolehlivých informací. Povinná prohlášení o správě na národní úrovni musí být řádně zkontrolována národním kontrolním úřadem. Úmluva o ochraně finančních zájmů Evropských společenství je jistě vhodný a doprovodný instrument.
<P>
Česká republika, která je zmíněna v této zprávě, však ještě tuto úmluvu neratifikovala, jelikož je nutné zavedení trestněprávní odpovědnosti právnických osob. Právní řád České republiky je tradičně založen na trestněprávní odpovědnosti pouze fyzických osob. Tato záležitost je ale nyní projednávána na půdě Parlamentu České republiky.
<SPEAKER ID="425" NAME="Marta Andreasen">
jménem skupiny EFD. - Paní předsedající, to, co je v mnoha případech podvod a korupce, má EU tendenci nazývat chybou. Navíc se Komise rozhodla přejít od nulové tolerance k přijatelnému riziku. A ještě horší je, že nedávno odhalené skutečnosti o poslancích této sněmovny, kteří souhlasili se změnou nebo sepsáním právních předpisů za úplatu, dále narušuje důvěryhodnost tohoto Parlamentu, zejména jeho úsilí v boji proti podvodům a korupci.
<P>
Pouze dva ze čtyř poslanců, jejichž jména byla odhalena, skutečně odstoupili. Přezkoumá Parlament právní předpisy, na kterých tito čtyři poslanci pracovali? Jeden poslanec dokonce zašel tak daleko, že zpochybňoval pravomoc úřadu OLAF vyšetřovat tyto případy, přičemž - což je k neuvěření - prohlásil, že v některých zemích by takové jednání nebylo považováno za nezákonné a ani by nebylo vyšetřováno.
<P>
Tato zpráva by měla popohnat britskou vládu, aby zastavila veškeré platby do EU, dokud se tento Parlament smysluplně s podvody - abychom použili to správné slovo - nevypořádá.
<SPEAKER ID="426" NAME="Csanád Szegedi" AFFILIATION="NI">
(HU) Paní předsedající, dámy a pánové, rád bych se v čase, který mám k dispozici, zabýval především politickými podvody a politickou korupcí. Velmi lituji, že se touto zprávou zabýváme v době, kdy byli tři poslanci Evropského parlamentu chyceni a jsou na základě důvěryhodných podkladů podezřelí z korupce. Pomyšlení, že chycení poslanci jsou jen zde v Evropském parlamentu špičkou ledovce, je nesnesitelné. Podle některých výpočtů je totiž asi 50 % veřejných nabídek a zakázek Evropské unie, o kterých se zde hodně mluvilo, zpronevěřeno, defraudováno a ztraceno v korupci a skončí v kapsách některých politiků. To je neúnosné.
<P>
Kromě toho pouhý finanční aspekt je vedlejší, protože společnost se odvrací od politiky. Pokud se lidé odvracejí od politiky, bude převládat nálada odevzdanosti, takže nebude možné zabránit uzavírání škol, růstu cen potravin a úbytku pracovních míst. Evropský parlament proto musí jít příkladem a musíme se vzdát své výsady imunity vůči soudnímu řízení. Strana Jobbik navíc doporučuje, aby tresty pro politiky byly dvojnásobné. Velice vám děkuji za pozornost.
<SPEAKER ID="427" NAME="Ingeborg Gräßle" AFFILIATION="PPE">
(DE) Paní předsedající, pane Šemeto, dámy a pánové, zpráva Komise o ochraně finančních zájmů Evropské unie - Boj proti podvodům - Výroční zpráva za rok 2009 obsahuje několik nových ustanovení. Za prvé se Komise snaží určit rozsah nesrovnalostí a podvodů. Zpráva se bohužel také každou chvíli očividně pokouší využít statistiky k bagatelizaci problému s nesrovnalostmi a podvody. Pane komisaři, tato zpráva je velmi neradostným čtením.
<P>
Zpráva rovněž přináší mnohem důležitější novinky, zejména zavedení systému podávání zpráv pro řešení nesrovnalostí označovaného jako IMS. Nyní lze zadávat data na 800 pobočkách po celé Evropě, a nikoli v 50 kancelářích jako předtím. Proto se podíl nesrovnalostí v zemědělství zvýšil o 43 % a v oblasti strukturálních fondů o 23 %, přičemž celkový údaj pro strukturální fondy vzrostl prakticky o 109 %.
<P>
Tento systém je potřeba dále zlepšit. Je nepříjemné sledovat, jak Komise vykazuje stále velkou dávku trpělivosti s prováděním v členských státech, které i nadále probíhá hlemýždím tempem. To je vidět také ve zprávě. Proto voláme po plném zavedení systému IMS. Spolehlivé údaje budeme mít pouze tehdy, pokud bude systém správně fungovat, a díky tomu se budeme moci vypořádat s podílem nesrovnalostí a podvodů.
<P>
Velmi nás mrzí situace v Itálii. Co se týče podvodů, je tato země daleko před ostatními. Proběhl audit účtů EU do roku 2004 a 60 % případů, kde bylo podezření na podvod, patřily Itálii. Proto by mělo smysl pomoci této zemi s akčním plánem a souborem zvláštních opatření.
<P>
Chtěla bych vyjádřit své upřímné díky úřadu OLAF a jeho zaměstnancům za důležitou práci, kterou vykonali. Máte naši podporu, a proto voláme po větší podpoře Úřadu pro boj podvodům ze strany Komise. Proč jsou problémy s přístupem k databázím, když Komise tvrdí, že podporuje činnost úřadu OLAF a stejně jako my ho považuje za důležitý? Pane komisaři, byli bychom velmi rádi, kdybychom slyšeli nějakou odpověď a kdyby byla přijata náležitá náprava legislativy zavedené Komisí.
<SPEAKER ID="428" NAME="Monika Flašíková Beňová" AFFILIATION="S&amp;D">
- (SK) Chtěla bych vyslovit podporu kolegovi zpravodaji v jeho absolutně oprávněné kritice výroční zprávy Evropské komise. Komise se jen formálně soustředí na to, co jí sdělí členské státy.
<P>
Pane komisaři, měli byste se však za pomoci specializovaných orgánů snažit pátrat hlouběji. Musíte prostě vyvinout větší úsilí a musíte se snažit aplikovat nejnovější metody měření míry nesrovnalostí a podvodů. Kdybychom pokračovali způsobem, který představuje výroční zpráva Komise za rok 2009, zůstanou nám pouze dohady o mnoha podezřelých věcech. Například některé velké a finančně vysoce podporované státy vykazují velmi nízkou míru nesrovnalostí a podvodů. Je situace v nich opravdu tak pozitivní nebo je národní metodika zjišťování těchto prohřešků pouze poněkud shovívavá?
<P>
Absolutně souhlasím se zpravodajem v tom, že Komise vyvíjí nepřiměřeně velké úsilí na to, aby nás v Parlamentu přesvědčila o potřebě zavést jakési přijatelné riziko chyb, místo toho, aby se pokusila přesvědčit členské státy o nutnosti podávat povinná prohlášení o správě.
<SPEAKER ID="429" NAME="Janusz Wojciechowski" AFFILIATION="ECR">
(PL) Paní předsedající, souhlasím se zpravodajem, že bychom neměli zaměňovat závažný podvod za náhodné chyby, protože by to znamenalo, že náhodné chyby odvracejí pozornost od těch nejzávažnějších záležitostí. Souhlasím také s kritikou zprávy Komise, která je příliš vágní a obsahuje příliš málo informací o konkrétních případech podvodů a zneužití prostředků. Naše rozprava na toto téma by bylo mnohem konkrétnější, kdybychom měli více konkrétních informací.
<P>
Bojujeme proti korupci. Měli bychom začít tím, že budeme my sami bojovat s korupcí, a když budeme v této sněmovně přijímat nejrůznější právní texty, měli bychom zajistit, aby byly vždy transparentní, aby existovala jasná kritéria pro rozhodování a abychom se vyhnuli střetu zájmů, čímž bychom zajistili co největší transparentnost výdajů EU a systematickou a průběžnou kontrolu. Tyto základní nástroje bychom měli v boji proti korupci používat.
<SPEAKER ID="430" NAME="Lucas Hartong" AFFILIATION="NI">
(NL) Paní předsedající, tato zpráva mne potěšila. Důvod pro to je však dost smutný, protože obsahuje zjištění, že v rámci Evropské unie dochází k velkému množství podvodů.
<P>
Cituji: Komise se nezabývala podvody do detailů a nesrovnalostmi se zabývá velmi obecně. Velké množství finančních prostředků EU je využíváno nesprávně. V Polsku, Rumunsku a Bulharsku se nepřiměřeně zvýšil počet nesrovnalostí. Největší počet případů nesrovnalostí je ve Španělsku a Itálii. V posledních letech bylo vráceno zpět pouze 10 % prostředků, které měly být oprávněně vráceny. A v Bulharsku dochází k největšímu množství podvodů v souvislosti se Zvláštním předvstupním programem pro zemědělství a rozvoj venkova (SAPARD).
<P>
To byla jen některá fakta ze zprávy. Je dobře, že byly tyto skutečnosti zaznamenány, ale co s tím Evropská unie udělá? Jak dlouho ještě budou podvody tolerovány a jak dlouho ještě za to budou platit občané?
<P>
(Řečník souhlasil s položením otázky postupem modré karty podle čl. 149 odst. 8 jednacího řádu.)
<SPEAKER ID="431" NAME="Bart Staes" AFFILIATION="Verts/ALE">
(NL) Paní předsedající, pozorně jsem vyslechl vaše vystoupení, pane Hartongu, ale poslouchal jsem také pana Geiera, který v jednu chvíli řekl, že vážné problémy mají i dva čistí přispěvatelé, Spojené království a Nizozemsko. Co uděláte ve své vlastní zemí poté, co jste odsoudil celou řadu jiných členských států, abyste zajistil, že Nizozemsko také neskončí v problémech?
<SPEAKER ID="432" NAME="Lucas Hartong" AFFILIATION="NI">
(NL) Paní předsedající, děkuji panu Staesovi za otázku. Pokud jste četl zprávu důkladně, budete také schopen sledovat fakta: a sice, že Nizozemsko - nemohu mluvit za Spojené království, ale mluvím teď za Nizozemsko - je jednou ze zemí s nejnižším procentem podvodů, přičemž je také zdůrazněno, že pokud k podvodu dojde, je s ním velmi tvrdě zatočeno. Rád bych vyjasnil, že to velmi podporuji.
<SPEAKER ID="433" NAME="Erminia Mazzoni" AFFILIATION="PPE">
(IT) Paní předsedající, dámy a pánové, obdivuji práci zpravodaje pana Ivana. Musím říct, že tato zpráva poukazuje bohužel na určitý nedostatek pozornosti ze strany Komise v jednáních s Evropským parlamentem, který ještě během loňského roku Komisi signalizoval, aby bylo přijato několik konkrétních opatření v reakci na tento cíl, který jsme si stanovili v oblasti ochrany finančních zájmů Evropské unie a zájmů daňových poplatníků v boji proti podvodům a boji s nezákonnými praktikami.
<P>
Jak pan Ivan objasnil, obav o zneužití evropských fondů ve skutečnosti neubylo a procento výskytu nesrovnalostí a podezření z podvodu je stále velmi vysoké. Pokud je tedy cílem našich kontrol zajistit zpětné získání zdrojů, musíme si ve světle předložených údajů přiznat porážku.
<P>
Jak jsme uvedli již ve zprávě předložené v loňském roce, měla by Komise převzít odpovědnost za to, že zasáhne v závažných případech, které bych rozdělila do tří kategorií, jak uvedli už kolegové poslanci přede mnou. V první řadě musí členské státy přijmout odpovědnost zejména tím, že budou pracovat na mechanismech pro odhalování těchto případů a informování o nich. Za druhé, srozumitelnost pravidel. Je velmi důležité, abychom dospěli k jediné a jasné definici podvodu, nesrovnalosti a chyby. A konečně transparentnost, což znamená nejen vedení spolehlivých záznamů o odhalených případech, z nichž bude možné vyvodit závěry, ale také tyto údaje zveřejňovat na internetových stránkách, což nyní postupuje poněkud pomalu.
<P>
U prvního bodu, zejména pokud jde o poskytnutí větší zodpovědnosti členským státům, bych také chtěla upozornit na skutečnost, že nedostatečná harmonizace národních systémů vytváří značné rozdíly v množství času potřebného k ověření případů podvodů a nesrovnalostí.
<P>
S Itálií jsme na toto téma často hovořili. Je také zmíněna v dokumentu pana Ivana. Máme bez pochyb neúnosně dlouhou dobu ověřování a snažíme se pracovat na časovém rozvržení soudního a trestního procesu. Musím však říct, že neexistuje-li jednotné kritérium definice podvodu a nesrovnalosti, je jasné, že čas na zpětné získání prostředků ve státech, jako je Itálie, se bude zdát příliš dlouhý.
<SPEAKER ID="434" NAME="Edit Herczog" AFFILIATION="S&amp;D">
(HU) Paní předsedající, chtěla bych za sebe také poblahopřát panu zpravodaji. Domnívám se, že činnosti vykonávané Parlamentem, Účetním dvorem a národními kontrolními úřady zemí, členskými státy, jsou velmi důležité. Je nesmírně důležité, abychom pracovali transparentně a pokud možno bezchybně. Samozřejmě nejdůležitější součástí důvěryhodnosti Parlamentu je to, že nám všem nelze nic vytknout. Pokud jde o samotný Parlament, rozhodně musí pro sebe zavést pravidla, která budou lepší a účinnější než ta současná. Zároveň bych chtěla zdůraznit, že je velmi důležité rozlišovat mezi nesrovnalostmi a podvody, protože nesrovnalost není totéž co podvod. Podvodníci musí být potrestáni. U nesrovnalostí musí být použita jiná metoda. Cílem musí být, aby všechny výdajové organizace všech členských států přesně znaly pravidla, tak aby zajistily, že chyb bude co nejméně. Není náhoda, když vidíme, že v nových členských státech, které nyní začaly využívat finanční prostředky a diskutovat na toto téma, je nezkušenost jedním z faktorů, které se na této záležitosti podílejí.
<SPEAKER ID="435" NAME="Mairead McGuinness" AFFILIATION="PPE">
Paní předsedající, mohu jen pogratulovat zpravodaji a samozřejmě také stínové zpravodajce, kolegyni Monice Macoveiové, za jejich práci na této zprávě. Je důležitá, protože daňoví poplatníci chtějí vědět, že jejich peníze jsou vynakládány dobře.
<P>
Myslím, že je potřeba, abych stejně jako poslední řečník zdůraznila rozdíl mezi nesrovnalostí a podvodem. Veřejnost považuje podvod za čin se zločinnými úmysly, ale mnozí lidé se dopouští pochybení, která by mohla být také klasifikována jako chyby, nebo porušují ve větší či menší míře pravidla Evropské unie, a ti by neměli být s podvodníky házeni do jednoho pytle. V tom je velmi jasný rozdíl.
<P>
Co se týče zemědělství, o němž se zmínili někteří kolegové, je důležité, že máme plnou transparentnost ohledně plateb v zemědělství. V této oblasti došlo k obrovskému zlepšení. Je ale důležité, protože postupujeme směrem k reformě společné zemědělské politiky, abychom dosahovali zlepšení i nadále. Mám na mysli zejména odstavec 24, který hovoří o kontrolních systémech. Vím, že v členském státě, který zastupuji, vracejí zemědělci nové mapy a musí se znovu přihlásit. Této záležitosti je věnována obrovská trpělivost a pozornost, a právem.
<P>
Na závěr chci říct, že systém někdy odchytí jednotlivce, zatímco u velkých hráčů a dalších, kdo by mohli mít větší vinu na podvodech, je možná méně pravděpodobné, že budou chyceni. Toho si musíme být vědomi. Neterorizujme jednotlivce.
<SPEAKER ID="436" NAME="Zigmantas Balčytis" AFFILIATION="S&amp;D">
(LT) Paní předsedající, chtěl bych poděkovat kolegovi panu Cătălinu Ivanovi za vynikající práci na přípravě této důležité zprávy. Peníze daňových poplatníků Evropské unie musí být využívány náležitě a efektivně. Za tímto účelem je potřeba zajistit, aby členské státy měly k dispozici účinné kontrolní mechanismy a adekvátní schopnost odhalovat podvody. Je důležité, aby Komise a Evropský úřad pro boj proti podvodům (OLAF) dostávaly vysoce kvalitní, přesné, spolehlivé a srovnatelné údaje o nesrovnalostech a podvodech. Nynější míra zpětného získání prostředků je velmi nízká a neúnosná. Je proto nezbytné přijmout opatření pro zpětné získání peněz Evropské unie, které byly použity nesprávně. V tomto boji je naprosto nezbytné, aby Rada a členské státy věnovaly náležitou pozornost skutečnostem uvedeným ve zprávě Parlamentu a ve výročních zprávách Komise o ochraně zájmů a aby byl úřad OLAF schopen přijmout všechny nezbytné kroky k posílení opatření proti podvodům v této oblasti.
<SPEAKER ID="437" NAME="Iliana Ivanova" AFFILIATION="PPE">
(BG) Paní předsedající, dámy a pánové, tato zpráva bohužel stále obsahuje znepokojivá zjištění týkající se vysokého podílu zdrojů, které byly vynaloženy nesprávně, a nedostatečně rychlých kroků směřujících k jejich vrácení. Nicméně ani údaje Evropské komise nejsou zcela adekvátní v oblasti stanovení opatření, která mají být použita k potrestání členských států s nejvyšší mírou nesrovnalostí a podvodů.
<P>
Většina kolegů poslanců již zmínila rozdíl mezi podvodem a nesrovnalostí, který ve zprávě není jednoznačně zdůrazněn, protože zpráva se nezabývá podvody do detailu, což je úmyslné pochybení, a k nesrovnalostem přistupuje velmi obecně, což nám neumožňuje navrhnout jakékoli účinné doporučení k této problematice.
<P>
Jsem potěšena závěry Komise, že požadavky na podávání zpráv v oblasti zemědělství jsou splněny již z 95 %. Současně však považuji nízké a nulové sazby za podvody a nesrovnalosti v některých členských státech za podezřelé, protože by to mohlo znamenat, že potírání podvodů a systémy pro odhalování nefungují správně.
<P>
Myslím, že kontrola čerpání evropských finančních prostředků by se výrazně zlepšila, kdyby byly k dispozici konkrétní údaje a metody hodnocení řídicích a kontrolních systémů používaných v členských státech, kde evidentně dobře fungují národní agentury. Proto je zcela možné, že země s nulovou sazbou nesrovnalostí mají prostě špatný kontrolní systém, který nedokáže odhalit problémy, zatímco země s efektivně fungujícími národními agenturami dokážou odhalit více podvodů a nesrovnalostí, takže jejich množství je výrazně vyšší.
<P>
Podle údajů Účetního dvora Evropské unie mohlo být nejméně 30 % chyb odhaleno a opraveno členskými státy ještě před certifikací výdajů Komisi. Doufám, že všechny členské státy budou intenzivněji usilovat o zlepšení svých mechanismů pro odhalování a nápravu chyb.
<P>
Chci vyzvat Evropskou komisi, aby přijala nezbytná opatření k zajištění dostatečných informací o kontrolních a řídicích systémech používaných v členských státech a také odpovídajících opatření pro okamžité odstranění veškerých odhalených nedostatků tam, kde jsou používány kontrolní systémy.
<SPEAKER ID="438" NAME="Inés Ayala Sender" AFFILIATION="S&amp;D">
(ES) Paní předsedající, i já bych chtěla poblahopřát kolegovi panu Ivanovi za jeho pečlivost, s jakou se pustil do tak kontroverzní a obtížné záležitosti, jakým je odhalování podvodů a ochrana finančních zájmů.
<P>
Chtěla bych mu poděkovat za jeho zájem stanovit definici podvodu, protože obecně se podezření z podvodu a nesrovnalosti nebo chyby často zaměňuje, takže pak máme čísla, která působí rozruch, aniž by byla opravdu přesná.
<P>
Ráda bych také zdůraznila jeho zájem na upozornění na otázku lhůt. Konkrétně se jedná o prodlevu ze strany členských států mezi okamžikem odhalení případu a jeho ohlášením, což rovněž vede k obtížným situacím.
<P>
Je třeba také připomenout, že konečná čísla jsou získána po skončení cyklu a že v tuto chvíli byl posledním úplným ukončeným cyklem cyklus, který skončil v roce 1999. V rámci nového cyklu 2000-2006 jsme dospěli pouze ke konci roku 2004. Proto je možné zohlednit konečné údaje pouze za zmíněný cyklus.
<P>
Chtěla bych samozřejmě podpořit prostředky Úřadu pro boj proti podvodům zaměřené na odhalování podvodů ve vztahu k Číně a asijským zemím, v rámci etického kodexu.
<SPEAKER ID="439" NAME="Andrea Cozzolino" AFFILIATION="S&amp;D">
(IT) Paní předsedající, dámy a pánové, i já bych chtěla poděkovat zpravodaji panu Ivanovi. Zpráva obsahuje seznam inovačních kroků zavedených v rámci změn systémů řízení a podávání zpráv. Přináší tak velmi rozmanitý obraz, zejména pokud jde o oznamování nesrovnalostí a podvodů členskými státy.
<P>
Ve zprávě se opakovaně upozorňuje na neobvykle nízké úrovně podvodů a nesrovnalostí v oblasti zemědělských výdajů, strukturálních fondů a předvstupních fondů oznámených různými zeměmi. Tady je potřeba opravdu vyjasnit statistiky, které byly předloženy. Kontext se navíc komplikuje nevyřešenými nedostatky při vymáhání ztrát.
<P>
Jeden údaj je každopádně zřejmě jasný a potvrzuje dlouhotrvající trend. Boj o zákonnost a transparentnost výdajů evropských prostředků zatím nemůže ve srovnání s daňovými úniky počítat s plnou spoluprací členských států a vlád s evropskými orgány.
<P>
Proto volání po reformě pravidel EU pro zadávání veřejných zakázek a vytvoření toho, co bych nazvala veřejným evropským registrem příjemců finančních prostředků EU, přichází zřejmě právě včas.
<SPEAKER ID="440" NAME="Georgios Stavrakakis" AFFILIATION="S&amp;D">
(EL) Paní předsedající, i já bych chtěl poblahopřát zpravodaji k jeho vynikající práci na výroční zprávě o ochraně finančních zájmů Společenství a o boji proti podvodům. Zpráva se podrobně zabývá všemi oblastmi, ve kterých členské státy provádějí rozpočet, jako je zemědělství, fondy soudržnosti, předvstupní fondy a vlastní zdroje EU získané prostřednictvím cel.
<P>
Naprosto souhlasím s tím, že je vzhledem ke zkušenostem v roce 2009 potřeba zlepšit dohled nad předvstupními fondy a že práci úřadu OLAF musíme sledovat neustále, nejen tehdy, když se projednává výroční zpráva.
<P>
Na závěr bych chtěl zdůraznit, že naše zpráva přináší důležité poznatky, které můžeme využít v započatých diskusích o revizi nařízení o rozpočtu a o plánování politické soudržnosti po roce 2013.
<SPEAKER ID="441" NAME="Ivailo Kalfin" AFFILIATION="S&amp;D">
(BG) Paní předsedající, rád bych poblahopřál zpravodaji k jeho mimořádně pilné práci na této zprávě. Při několika příležitostech jsme prokázali, že Parlament je institucí, která věnuje zvláštní pozornost tomu, jakým způsobem jsou vynakládány peníze evropských daňových poplatníků.
<P>
Mnoho kolegů poslanců tady zmínilo toto téma. I já bych chtěl přidat svůj hlas k těm, kteří trvají na tom, aby Komise přijala mnohem jasnější pravidla pro metody, které zvažují členské státy, protože zaměňování pojmů "zneužívání", "chyba" a dokonce "podezření na zneužívání", k němuž dochází, plodí statistiky, které nelze použít k jasnému rozhodování Parlamentu.
<P>
Podporuji také ty části zprávy, v nichž je vyzývána Komise, aby zavedla jasnější pravidla vnitrostátní odpovědnosti tak, aby zahrnovala řádně auditované prohlášení ze strany členských států. Členské státy musí automaticky přijmout opatření k odstranění nedostatků.
<SPEAKER ID="442" NAME="Elena Băsescu" AFFILIATION="PPE">
(RO) Paní předsedající, úroveň hospodářské a finanční trestné činnosti musí být snížena v každém členském státě. Velké množství finančních prostředků EU je použito na jiné účely a stoupá počet podvodů s vracením DPH. Řekla jsem to již dříve a řeknu to znova: účinným způsobem eventuálního potírání korupce při zadávání veřejných zakázek je zavedení on-line systému veřejných zakázek.
<P>
Rumunsko jakožto země na hranicích EU má větší odpovědnost za zmírnění dopadů nelegální činnosti. V této souvislosti uskutečnily orgány této země v průběhu posledních dvou měsíců rozsáhlé akce, jejichž cílem bylo odstranění korupce v oblasti cel.
<P>
Je potřeba posílit spolupráci a výměnu zkušeností s oblastí západního Balkánu s cílem zajistit účinnější ochranu finančních zájmů EU. Mám na mysli například pašování cigaret, což je hlavní, přímá překážka evropského rozpočtu.
<SPEAKER ID="443" NAME="Franz Obermayr" AFFILIATION="NI">
(DE) Paní předsedající, k chybám dochází kvůli nedbalosti nebo nevědomosti. Avšak podvod není něco, co se prostě stane. Podvod vyžaduje vysokou úroveň trestné činnosti. Ti, kteří se snaží získat z bruselského kolosu finanční profit na základě nepravdivých tvrzení, jsou někdy považováni za moderní Robiny Hoody, a nikoli za zločince. Tím však nejen vzniká škoda EU, ale jsou tak zneužívány daně placené občany.
<P>
Musíme obnovit sílu slabých mechanismů pro boj proti podvodům. Mám na mysli důsledky jako výrazné finanční sankce a také vyloučení z dotačních programů. Ve finanční analýze musíme dosáhnout větší transparentnosti a stanovit jasné oblasti odpovědnosti, pokud existuje důvod pro podezření z podvodu a zanedbání. Nemůžeme připustit, aby si instituce, zejména Evropský parlament a OLAF, navzájem bránily ve vyšetřování.
<P>
Na závěr pár slov o našich hlavních bodech k zamyšlení: politika soudržnosti, předvstupní pomoc a agentury. Musíme přehodnotit naši strategii a přijmout rozhodná opatření pro zavedení pořádku.
<SPEAKER ID="444" NAME="Markus Pieper" AFFILIATION="PPE">
(DE) Paní předsedající, dovolte mi na začátek uvést, že podvody s dotacemi a zneužívání finanční pomoci jsou problémy, jejichž výskyt v posledních letech významně poklesl. Přes veškerý pokrok v oblasti transparentnosti a kontrol je postoj veřejnosti stále kritický. Tento kritický postoj je oprávněný, vezmeme-li v úvahu způsob, jakým některé členské státy zacházely s nesprávně přidělenými dotačními platbami. Skutečnost, že do evropského rozpočtu byl vrácen jen zlomek těchto peněz, je ranou všem daňovým poplatníkům.
<P>
Komise musí tyto peníze okamžitě získat zpět. Ještě lepším řešením by bylo zaplatit adekvátně menší částku dotací příslušným členským státům v příštím finančním roce a pokračovat v tom, dokud nebudou nesprávně rozdělené finanční prostředky vráceny Bruselu. Stejně tak jsme však znepokojeni, když je oznámeno jen velmi málo nesrovnalostí podle principu: když nic neoznámím, nemusím se pak starat o vracení peněz a peníze zůstanou v mé zemi.
<P>
Jak požaduje zpráva, také vyzývám Španělsko, Francii a další země, aby odkryly karty, a zároveň vyzývám Komisi, aby více posílila svou kontrolu.
<SPEAKER ID="445" NAME="Algirdas Šemeta">
člen Komise. - Paní předsedající, rád bych ještě jednou poděkoval panu Ivanovi za velmi konstruktivní a dobrou zprávu a také všem poslancům za jejich příspěvky v této rozpravě, které Komise při přípravě zprávy za rok 2010 určitě zohlední.
<P>
Komise dále zlepší povahu a obsah článku 325 výroční zprávy o ochraně finančních zájmů a vezme v úvahu návrhy, které byly během rozpravy předneseny. Jak jsem zmínil, statistiky jsme již zlepšili, ale samozřejmě je zde stále prostor pro další zlepšení.
<P>
Žádáme členské státy, aby předkládaly více informací a aby také lépe odlišovaly podvod od nesrovnalosti, aby bylo možné o podvodech a nesrovnalostech prezentovat jasné údaje.
<P>
Plně souhlasím s paní Grässleovou, že můžeme zlepšit systém řízení nesrovnalostí, a velmi pečlivě na tom pracujeme. Byla také vznesena otázka transparentnosti příjemců. Stále to zlepšujeme a Komise také zanalyzuje nápady, které zde byly předneseny.
<P>
Komise rovněž sdílí názor, že ačkoliv členské státy přijaly opatření na zvýšení efektivity kontrolních systémů v oblasti boje proti podvodům a korupci, je zde stále prostor pro další zlepšení. Pokud jde o záležitosti, které zmínil pan Geier: pro podvod neplatí žádné zvláštní státní hranice. Není to jen problém několika členských států nebo nových členských států, ale týká se to i členských států, které jste zmínil ve svém příspěvku.
<P>
Tímto problémem se musím samozřejmě velmi zabývat v celé Evropské unii a mým cílem je skutečně zlepšit obsah zprávy za rok 2010. Já i kolegové z mého útvaru na tom pečlivě pracujeme a věřím, že zpráva za rok 2010 bude co nejkvalitnější.
<SPEAKER ID="446" NAME="Cătălin Sorin Ivan" LANGUAGE="RO">
Paní předsedající, i já bych chtěl poděkovat komisaři a všem kolegům poslancům, kteří k této zprávě přispěli, ať už vystoupením v dnešní rozpravě nebo prostřednictvím svých pozměňovacích návrhů. Chtěl bych také poděkovat stínovým zpravodajům, s nimiž jsem si skvěle rozuměl. Tato zpráva je výsledkem spolupráce, výborné spolupráce, kterou mi poskytovali.
<P>
Chtěl bych zdůraznit, že musí být jasně definován rozdíl mezi nesrovnalostí a podvodem. Můžeme se sice shodnout na tom, že budeme tolerovat chyby a nesrovnalosti, ale tolerance podvodů musí být nulová. Za druhé, vnitrostátní prohlášení o správě musí být podepsána politiky jednotlivých států zodpovědnými za tuto problematiku, například příslušnými ministry.
<P>
Za třetí s velkým zájmem očekáváme výsledky kontroly zjednodušeného postupu, kterou provádí Komise, protože je nesmírně důležitá pro to, aby vlastní zdroje Evropské unie byly shromažďovány co nejefektivněji a aby byl co nejefektivněji konsolidován rozpočet.
<P>
Za čtvrté, pokud jde o legislativu týkající se zadávání veřejných zakázek a byrokracii související s využíváním evropských fondů na národní úrovni, musíme se vypořádat s nadměrnou byrokracií v mnoha členských státech, jejímž cílem je na jedné straně boj proti podvodům, ale která na straně druhé vytváří příležitosti ke korupci a k podvodnému využívání evropských fondů. Protože jinak finance, které jsou velmi zpolitizované, se dostanou do rukou politickým příjemcům.
<P>
V neposlední řadě bych chtěl na závěr přivítat návrh, který předložil kolega Jens Geier a který se týká zavedení systému automatického pozastavení evropských fondů v případě podezření z podvodu. Myslím, že díky tomu budou členské státy reagovat mnohem rychleji, když budeme zvonit na poplach.
<SPEAKER ID="447" NAME="Předsedající">
Rozprava je ukončena.
<P>
Hlasování o zprávě pana Cătălina Sorina Ivana se bude konat zítra ve 12:00 hodin.
<P>
Písemná prohlášení (článek 149 jednacího řádu)
<SPEAKER ID="448" NAME="Zuzana Brzobohatá" LANGUAGE="CS">
Předloženou zprávu jsem již podpořila ve Výboru pro rozpočtovou kontrolu, přesto bych ráda upozornila na několik důležitých zjištění, která zpráva přináší. Předně bych ráda podtrhla ve zprávě obsažený apel na státy, které doposud neratifikovaly Úmluvu o ochraně finančních zájmů Evropských společenství, kterou kromě Malty a Estonska neratifikovala také Česká republika. Bohužel současná česká vláda nedělá nic, čímž by zvýšila boj proti podvodům a korupci. Naopak bych ráda ocenila, že zpráva konstatuje, že při čerpání předvstupního fondu SAPARD měla Česká republika spolu s Estonskem, Lotyšskem a Slovinskem nulovou míru podvodů. Za alarmující považuji zjištění Účetního dvora, že více než 30 % chyb, které Účetní dvůr zjistil ze vzorku z roku 2009, mohlo být odhaleno a opraveno členskými státy ještě před potvrzením výdajů Komisi, a to na základě informací, které měly členské státy k dispozici. Ráda bych se připojila k výzvě, aby OLAF v souladu s požadavkem vzneseným v loňské zprávě o ochraně finančních zájmů Společenství ve své další výroční zprávě uvedl detailní analýzu strategií a opatření zavedených každým členským státem, pokud jde o boj proti podvodům a prevenci a zjišťování nesrovnalostí při využívání evropských fondů včetně případů, kdy byly způsobeny korupcí.
