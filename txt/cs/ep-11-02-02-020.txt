<CHAPTER ID="020">
Jednominutové projevy (článek 150 jednacího řádu) 
<SPEAKER ID="295" NAME="Předsedající">
Dalším bodem jsou jednominutové projevy o otázkách politického významu v souladu s článkem 150 jednacího řádu.
<SPEAKER ID="296" NAME="Theodoros Skylakakis" AFFILIATION="PPE">
(EL) Paní předsedající, nejprve pár slov o Egyptě. Evropská služba pro vnější činnost bude muset vyvinout maximální úsilí v nadcházejících těžkých časech, aby ochránila evropské občany v Egyptě, práva menšin v Egyptě a historické instituce, které je zastupují, jako je řecký ortodoxní patriarchát v Alexandrii.
<P>
Nyní se vrátím ke svému hlavnímu tématu, kterým je odpad. Přestože máme k dispozici legislativní rámec na vysoké úrovni, téměř všechny členské státy se potýkají s těžkostmi kvůli porušování zákona. Mnohé z nich hovoří o krizi s odpadem a některá odvětví, jako přeshraniční převoz odpadků, se nadmíru rozcházejí s právem Společenství. Zároveň z politických důvodů, na základě slavné politiky "not in my back yard" (ne na mém dvorku) nevynakládají členské státy takové úsilí, jaké by měly.
<P>
Komise tedy musí navrhnout dodatečné nástroje, jako je rozšíření zodpovědnosti Evropské agentury pro životní prostředí a možnosti Unie vysílat mise k ověření informací v členských státech. Komise o tom musí přemýšlet s ohledem na návrhy na rok 2012.
<SPEAKER ID="297" NAME="Vasilica Viorica Dăncilă" AFFILIATION="S&amp;D">
(RO) Paní předsedající, chtěla bych poukázat na situaci v Rumunsku, kde dochází k bezostyšným porušováním zásad právního státu ze strany současné vlády. Zatčení předního člena opozice, Constantina Nicolesca, oznámené před začátkem soudního slyšení a bez jakéhokoliv důkazu, ukazuje na nedemokratický způsob jednání současné vlády. Kvůli zatčení z politických důvodů a pohrdání obyčejnými občany, o kterém svědčí antisociální opatření přijatá vládou, vycházejí do ulic lidé, kteří byli poníženi a odkázáni k chudobě. S cílem potlačit nespokojenost s nezákonnými, nedemokratickými opatřeními vláda dohodla nákup vybavení pro potlačování nepokojů v ceně 10 milionů EUR.
<P>
To vše vykresluje jasný obraz o politické diktatuře a o tom, co se bude dít v budoucnu, pokud toto jednání, které popírá evropské hodnoty, zůstane nepotrestáno. Neprotestujeme proti spravedlnosti, ale proti politickému zneužívání. Evropská unie požaduje dodržování demokracie v zemích jako je Tunisko a Egypt, ale demokracii je třeba striktně dodržovat i v členských státech.
<SPEAKER ID="298" NAME="Metin Kazak" AFFILIATION="ALDE">
(BG) Paní předsedající, dámy a pánové, nevyřešené problémy týkající se pěstitelů tabáku v Bulharsku vedly ke stupňování napětí v některých regionech země a k protestům, kterých se účastnilo 10 000 lidí. Svůj nesouhlas vyjádřili v prohlášení o stávající politice, která je důvodem jejich zoufalé finanční situace vyplývající z pozastavení vnitrostátních dodatečných plateb za produkci tabáku sklizeného v roce 2010.
<P>
V Evropě se tabák pěstuje v 17 z 27 členských států, přičemž vlády všech těchto států poskytují dotace. Ukazuje se, že Bulharsko je jediný členský stát, který má zpoždění ve schváleném vnitrostátním plánu dodatečných plateb za tabák, přijatém zákonem a oznámeném Evropské komisi. Tento plán zajišťuje pomoc bulharským pěstitelům tabáku ve výši 76 milionů EUR, jejichž platba je v současnosti odkládána. Zpoždění při zajišťování této pomoci odsuzuje stovky rodin k hladovění a emigraci a ohrožuje občanský mír v zemi.
<SPEAKER ID="299" NAME="Michail Tremopoulos" AFFILIATION="Verts/ALE">
(EL) Paní předsedající, dnes v pozoruhodné atmosféře shody přijal Evropský parlament výzvu svého předsedy, pana Buzka, aby Evropská unie oficiálně uznala genocidu Romů, kteří byli oběťmi nacistů ve druhé světové válce. Jak pan předseda řekl, Romové jsou po velmi dlouhou dobu nejutlačovanější menšinou.
<P>
Ale na koho se zde obracíme? Kdo bude provádět naše společně rozhodnuté politiky? Komise nařídila zprávu o evropských politikách týkajících se Romů v 18 zemích v červnu 2008 a zprávu má k dispozici od června. Předložil jsem otázku na toto téma, protože se domnívám, že neexistuje důvod, proč by mělo být zveřejnění tak cenné zprávy odkládáno. Ve skutečnosti šlo o mezinárodní výzvu, aby tato zpráva byla zveřejněna. Paní Redingová odpověděla na mou otázku a slíbila, že zprávu zveřejní do konce prosince 2010. Nyní je již únor 2011 a zpráva stále nebyla zveřejněna. Velmi rád bych věděl proč.
<SPEAKER ID="300" NAME="Zbigniew Ziobro" AFFILIATION="ECR">
(PL) Paní předsedající, již mnohokrát během rozprav v Evropském parlamentu jsem vyjádřil svůj názor o evropské politice v oblasti snižování emisí skleníkových plynů, politice tolik podporované Evropským parlamentem a Evropskou komisí. Nicméně jsem upozornil na skutečnost, že tato politika také způsobuje velice nepříznivé hospodářské změny. V mnoha odvětvích vyúsťuje v přemístění průmyslových závodů do jiných zemí mimo Evropskou unii.
<P>
Bohužel se k tomuto Evropská komise staví nevšímavě, přestože mnozí kolegové poslanci zdůraznili negativní aspekty radikálního omezování emisí CO2. Nedávno jsme se tak dozvěděli, že poslední velké průmyslové závody plánují přestěhovat výrobu z Německa a Polska do zemí bývalého Sovětského svazu, nebo dokonce do Afriky nebo Jižní Ameriky. Tento vývoj vyžaduje konkrétní opatření ze strany Komise, jíž i nadále chybí perspektiva a vize.
<SPEAKER ID="301" NAME="Ilda Figueiredo" AFFILIATION="GUE/NGL">
(PT) Paní předsedající, jak jsem slíbila na Agoře občanů, pořádané Evropským parlamentem minulý týden, chtěla bych zde přetlumočit rozhořčení různých sociálních organizací, které se k nám připojily v rozpravách o hospodářské a finanční krizi a jejích vážných následcích, jimiž jsou zvýšená nezaměstnanost, sociální nerovnosti a chudoba, přestože rok 2010 byl vyhlášen Evropským rokem boje proti chudobě a sociálnímu vyloučení.
<P>
Zmíněné organizace u této příležitosti požadovaly, aby činnosti a práce Evropského parlamentu odrážely rozhořčení organizací zapojených do boje s chudobou, vzhledem k sociálním dopadům krize a míře a rozsahu chudoby.
<P>
Z nesčetných do očí bijících příkladů zneužívání, chudoby, diskriminace a sociálního vyloučení a z různých návrhů, žádostí a pobídek bych zdůraznila ty, které se týkají role, již by Evropský parlament měl hrát v odsouzení situace. Konkrétně by měl vytvořit pracovní skupinu zaměřenou na sledování dopadů krize v sociální sféře a opatření přijatých Radou a Komisí na základě rozhodnutí Evropského parlamentu, jako jsou rozhodnutí týkající se minimální mzdy...
<P>
(Předsedající řečnici přerušil.)
<SPEAKER ID="302" NAME="Marian-Jean Marinescu" AFFILIATION="PPE">
(RO) Paní předsedající, pracovní skupina pro hodnocení Schengenu schválila všechny hodnotící zprávy vztahující se k Rumunsku. Jejich závěry ukazují, že Rumunsko splňuje všechny požadavky acquis vztahující se k Schengenu. Bohužel Evropská rada odmítá zprávy Evropskému parlamentu poskytnout a tím zabraňuje uskutečňování postupů Parlamentu. Poslanci Evropského parlamentu nemohou hlasovat, aniž by se seznámili s obsahem zpráv. Výbor pro občanské svobody, spravedlnost a vnitřní věci si dokumenty vyžádal, zatímco Rumunsko navrhlo jejich zpřístupnění. Rada však bezdůvodně oddaluje své rozhodnutí.
<P>
Myslím, že v této situaci je Rumunsko oprávněno poskytnout Parlamentu všechny zprávy o svém přijetí do Schengenské zóny. Tyto zprávy jsou jediným kritériem, na kterém lze zakládat rozhodnutí o přijetí. Žádost o přidání dalších kriterií se neslučuje s evropskými smlouvami, nepředstavuje evropský přístup a není podepřena rozumnými argumenty. Rumunsko splnilo své zákonné povinnosti v přípravě ochrany vnějších hranic Unie a musí obdržet ze strany orgánů EU přiměřenou odpověď.
<SPEAKER ID="303" NAME="Rovana Plumb" AFFILIATION="S&amp;D">
Paní předsedající, chtěla bych vás informovat, že demokracie v Rumunsku pravděpodobně ještě nebyla pod tak velkým tlakem za posledních 20 let. Již jsme vás upozornili na předsedu Poslanecké sněmovny, který zfalšoval hlasování o nanejvýš důležitém zákonu o důchodech. Nedávný případ sociálního demokrata, Constantina Nicolesca, předsedy rady okresu Argeş v Rumunsku, opět dokazuje, že metody používané vládní stranou v Rumunsku brutálně ohrožují základní práva a svobody občanů.
<P>
Všechna opatření přijatá vládou ukazují, že Demokratická liberální strana v Rumunsku bojuje s celým rumunským lidem. Nemůžeme dovolit, aby se demokratický člen Evropské unie choval nedemokraticky, zatýkal lidi podle své vůle a využíval veřejných institucí k vykonávání osobních odvet. Společně musíme bránit svá práva, své svobody a svou demokracii.
<SPEAKER ID="304" NAME="Marian Harkin" AFFILIATION="ALDE">
Paní předsedající, jako irská poslankyně Evropského parlamentu žádám EU, aby spravedlivě řešila finanční situaci v Irsku.
<P>
Ano, musíme nést zodpovědnost za své četné chyby, ale nejednali jsme sami. Investice podobné herním sázkám z mnoha zemí zaplavily irské banky. Ty padly jako balíček karet a irští daňoví poplatníci nesou na svých bedrech neúnosné břemeno.
<P>
Platíme kárnou úrokovou sazbu ve výši 5,8 % a naše schopnost splácet, ukončená čtyřletým plánem úspor ze strany EU, je založena na růstu, ale k tomuto růstu nemůže dojít. Proč? Nezaměstnanost narůstá, právě když imigrace prudce stoupá. Podniky bankrotují a po čtvrté za sebou se náš HNP snížil.
<P>
A zatímco ECB nalévá do předních dveří irských bank 132 miliard EUR, 110 miliard EUR uteklo zadními dveřmi těch samých bank v roce 2010; 40 miliard EUR v prosinci 2010.
<P>
Situace se rychle stává neudržitelnou, a pokud, jak řekl pan předseda Barroso, se má Evropa podílet na řešení, je třeba nyní uskutečnit seriózní kroky.
<SPEAKER ID="305" NAME="Diane Dodds" AFFILIATION="NI">
Paní předsedající, jen v minulém týdnu v mém volebním okrsku v Severním Irsku nechali odpadličtí republikánští teroristé dvě funkční bomby v ulici Antrim Road na severu Belfastu. Skutečně pouze díky milosti Boží dnes nehovoříme o mnohých úmrtích. Stovky lidí museli opustit své domovy, zatímco bezpečnostní složky čelily nebezpečí nastraženému v této obci.
<P>
Cílem tohoto zmařeného útoku byli policisté, šlo o poslední z řady pokusů zabít příslušníky Policie Severního Irska.
<P>
O těchto útocích se nemluví ve zprávách ve Spojeném království, neřku-li v Evropě, ovšem připomínají nám, že zatímco došlo k obrovskému pokroku a Severní Irsko se vydalo vpřed, stále jsou tu ti, kteří nás chtějí dostat zpět.
<P>
Před Vánocemi se předseda Barroso setkal s ministerským předsedou Severního Irska, Peterem Robinsonem, a ujistil ho o svém závazku v rámci Barrosovy pracovní skupiny. Tuto práci vítám a také vítám původní práci vyhotovenou v tomto Parlamentu týkající se financování pro mír.
<SPEAKER ID="306" NAME="Csaba Sógor" AFFILIATION="PPE">
(HU) Paní předsedající, slyšeli jsme mnoho stížností a rozhořčených hlasů s ohledem na maďarské předsednictví. Je zajímavé, že žádný z těchto hlasů nehovořil o programu EU úřadujícího předsednictví. Někteří měli námitky vůči mediálnímu zákonu. Evropská komise již zformulovala své námitky a maďarská vláda ukázala vůli zákon pozměnit.
<P>
Napadla mě otázka, proč stejný mezinárodní zájem nevyvolal zákon o státním jazyku dodnes platný na Slovensku, na základě něhož jsou stále udělovány pokuty za používání mateřského jazyka. Proč se hlasy volající na poplach ohledně uplatňování základních práv v souvislosti s mediálním zákonem nezabývají zpochybněním jednoho z nejpřirozenějších lidských práv maďarské menšiny na Slovensku? Jiní byli znepokojeni obrovským kobercem položeným v budově Rady, na kterém je vyobrazena mapa Maďarska před 160 lety. Tato mapa zobrazuje to, že můžeme vybudovat silnou Evropu pouze na základě znalosti a respektování naší společné historie a národních hodnot.
<SPEAKER ID="307" NAME="Catherine Stihler" AFFILIATION="S&amp;D">
Paní předsedající, 14. únor, den svatého Valentýna, bude prvním Evropským dnem epilepsie. Sám svatý Valentýn je znám tím, že trpěl epilepsií.
<P>
V současnosti trpí epilepsií šest milionů Evropanů. Ve Skotsku je to přibližně 39 000 lidí, ale jen 20 000 z nich má epilepsii jako diagnózu a svůj stav kontroluje léky. To znamená, že 19 000 lidí žije s každodenní obavou z opětovného záchvatu. Rozšíříme-li to na celou EU, znamená to, že miliony lidí také žijí s touto obavou.
<P>
Dne 14. února musíme zvýšit povědomí o epilepsii. Také se musíme snažit získat ty, u kterých byla epilepsie řádně diagnostikována, a vyzvat členské státy, aby zajistily větší počet neurologů se specializací na epilepsii. Dne 15. února proběhne v Parlamentu řada akcí a vyzývám kolegy, aby se jich zúčastnili. Nebude chybět mnoho vašich voličů.
<P>
Také bych ráda využila příležitosti a uvítala paní Joanne Hillovou, ošetřovatelku specializovanou na epilepsii, a paní Fionu Nicholsonovou, správkyni služeb skotského centra pro epilepsii.
<SPEAKER ID="308" NAME="Csanád Szegedi" AFFILIATION="NI">
(HU) Paní předsedající, dámy a pánové, dovolte mi prosím, abych mně vymezený čas věnoval případu Székelyů. V posledních dnech bohužel rumunský prezident opět prohlásil, že nepodporuje územní samosprávu Székelyů. Uvítal bych, pokud bychom jednou provždy mohli zde v Evropském parlamentu věci ujasnit a prohlásit, že Székelyové mají na územní samosprávu právo. Není to otázka vůle Traiana Băsesca; Székelyové mají na samosprávu právo. Chtěl bych všem připomenout, že samospráva je mezinárodně uznávané, závazné právo a že dvojí metr Evropské unie, podle níž některá etnika mají na samosprávu právo a některá ne, je nepřípustný. Baskové a Katalánci mají na samosprávu právo, Székelyové nikoliv. V rámci této logiky musím říci s absolutním přesvědčením, že ti, kteří nepodporují snahy Székelyů o udělení samosprávy, nejsou Evropané.
<SPEAKER ID="309" NAME="Seán Kelly" AFFILIATION="PPE">
(GA) Paní předsedající, chci podtrhnout, že svoboda je jedním ze základních cílů Evropského společenství: svoboda cestování, svoboda obchodu a svoboda práce. Nemáme svobodu práce, jelikož vzdělání není vzájemně uznáváno.
<P>
Dnes jsem slyšela o jednom fyzikovi pracujícím v Itálii, kterému trvalo devět měsíců, než obdržel pracovní povolení pro práci v Irsku. To nedává žádný smysl. Měli bychom se podívat na zdravotnický systém UPMC ve Spojených státech; je to pro nás užitečný příklad. Zejména pokud chceme zavést lékařské služby on line, musíme zavést toto uznávání vzdělání. Jinak nedojde k pokroku.
<SPEAKER ID="310" NAME="Claudiu Ciprian Tănăsescu" AFFILIATION="S&amp;D">
(RO) Paní předsedající, současné opakující se zneužívání moci lidmi, kteří v Rumunsku vládnou, ponořilo zemi do nejtemnějšího období její historie od roku 1989. Rumunsko sice má demokratickou Ústavu, její články jsou však často nestydatě přehlíženy. Přestože teoreticky existuje rozdělení moci ve státě v souladu s demokratickými principy, v praxi kontroluje veškerou moc v Rumunsku prezident Traian Băsescu, diktuje své příkazy volky nevolky a zneužívá každodenně své moci, to vše ve snaze zničit politickou opozici a umlčet každý hlas, který otevřeně nabízí reálnou alternativu pro katastrofickou administrativu prezidenta Băsesca a ministerského předsedy Boca.
<P>
Jako členský stát Evropské unie by orgány EU ani zástupci ostatních členských států neměli k osudu Rumunska přistupovat lhostejně, ale měli by k této otázce zaujmout postoj. Nenechte se prosím obelhat nesouvislými objasněními a občas trapnými výmluvami ze strany těch, kteří v Rumunsku vládnou, nebo těch, co je otevřeně podporují, buď ze strachu nebo kvůli svým vlastním malým zájmům. Jejich činnost je pro ty, kteří chtějí vidět, dostatečným důkazem smutné reality v mé zemi.
<SPEAKER ID="311" NAME="Cătălin Sorin Ivan" AFFILIATION="S&amp;D">
(RO) Paní předsedající, rozhodla jsem se, že budu pravidelně připomínat panu Buzkovi, jak se v Rumunsku vyvíjí demokracie. Byl v rumunském parlamentu a podpořil vládu pana Boca a Traiana Băsesca. Chci panu Buzkovi říci, že rumunský parlament nemá žádné pravomoci a že všechny zákony přijímá a uvádí v platnost vláda. Rumunská vláda také nemá žádné pravomoci, protože ministry jmenuje Traian Băsescu, drží nad nimi pevnou ruku a činí prohlášení pokaždé, když jsou přijata důležitá opatření. V Rumunsku jsou také zavíráni do vězení nevinní lidé na 30 dní a následně jsou postaveni před soud.
<P>
Žádala jsem pana Buzka o oficiální stanovisko a obdržela jsem odpověď prostřednictvím tiskové zprávy Demokratické liberální strany a Traiana Băsesca. Naléhavě žádám oficiální stanovisko pana Buzka a čekám na něj.
<SPEAKER ID="312" NAME="Alexander Mirsky" AFFILIATION="S&amp;D">
(LV) Paní předsedající, proč podle vašeho názoru přijímá Evropský parlament usnesení? Přesně proto, aby mohla být prováděna. Nicméně se zdá, že lotyšská vláda nemá v úmyslu provést usnesení ze dne 11. března 2004. Toto usnesení jasně stanoví, že právo hlasovat ve volbách do obecních orgánů musí být uděleno lidem, kteří mají stálý pobyt na lotyšském území. Na otázku, kdy bude Lotyšsko toto usnesení provádět, pravděpodobně obdržíme odpověď: "Kad pūcei aste ziedēs" (v lotyštině, obdoba českého "Až naprší a uschne."). V ruštině by se řeklo: "Kogda rak na gore svistnet" a v angličtině: "When pigs fly" (Až budou prasata létat.). Vypadá to takto - buď začnou prasata létat, nebo musíme společným úsilím ukončit diskriminaci 335 000 lidí žijících v Lotyšsku. Děkuji vám.
<SPEAKER ID="313" NAME="Ioan Enciu" AFFILIATION="S&amp;D">
(RO) Paní předsedající, dnes jsme svědky událostí, které změní historii v severní Africe a jinde. Diktátorské režimy se nemohou udržet dlouho nikde na světě. Nicméně chci upozornit na to, že se mohou objevit nové formy diktatury, i ve členském státě Evropské unie, považované za demokratickou, konkrétně v Rumunsku. V právním státě musí být člověk považován za nevinného, dokud není soudci usvědčen, a musí být postaven před soud jako svobodný člověk, pokud nepředstavuje nebezpečí pro společnost.
<P>
Tyto univerzální právní principy v Rumunsku již neplatí, pokud jde o prezidenta Băsesca a vládnoucí Liberální demokratickou stranu. Jasným důkazem toho, že v Rumunsku dochází k zatčením politického rázu, je prohlášení prezidenta Băsesca ve Štrasburku pět hodin před zatčením Constantina Nicolesca, cituji: "Byl zatčen významný člen opozice.", konec citátu, přestože pan Nicolescu se ještě nedostal před soud. Jaký jasnější důkaz je potřeba, aby bylo vidět, že prezident Băsescu rozhoduje o tom, kdo a kdy bude zatčen?
<SPEAKER ID="314" NAME="Corina Creţu" AFFILIATION="S&amp;D">
(RO) Paní předsedající, také sdílím pocity svých kolegů, kteří poukázali na pronásledování politické opozice v Rumunsku, za použití zákonných nástrojů vlády, jež stále jasněji vykazuje znaky autoritativního zneužívání. Popularita rumunské vlády prudce klesá, k čemuž přispěla i příliš přísná úsporná opatření s drastickými důsledky pro životní úroveň občanů, a tudíž se ve snaze udržet se u moci uchyluje ke stále násilnějším antidemokratickým metodám.
<P>
Jak řekli mí kolegové, neoprávněné a hrubé zatčení předního člena opozice, přímo zvoleného občany, je nejnovějším a nejvíce znepokojujícím příkladem v řadě výhrůžek a obtěžování opozičních skupin. Zároveň dochází k drancování státního rozpočtu politickými přívrženci vlády, jejichž chaotická opatření ve znepokojující míře prohlubují hospodářskou a sociální krizi a navyšují sociální napětí. Proto také společně protestujeme proti útokům prováděným ve snaze zastrašit opoziční politiky a odborové organizace. Domnívám se, že na fórech EU je třeba zaujmout stanovisko proti očividnému porušování demokratických práv v Rumunsku.
<SPEAKER ID="315" NAME="Ricardo Cortés Lastra" AFFILIATION="S&amp;D">
(ES) Paní předsedající, chtěl bych se s vámi všemi podělit o obrovské uspokojení. Nedávno byla ve Španělsku podepsána významná sociální a hospodářská smlouva mezi vládou, hlavními odborovými organizacemi a podnikateli. Tato dohoda činí ze Španělska zemi schopnou spojit své síly v zájmu překonání nesnází, reakce na výzvy a posílení sociálního státu. Dámy a pánové, v současné celosvětové krizi je tato dohoda jedinečným příkladem, jak na základě zodpovědnosti společnosti jako celku sjednáváme dohody s cílem zvítězit nad budoucností a vybudovat silné Španělsko v Unii, jež hraje čím dál tím významnější roli.
<SPEAKER ID="316" NAME="Předsedající">
Tímto je tento bod uzavřen.
