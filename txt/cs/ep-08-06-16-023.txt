<CHAPTER ID="023">
Evropský rok boje proti chudobě a sociálnímu vyloučení (rozprava) 
<SPEAKER ID="155" NAME="Předsedající">
Dalším bodem je zpráva připravená paní Marie Panayotopoulosovou-Cassiotouovou jménem Výboru pro zaměstnanost a sociální záležitosti k návrhu rozhodnutí Evropského parlamentu a Rady o Evropském roku boje proti chudobě a sociálnímu vyloučení (2010) - C6-0469/2007 --.
<SPEAKER ID="156" NAME="Vladimír Špidla">
člen Komise. - (CS) Vážený pane předsedo, vážené paní poslankyně, vážení páni poslanci, chtěl bych poděkovat zpravodajce paní Panayotopoulosové a Výboru pro zaměstnanost a sociální věci a rovněž navrhovatelce Výboru pro práva žen a rovnost pohlaví paní Geringerové za to, že vykonaly mnoho velmi kvalitní práce.
<P>
Evropský rok 2010 bude hrát významnou roli v rozvoji sociální Evropy. Zvolený přístup, tedy jeden rok kombinující centralizované a decentralizované činnosti, je přístupem, který by měl nejlépe podporovat politickou soudržnost mezi subjekty a různými úrovněmi správy a umožnit určitou pružnost k tomu, aby byla vzata v úvahu specifická situace jednotlivých členských států.
<P>
Evropský rok 2010 umožní Evropské unii a členským státům obnovit jejich politický závazek a zdůrazní, že chudoba a vyloučení mají dopad na sociální a hospodářský rozvoj Unie a na důstojnost našich občanů. Jeho cílem bude ukázat, že boj proti chudobě je možný a může být úspěšný.
<P>
Evropský rok také umožní debatu o evropských hodnotách a respektování těchto hodnot coby zásad pro rozvoj veřejné politiky a to jak na úrovni Unie, tak i na úrovni členských států. Přispěje k tomu, aby se na osoby, které jsou chudobou a vyloučením dotčeny, začalo nahlížet jinak, než tomu je doposud.
<P>
Komise vždy trvala na tom, aby byl v textu tento návrh, tento přístup zachován. Domnívám se, že většina pozměňovacích návrhů, které předložil Parlament, jde tímto směrem.
<SPEAKER ID="157" NAME="Marie Panayotopoulos-Cassiotou" LANGUAGE="EL">
Pane předsedající, pane komisaři, dámy a pánové, podle Společné zprávy o sociální ochraně a sociálním začlenění 2008 žije stále 16 % obyvatel EU pod hranicí chudoby a 19 % dětí je ohroženo nouzí a sociálním vyloučením, a to i přes veškeré závazky členských států z roku 2000 k zásadnímu omezení chudoby do roku 2010.
<P>
Chudoba nemá dopad pouze na ženy, děti a některé sociální skupiny, které jsou vždy zvlášť zranitelné. Chudoba není zdaleka vymýcena, naopak je dokonce posilována mezinárodním vývojem v odvětví energetiky a výroby potravin a vnitřními nerovnostmi v méně prosperujících oblastech Unie samotné. Na těchto místech se vyskytují chronické strukturální nevýhody, jako jsou odlehlé, ostrovní, deindustrializované a jiné oblasti.
<P>
Chudoba a sociální vyloučení jsou hrozbou rozvoje, konkurenceschopnosti a sociálního modelu. Porušují rovněž lidská práva v Evropě, která si přeje stát se vzorem k respektování lidské důstojnosti a k podpoře rovných příležitostí pro všechny.
<P>
Návrh Komise o Evropském roku boje proti chudobě a sociálnímu vyloučení v roce 2010, s podstatně vyšším rozpočtem, než který byl vyčleněn na předchozí evropské roky, je významným krokem při podpoře solidarity, sociální spravedlnosti a větší hospodářské a sociální soudržnosti.
<P>
Naším cílem je, aby rok 2010 byl milníkem v uznávání vícerozměrné povahy chudoby a sociálního vyloučení. Toto uznání zahrnuje nejen materiální chudobu, ale také přístup ke zdravotnickým službám, bydlení, sociální ochraně, vzdělání, odborné přípravě, zaměstnání a kvalitnímu životu. Musíme akceptovat, že ti, kdo žijí v chudobě, mají právo na důstojný život a účast na sociálním a hospodářském životě. Musíme potvrdit společnou odpovědnost evropských agentur členských států, sociálních partnerů a všech občanů za zvyšování sociální soudržnosti. Rok 2010 položí základy pro účinné struktury kolektivní odpovědnosti a pro spravedlivé přerozdělování bohatství.
<P>
Skupina Evropské lidové strany (křesťanských demokratů) a Evropských demokratů se chopila vedení, pokud jde o návrhy, a přijala pozměňovací návrhy s cílem umožnit spolupráci všech politických skupin v Evropském parlamentu. Posílili jsme tak návrh Komise rozšířením definice zranitelných kategorií a vložením otázek, jako je uspokojování potřeb rodin se specifickými problémy, rodin s jedním rodičem a velkých rodin, řešení specifických problémů lidí se zdravotním postižením a bezdomovců a podpora aktivního začlenění a přístupu ke kultuře a rekreaci.
<P>
To ovšem nijak nezlehčuje prvořadý cíl, kterým je zlepšení finanční situace jednotlivců a rodin tím, že se jim umožní přístup k důstojnému a trvalému zaměstnání. Dobré zaměstnání poskytuje uspokojení z účasti a soběstačnost nezbytnou pro uspokojování potřeb zranitelnějších členů společnosti, jako jsou děti a starší lidé.
<P>
Jako poslanci Evropského parlamentu jsme pozorně sledovali správné prosazování právních předpisů Společenství o rovných příležitostech. Dbali jsme na formování a uplatňování integrovaných a koordinovaných politik na regionální a místní úrovni. Tyto politiky jsou vytvářeny veřejnými a soukromými orgány s účastí dotčených osob s cílem zachovat zásady dobré správy věcí veřejných, subsidiarity a proporcionality.
<P>
Faktory, které přispívají k úspěchu Roku boje proti chudobě, bude posilování otevřené metody spolupráce, koordinace opatření mezi stávajícími evropskými programy a výsledky předchozích evropských roků, aktivní účast občanské společnosti a správné vyhodnocování návrhů a výsledků Evropskou komisí.
<P>
Otázka účasti nevládních organizací a úrovně financování jejich činností byla předmětem dohodovacího řízení mezi Parlamentem, Komisí a Radou. Jsme rádi, že Rada přijala návrh, aby bylo k rozhodnutí připojeno dodatečného prohlášení Komise o podpoře a účasti malých a středních podniků a o možnosti plného financování jejich činností vnitrostátními agenturami.
<P>
Ráda bych poděkovala odpovědným úředníkům a kolegům poslancům za jejich příspěvek k přípravě tohoto rozhodnutí.
<SPEAKER ID="159" NAME="Lidia Joanna Geringer de Oedenberg">
autorka návrhu stanoviska Výboru pro práva žen a rovnost pohlaví. - (PL) Pane předsedající, zvýšení kvality života občanů členských států EU je jádrem evropské integrace. Přesto statistika ukazuje, že 78 milionů lidí v EU žije pod hranicí chudoby a většina z nich jsou děti, ženy a starší osoby. To kromě hospodářských opatření znamená, že Evropská unie musí rovněž vyvinout iniciativy v sociální oblasti, což Evropský parlament při mnoha příležitostech připomněl. Ve svém usnesení ze dne 15. listopadu 2007 Parlament zdůraznil, že posílení sociální soudržnosti a vymýcení chudoby a sociálního vyloučení se musí pro Evropskou unii stát politickými prioritami. Iniciativa Komise stanovit rok 2010 jako Evropský rok boje proti chudobě a sociálnímu vyloučení dokonale zapadá do tohoto kontextu a mohla by být významným příspěvkem k nasměrování politické pozornosti a k podpoře rozsáhlých aktivit pro další posílení sociální ochrany a sociální integrace.
<P>
Rozpočet, který byl pro tuto iniciativu vyčleněn - 17 mil. EUR - je rekordní částkou, ale klíčovým prvkem pro úspěch této iniciativy je provedení projektů na vnitrostátní úrovni. Z tohoto důvodu musíme vyzvat členské státy k účasti na této iniciativě a k vyčlenění vhodných lidských a finančních zdrojů pro tento účel.
