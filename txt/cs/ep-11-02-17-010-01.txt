<CHAPTER ID="010-01">
1. Střety na hranicích mezi Thajskem a Kambodžou
<SPEAKER ID="399" NAME="Předsedající">
Dalším bodem je rozprava o sedmi návrzích usnesení o střetech na hranicích mezi Thajskem a Kambodžou.
<SPEAKER ID="400" NAME="Barbara Lochbihler" LANGUAGE="DE">
Pane předsedající, střety na hranicích mezi Thajskem a Kambodžou z počátku tohoto měsíce vrátily po desetiletí trvající konflikt vedený kvůli přístupu k chrámu Preah Vihear zpět do povědomí mezinárodní veřejnosti. Ačkoli ozbrojené střety v současné době už poněkud slábnou, musíme usilovat o politické řešení tohoto konfliktu. Je povinností ASEAN, Spojených národů a EU v této oblasti nyní pracovat intenzivněji a nečekat, až se situace ještě předtím znovu vyhrotí.
<P>
V nedávných střetech byly na obou stranách zraněni a zabiti civilisté i vojáci. Použití kazetových bomb bylo obzvláště zrádné. Tato kazetová munice mezi civilisty rozpoutává peklo ještě dlouho poté, co byla odpálena. Až 30 % kazetové munice neexploduje a zůstane na zemi jako nevybuchlé bomby, kde explodují později při narušení například hrajícími si dětmi. Vyzýváme Thajsko a Kambodžu, aby okamžitě tyto strašné zbraně přestaly používat. Vyzýváme také obě vlády, aby podepsaly mezinárodní úmluvu o zákazu kazetové munice.
<P>
Závěrem naléhavě vyzývám vlády Thajska a Kambodže, aby vynaložily veškeré úsilí na řešení tohoto konfliktu bez použití zbraní. Civilní obyvatelstvo na obou stranách bude i nadále trpět; trpět kvůli problému, k němuž politici mohou nalézt diplomatické řešení, pokud k tomu budou mít politickou vůli a nebudou se pokoušet posluhovat lacinému nacionalismu na obou stranách hranice.
<SPEAKER ID="401" NAME="Marietje Schaake">
autorka. - Pane předsedající, od počátku tohoto měsíce probíhají mezi ozbrojenými silami podél thajsko-kambodžských hranic boje, poblíž chrámu Preah Vihear, který je seznam světového dědictví organizace UNESCO. Máme odpovědnost chránit především životy lidí, ale máme také odpovědnost za kulturní dědictví.
<P>
Obzvláště znepokojivé je podle dostupných zpráv použití kazetové munice. Tyto zprávy mohou být pravdivé, protože ani Thajsko ani Kambodža Úmluvu o kazetové munici neratifikovaly.
<P>
Aby se předešlo další eskalaci, která by region uvrhla do nebezpečí destabilizace, obě vlády musejí převzít odpovědnost a musejí se také postarat o osoby vysídlené v důsledku konfliktu.
<P>
Vítáme snahy předsedající země sdružení ASEAN o zprostředkování dialogu mezi oběma zeměmi, aby mohl být spor vyřešen mírovou cestou.
<P>
Thajsko a Kambodža souhlasily s účastí na neodkladném setkání jihoasijských zemí, na němž by konflikt projednaly. Generální ředitelka organizace UNESCO vyšle speciálního vyslance do Bangkoku a Phnompenhu, jehož prostřednictvím bude na obě strany naléhat, aby co nejvíce s misí UNESCO spolupracovaly.
<SPEAKER ID="402" NAME="Bernd Posselt">
autor. - (DE) Pane předsedající, paní Lochbihlerová má pravdu: je to především o lidech, o mrtvých a zraněných a o skandálním využívání kazetové munice.
<P>
Zadruhé je to samozřejmě o potlačení hraničního sporu a o jeho vyřešení mírovou cestou a zajištění toho, že nepřeroste ve válku.
<P>
Třetí hledisko - a tím se také chceme zabývat - se týká nenahraditelného světového kulturního dědictví chrámového komplexu, který se v tomto pohraničním regionu nachází. Karl von Habsburg, bývalý poslanec této sněmovny a syn Otto von Habsburga, má tyto záležitosti v organizaci UNESCO na starosti a zúčastní se březnového plenárního zasedání zde ve Štrasburku, aby nám o tom řekl něco více. Mám pocit, že je zapotřebí soustředěná snaha skloubit pokusy o nastolení míru a ochranu lidí s ochranou kulturního dědictví. V Evropě víme až příliš dobře, jaké strašné mezery mohou války zanechat v kulturní krajině, musíme proto konat všude tam, kde existuje ohrožení světového kulturního dědictví.
<SPEAKER ID="403" NAME="Marc Tarabella" LANGUAGE="FR">
Pane předsedající, pane komisaři, dámy a pánové, od počátku února probíhají obnovené boje mezi ozbrojenými silami Kambodži a Thajska na hranicích poblíž chrámu Preah Vihear, na jehož okolí si dělají nárok obě země. Je politováníhodné, že jsou na obou stranách ztráty na životech a přes 3 000 lidí, kteří žijí blízko oblasti konfliktu, muselo být evakuováno.
<P>
V roce 1962 Mezinárodní soudní dvůr OSN, v souladu s francouzskými historickými mapami, uznal právo Kambodže na chrám Preah Vihear a na okolní území. Thajsko ale toto rozhodnutí nikdy nepřijalo. Navíc některé části hranic nebyly vymezeny, což zapříčinilo již několik ozbrojených incidentů v roce 2008 a 2009.
<P>
V roce 2008 zařadilo UNESCO chrám na seznam světového dědictví, což u thajských nacionalistů vyvolalo hněv. I když bylo v roce 2000 podepsáno memorandum o porozumění o vymezení hranice, thajští nacionalisté z PAD vyzývají k jeho odvolání, protože zastávají názor, že je příliš vstřícné vůči Kambodži. Rád bych zejména upozornil na opatření přijatá Indonésií, současnou předsedající zemí ASEAN, která se nabídla, že bude v konfliktu hrát úlohu prostředníka.
<P>
V pondělí 14. února OSN na obě země naléhala, aby dodržovaly trvalé příměří, byť neměla v plánu nasadit v oblasti své mírové sbory. Doufám, že tyto dvě země budou konečně schopny spor o území vyřešit mírovou cestou a přestanou držet jako rukojmí tisíce lidí, kteří si přejí žít v míru.
<SPEAKER ID="404" NAME="Charles Tannock">
autor. - Pane předsedající, pro nás v Evropské unii je naštěstí myšlenka řešení sporů o hranice vojenskou cestou již nepředstavitelná. Naneštěstí ale toto není případ hranice mezi Thajskem a Kambodžou, jejichž armády se již několikrát v posledních týdnech střetly právě kvůli sporné, malé části jejich hranice poblíž starověkého chrámu.
<P>
Humanitární agentury uvádějí, že v důsledku těchto bojů bylo vysídleno asi 30 000 lidí, takže se za těchto okolností nelze divit, že byli zabiti nevinní civilisté, i když obě strany čísla zpochybňují.
<P>
Předseda vlády Kambodže, Hun Sen, hovořil o srážkách jako o "skutečné válce". Taková agresivní a štvavá rétorika může situaci jenom zhoršit. Krátkodobé řešení tohoto sporu leží v rukách obou vlád a Rady bezpečnosti OSN, která by se měla ujmout vedení a uložit řešení na zmírnění této krize. Z dlouhodobého hlediska lze doufat, že další regionální integrace v rámci ASEAN napomůže tomu, aby se takovéto střety staly minulostí, jako se již po desetiletí děje v EU.
<SPEAKER ID="405" NAME="Cristian Dan Preda" LANGUAGE="RO">
Pane předsedající, k novým, zřejmě menším, incidentům na hranici mezi Thajskem a Kambodžou došlo v úterý večer a ve středu ráno. Mezi oběma sousedními národy se vytvořily nesmírně napjaté vztahy a jsem přesvědčen, že právě z tohoto důvodu je naše dnešní rozprava vítána. Rád bych panu Posseltovi za iniciativu, s kterou přišel, poděkoval.
<P>
Chtěl bych také říci, že i já lituji ztrát na lidských životech, k nimž od počátku měsíce došlo v důsledku ozbrojených střetů. Zejména v této napjaté atmosféře musíme požádat obě strany, aby jednaly maximálně zdrženlivě a podrobily se požadavku Rady bezpečnosti OSN, aby navázaly trvalé příměří. Ať již je zdroj sporu mezi Thajskem a Kambodžou jakýkoliv, použití síly není řešením. Rád bych proto vyzval obě strany, aby urychleně našly mírové řešení pro tento územní spor týkající se oblasti kolem chrámu Preah Vihear.
<P>
Musím vám připomenout, že Mezinárodní soudní dvůr v roce 1962 vydal jednoznačné rozhodnutí a že existuje dostatek příležitostí k řešení tohoto sporu, například prostřednictvím ASEAN. Vše, co je třeba, v souladu s mezinárodním právem, je vést jednání v dobré víře.
<SPEAKER ID="406" NAME="Lidia Joanna Geringer de Oedenberg">
jménem skupiny S&D. - (PL) Pane předsedající, chrám Preah Vihear, jenž pochází z 11. století, byl často místem střetů mezi vlivy hinduismu a buddhismu stejně jako armády Rudých Khmerů a režimu generála Lon Nola. Od počátku 20. století byl chrám předmětem sporu mezi Kambodží a Thajskem, a každá ze zemí si na budovu a okolní území dělá nárok a stejně tak uplatňuje právo na vyznačení hranice mezi těmito dvěma zeměmi. Od února tohoto roku jsme svědky nedávného vývoje v tomto sporu.
<P>
Bez ohledu na rozsudek Mezinárodního soudního dvora v Haagu, který rozhodl, že chrám patří Kambodži, jsou zde ještě další otázky, které je nutné rozhodnout. Obě vlády by měly usilovat o nalezení kompromisu, který vytvoří základ trvalé dohody. Opakování konfliktu před více jak týdnem, kdy se armády obou zemí navzájem ostřelovaly, je nepřijatelné jak kvůli obyvatelům daného regionu, jimž hrozí, že budou zabiti, tak kvůli chrámu, jenž byl bez ohledu na zahrnutí do seznamu světového dědictví UNESCO poškozen. UNESCO již nabídlo svou pomoc, stejně jako Sdružení národů jihovýchodní Asie. Dnes se Evropský parlament připojil k výzvě. Vstupenka do chrámu Preah Vihear stojí pět dolarů. Rád bych se zeptal, jaká je cena konfliktu mezi Kambodží a Thajskem, jenž trvá přes 100 let.
<SPEAKER ID="407" NAME="Kristiina Ojuland">
jménem skupiny ALDE . - Pane předsedající, považuji za otřesné, že ve 21. století existují některé politické síly, které fungují podle paradigmatu z 19. století. Rostoucí nacionalismus v mnoha částech světa vyvolává konflikty na základě etnické příslušnosti i náboženství.
<P>
Vlády Thajska a Kambodže musejí vzít v úvahu, že střety na hranicích mají dopad na mír a stabilitu v regionu stejně jako na vztahy mezi dvěma zeměmi. I kdyby mezi dvěma zeměmi byly nevyřešené politické záležitosti, nemělo by se to odrážet na vztazích mezi lidmi. Jinak existuje bezprostřední nebezpečí rostoucího nacionalismu a xenofobie.
<P>
Situace na hranici mezi Thajskem a Kambodží by měla být vyřešena pokojně v souladu s rozhodnutím Mezinárodního soudního dvora z roku 1962. Začátkem tohoto roku bylo ve světě zaznamenáno již příliš mnoho krveprolití.
<SPEAKER ID="408" NAME="Ryszard Czarnecki" LANGUAGE="PL">
Pane předsedající, zvláštní silou Evropské unie je to, že nejsme sobečtí, že dokážeme vidět dál než na špičku svého evropského nosu a že se díváme, co se děje mimo Evropu a ve vzdálené exotické Asii. Tento konflikt, jak bylo správně zdůrazněno, má ve skutečnosti historii delší, než je jedno století. Je ale dobře, že Evropská unie a Evropský parlament, jenž je srdcem Unie, má k této záležitosti co říci. Je to dobře, protože bychom měli být přítomni všude, kde se diskutuje o lidských právech, kdekoliv se diskutuje o této nejdůležitější věci, a tento konflikt zcela jistě ukazuje, že umírali lidé a v současnosti i bojují, i když již ne s takovými smrtelnými následky, za věci, které by se možná mohly rozhodnout pokojným způsobem. Je dobře, že Evropský parlament v této záležitosti zasahuje.
<SPEAKER ID="409" NAME="Jaroslav Paška" LANGUAGE="SK">
Pane předsedající, rozsudkem Mezinárodního soudního dvora ze dne 15. června 1962 bylo rozhodnuto, že chrám Preah Vihear se nachází pod svrchovaností Kambodže. Je na thajské vládě, aby tuto skutečnost respektovala a nesnažila se vojenskou silou mezinárodně uznávané hranice měnit. Současně je na kambodžské vládě, aby umožnila věřícím Thajska přístup do tohoto chrámu.
<P>
V situaci, kdy některá ze stran sporu má sklony k tomu, aby si svůj zájem nad rámec tohoto pravidla vynucovala silou, je třeba mobilizovat mezinárodní instituce, aby svou ústní intervencí daly jasně najevo, že svět chce žít ve stabilních politických poměrech a nepřeje si řešení sporů vojenskými silami.
<P>
Proto je na místě mobilizovat příslušné mezinárodní instituce, aby se předešlo rozšíření zbytečného konfliktu a traumatu civilního obyvatelstva. Nabídka Indonésie jako předsednické země ASEAN, že se v pohraničním sporu stane zprostředkovatelem, je nejlepším řešením v hledání prvního kroku jakožto východiska z této situace.
<SPEAKER ID="410" NAME="Bogusław Sonik" AFFILIATION="PPE">
(PL) Pane předsedající, UNESCO se snaží o záchranu chrámu Preah Vihear - památky zařazené na seznam světového dědictví - a financovat jeho zachování. Nejenže Thajsko a Kambodža toto úsilí nerespektují, ale porušují také mezinárodní Úmluvu na ochranu kulturních statků za ozbrojeného konfliktu, která je pro obě země závazná. Myslím, že tato bezohlednost může znamenat zničení budovy, která se zachovala od 11. století.
<P>
Domnívám se však, že by tento příklad měl vznést otázku odpovědnosti. Nesmí se opakovat to, co se stalo v Afghánistánu v roce 2001, kdy byla zničena unikátní socha Buddhy. Bylo to výsledkem nejen náboženského fanatismu Talibanu, ale také nedostatku angažovanosti západních zemí. Zničení světového kulturního dědictví nesmí zůstat nepotrestáno. Jedná se o natolik důležitou záležitost, že analogicky k Mezinárodnímu trestnímu tribunálu v Haagu, jenž soudí válečné zločince, by měla také vzniknout instituce, která vyslýchá a staví před soud lidi, kteří ničí neocenitelné památky.
<SPEAKER ID="411" NAME="Pino Arlacchi" AFFILIATION="S&amp;D">
Pane předsedající, usnesení o střetech na hranicích mezi Thajskem a Kambodžou odsuzuje ozbrojený konflikt a naléhá na obě země, aby přestaly bojovat, snížily napětí a přijali zprostředkování od ASEAN a Spojených národů.
<P>
Máme co do činění s naprosto neodůvodněným konfliktem. V roce 1976, jako členové ASEAN, podepsaly Kambodža a Thajsko Smlouvu o přátelství a spolupráci, která je zavazuje k odmítnutí použití síly ve vztazích mezi členskými státy a k pokojnému urovnání mezistátních sporů. Konflikt je bezdůvodný také proto, že Mezinárodní soudní dvůr v roce 1962 vynesl rozsudek, že chrám Preah Vihear, poblíž kterého se boje odehrávají, patří Kambodži.
<P>
Existuje tedy mnoho důvodů se domnívat, že ozbrojený střet je spojen s nacionalistickým zápalem v Thajsku a je řízen elementy ve vládě, které podněcují boje, aby získaly přízeň voličů zastávajících tvrdou linii, a to s ohledem na letošní volby.
<SPEAKER ID="412" NAME="Monica Luisa Macovei" AFFILIATION="PPE">
Pane předsedající, střety na hranici mezi Thajskem a Kambodžou po sobě zanechaly odhadem 1 000 mrtvých a dalších 30 000 vysídlených. Litujeme ztrát na životech a je naší prioritou předejít dalším takovým ztrátám.
<P>
Ráda bych také vyjádřila své znepokojení nad údajným použitím kazetové munice a vyzývám obě země, aby se použití takové munice zdržely. Zabíjení lidí a ohrožování lidských životů nikdy není řešením. Proto podporujeme všechny strany, které v současnosti pracují na tom, aby našly řešení a ukončily násilí. Zastáváme mír a naléhavě vyzýváme k jeho nastolení.
<SPEAKER ID="413" NAME="Elena Băsescu" AFFILIATION="PPE">
(RO) Pane předsedající, ráda bych se připojila ke svým kolegům, kteří vyzývají k pokojnému řešení napjaté situace na hranici mezi Thajskem a Kambodžou. Střety, které propukly na začátku měsíce, jsou znakem obnovení staršího konfliktu o chrám UNESCO na hranicích mezi oběma zeměmi. Měla bych zdůraznit, že rozhodnutí Mezinárodního soudního dvora v roce 1962 potvrdilo, že tato památka patří Kambodži, a úřady toto rozhodnutí musí respektovat. I když je pravda, že oblast kolem chrámu nebyla Dvorem vyznačena, jsem přesvědčena, že Thajsko a Kambodža mohou dosáhnout porozumění vyjednáváním a nikoliv použitím zbraní.
<P>
Střety v oblasti nejen ohrožují památku UNESCO, ale také životy obyvatelstva. Konflikt na hranicích je vždy zdrojem nestability. Proto nabádám k iniciativě obou vlád, aby záležitost vyřešily bilaterálně. Myslím si, že projekt zaměřený na vytvoření nárazníkové zóny, aby se zabránilo šíření ničení, je krok směrem k míru.
<SPEAKER ID="414" NAME="Corina Creţu" AFFILIATION="S&amp;D">
(RO) Pane předsedající, také bych ráda vyjádřila politování nad ztrátami lidských životů, zejména v případě nevinných civilních obětí. Znepokojuje mě také, že tisíce lidí musely kvůli střetům na hranici mezi Thajskem a Kambodžou opustit své domovy. Jak je ve společném návrhu usnesení shrnuto, existuje mezinárodní právní rámec, jenž obě strany musejí dodržovat.
<P>
Jsem přesvědčena, že na výzvu učiněnou Evropským parlamentem musí navazovat silný tlak ze strany Vysoké představitelky zahraničních záležitostí. Co ale může mít ještě závažnější následky, je použití kazetové munice. Jsem přesvědčena o tom, že máme povinnost požadovat po Thajsku a Kambodži ratifikaci úmluvy, která používání tohoto druhu zbraně zakazuje.
<SPEAKER ID="415" NAME="Anneli Jäätteenmäki" AFFILIATION="ALDE">
Pane předsedající, tato situace je dalším připomenutím Evropské unii, jak je důležitá mediace a předcházení konfliktu. Aby mohla EU co nejvíce využít své měkké síly, musí více investovat do předcházení konfliktu. Je nejvyšší čas, aby místopředsedkyně/vysoká představitelka, Catherine Ashtonová, přišla s iniciativou na vytvoření spolehlivé schopnosti mediace a předcházení konfliktů. To vyžaduje soudržnost politik, která bude pro členské státy EU dobrým připomenutím.
<SPEAKER ID="416" NAME="Raül Romeva i Rueda" AFFILIATION="Verts/ALE">
(ES) Pane předsedající, také bych rád využil příležitosti zdůraznit dvě záležitosti, které již byly zmíněny, jež však považuji za zásadní.
<P>
Tou první je použití kazetových bomb Thajskem i Kambodžou a nutnost, aby obě země ratifikovaly Mezinárodní úmluvu o zákazu kazetové munice.
<P>
Tou druhou záležitostí je ta, o níž často v těchto rozpravách o naléhavých otázkách diskutujeme. Týká se svobody projevu, zejména na internetu.
<P>
Jsem přesvědčen, že slabost a křehkost thajského politického systému odhaluje několik vážných situací. Například soudní řízení, které je vedeno proti Chiranuch Premchaiporn za komentáře na svém webu, v nichž je kritizována královská rodina. Osoba odpovědná za komentáře byla osvobozena, ale osoba odpovědná za webovou stránku ještě propuštěna nebyla.
<P>
Jsem také přesvědčen, že je nutné zdůraznit nutnost svobody projevu a především svobody shromažďování v každé z těchto zemí.
<SPEAKER ID="417" NAME="Seán Kelly" AFFILIATION="PPE">
Pane předsedající, naneštěstí je spor přes století starý. Znovu se objevil v červnu 2008 a od začátku tohoto měsíce se vyostřil. Mnoho lidí má odlišný názor na to, proč se vyostřil právě v této době. Jsou tací, kteří si myslí že thajští generálové ho používají jako výmluvu ke svržení vlády a ke zrušení voleb, které se mají podle návrhu konat později v tomto roce.
<P>
Ať je to jak chce, tento spor - zejména pokud je sledován z povzdálí - by měl být řešitelný. Nejedná se o zásadní spor, zejména pokud OSN použije svůj mandát a vliv, aby došlo ke třem věcem: zaprvé k dohodě o ukončení používání kazetové munice; zadruhé k trvalému příměří; a zatřetí, pokud to bude nutné, k vyslání jednotek, které budou příměří kontrolovat. Pokud k tomuto dojde, může být tento spor ukončen.
<SPEAKER ID="418" NAME="Siim Kallas">
místopředseda Komise. - Pane předsedající, mohu potvrdit, že Komise události podél thajsko-kambodžské hranice pozorně sleduje.
<P>
Dne 7. února 2011, místopředsedkyně Komise/vysoká představitelka pro zahraniční věci a bezpečnostní politiku, baronka Ashtonová, vyjádřila nad ozbrojenými střety své znepokojení. Vyzvala obě země, aby projevily maximální zdrženlivost, aby přijaly nezbytná opatření ke snížení napětí, a aby obnovily dialog s cílem vyřešit své neshody mírovou cestou.
<P>
Body vznesené v návrhu usnesení Parlamentu byly prodiskutovány dne 14. února 2011 na Radě bezpečnosti OSN za přítomnosti ministrů zahraničních věcí Thajska, Kambodže a Indonésie, přičemž indonéský ministr nyní zastává funkci předsedy ASEAN.
<P>
Souhlasíme se závěry zástupce generálního tajemníka OSN, Pascoea, že situace je skutečně vážná. Netýká se jen světového dědictví. Týká se také - zdánlivé nebo skutečné - národní a kulturní identity a národní hrdosti. Co je ale nejdůležitější, týká se lidských životů a stability v regionu.
<P>
Existují dvě otázky: co může udělat region, aby situaci napravil a jak může EU přispět k mírovému urovnání? Je zřejmé, že tento druh konfliktu nelze řešit ozbrojenými silami. ASEAN zde má svou úlohu a těší nás, že se své zodpovědnosti ujímá.
<P>
Ministr zahraničních věcí se správně odvolává na Smlouvu o přátelství a spolupráci. Tato smlouva vyžaduje, aby všechny strany své spory urovnaly mírovými prostředky. Vítáme rozhodnutí Indonésie na svolání zvláštní schůzky ministrů zahraničí zemí ASEAN, která se tímto tématem bude zabývat 22. února 2011 v Jakartě.
<P>
V OSN panuje všeobecná shoda v tom, že nelze dopustit, aby se situace vymkla kontrole. Členové Rady bezpečnosti obě strany vyzvali, aby upustily od provokací a od nasazení vojenských sil podél hranice.
<P>
Začíná být jasné, že regionální iniciativy nabízejí nejslibnější cestu k mírovému řešení tohoto konfliktu. Pro EU to znamená poskytnout ASEAN plnou podporu.
<P>
Služba pro vnější činnost celou záležitost detailně sleduje a zváží možnosti, jak ASEAN podpořit, pokud bude taková podpora vhodná a požadovaná z jejich strany.
<SPEAKER ID="419" NAME="Předsedající">
Rozprava je uzavřena.
<P>
Hlasování se bude konat na konci závěrečné rozpravy.
