<CHAPTER ID="002">
Prohlášení předsedy
<SPEAKER ID="006" NAME="Předseda">
Rád bych řekl několik věcí na úvod tohoto zasedání. Na začátku tohoto plenárního zasedání Evropského parlamentu vás opět musím informovat o několika tragických událostech, k nimž v poslední době došlo. Turecko dnes zasáhlo zemětřesení, při kterém zahynulo 57 lidí. Chile bylo minulý týden postiženo zemětřesením, které si vyžádalo téměř 300 obětí, a bouře zuřící v Evropě přinesly smrt více než 60 lidem, většinou francouzským občanům. Neměli bychom zapomínat ani na Haiti, kde počet obětí lednového zemětřesení podle posledních odhadů přesáhl 300 000. Ve všech těchto případech jsem jménem Evropského parlamentu zaslal kondolence a vyjádřil svou soustrast rodinám obětí. Každé nečekané a předčasné úmrtí je především tragédií pro postižené rodiny, počítají-li se však oběti na desítky, stovky nebo tisíce, je to tragédie pro celý národ, pro celý svět. Připojme se k solidaritě s rodinami a vyjádřeme svoji solidaritu zemím, které byly takovou tragédií zasaženy.
<P>
Ve čtvrtek 11. března uplyne 20 let od obnovy samostatného litevského státu. Litva byla první zemí sovětského bloku, která vyhlásila nezávislost na SSSR. Mezi litevskými poslanci Evropského parlamentu jsou čtyři signatáři vyhlášení nezávislosti z roku 1990 - blahopřeji našim litevským kolegům.
<P>
(Potlesk)
<P>
Dále 11. března 1990 přijal estonský kongres - demokratický prozatímní parlament - prohlášení o obnovení státu po padesáti letech sovětské okupace. I našim estonským kolegům blahopřejeme.
<P>
(Potlesk)
<P>
Ve středu 10. března uplyne 51 let od lidového povstání v Tibetu. Následkem povstání museli dalajlama a osmdesát tisíc Tibeťanů opustit svoji zemi. Nepřestáváme doufat, že orgány Čínské lidové republiky změní svůj postoj k tibetskému národu a zahájí plodný dialog s jeho zástupci; na čínské orgány v tomto smyslu pravidelně apelujeme.
<P>
(Potlesk)
<P>
V souvislosti s poznámkami, které učinil na posledním miniplenárním zasedání pan Farage, a na základě bodu 153 odstavce 3 jednacího řádu jsem s panem Faragem hovořil a rozhodl jsem se ho potrestat ztrátou nároku na denní příspěvek po dobu deseti dnů.
<P>
(Potlesk)
<P>
Také bych vás rád informoval o něčem jiném - o další krádeži, k níž došlo. Obětí se stal poslanec Evropského parlamentu, a to v blízkosti budov Parlamentu. Poměrně dlouhou dobu už jsem v kontaktu se zástupci bruselských orgánů a rovněž s belgickými orgány. Naše kolegyně paní Durantová, která je velmi dobře obeznámena s poměry v Bruselu i v celé Belgii, v těchto rozhovorech vystupuje jako prostředník. Náš současný plán, který vznikl ve spolupráci s Komisí a Evropskou radou, předpokládá, že by byla v bezprostředním okolí budov všech tří orgánů vytvořena zvláštní zóna, v níž bude bezpečnost zajišťovat kromě bruselských orgánů i belgická vláda a belgické ústřední orgány. Na toto téma probíhají intenzivní jednání. Setkání v této věci se uskutečnila minulý týden, krátce po krádeži, a další se budou konat v příštích dnech. Oficiální setkání s policií je naplánováno na 22. března. Současně bych vám rád řekl, že velmi intenzivně pracujeme na tom, aby se bezpečnost v blízkosti budov Evropského parlamentu - a nejen Parlamentu, ale i jiných evropských orgánů - zlepšila. Zabýváme se touto záležitostí, neboť se dotýká nás všech.
