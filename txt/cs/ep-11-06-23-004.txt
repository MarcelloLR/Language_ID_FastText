<CHAPTER ID="004">
Třístranné rozhovory o návrhu rozpočtu na rok 2012 (rozprava) 
<SPEAKER ID="008" NAME="Předsedající">
Prvním bodem je zpráva paní Balzaniové, jménem Rozpočtového výboru, o mandátu ke třístranným rozhovorům o návrhu rozpočtu na rok 2012 (2011/2019 (BUD)).
<SPEAKER ID="009" NAME="Francesca Balzani">
zpravodajka. - (IT) Pane předsedající, dámy a pánové, s mandátem ke třístranným rozhovorům vstoupil rozpočtový proces do své nejkonkrétnější fáze, fáze, ve které rozpočtové orgány fakticky zahajují diskuse, jež mohou přinést užitečné a významné výsledky. Proto především doufám, že příležitost, kterou tyto třístranné rozhovory poskytují, bude využita a nebude promarněna.
<P>
Zahájili jsme rozpočtový proces v duchu velkého realismu. Členské státy v současnosti provádějí vnitrostátní politiky striktní rozpočtové konsolidace, a tyto politiky musejí najít důležitou rovnováhu mezi potřebou vyrovnat se s krizí a potřebou znovu nastartovat hospodářství a investice. Právě proto rozpočet Evropské unie, který má velkou a jedinečnou schopnost dodat výdajům, investicím a zdrojům přidanou hodnotu, může a rozhodně musí v této době sehrát zásadní úlohu. Zásadní úlohu, přičemž je nezbytné, aby se východiskem stala strategie Evropa 2020.
<P>
Tento parlament od samého začátku považuje strategii Evropa 2020 za ústřední bod rozpočtových diskusí. Rozpočet na rok 2012 může a musí být prvním krokem k přijetí konkrétních opatření při naplňování této strategie, což je nástroj, který byl zvolen právě pro opětovné nastartování naší Unie.
<P>
V tomto smyslu dodání finančního rozměru strategii Evropa 2020 nastoluje otázku naší důslednosti a věrohodnosti a dodává jim ústřední význam. Takovou ambiciózní strategii nemůžeme budovat bez toho, abychom ji okamžitě realizovali, právě v době, kdy je nezbytné, aby tomuto nástroji pro opětovné nastartování hospodářství bylo umožněno plně prokázat svůj účinek.
<P>
Důslednost, věrohodnost a ambiciózní strategie Evropa 2020 jsou proto také rozhodující a mají zásadní význam pro zajištění stability, kterou dnes v Evropské unii potřebujeme, a ve vztahu k naší jednotné měně.
<P>
Do popředí vystupují také další fakta a politiky. Mám na mysli demokratické procesy v oblasti Středomoří a potřebu zajistit vnější dimenzi Evropské unii, která se v této době může skutečně stát významným aktérem a může znovu získat důležitou vůdčí pozici.
<P>
Nezapomínejme, že rozpočet není pouze nástroj, který má být přijat, až bude nutná prognóza na následující rok. Je to i nástroj, který musí fungovat v průběhu celého roku. V tomto smyslu tato otázka vyžaduje citlivý přístup, nejen pokud jde o platby v příštím roce, ale i s ohledem na plnění letošního rozpočtu na rok 2011.
<P>
Důslednost, věrohodnost a silné, rozhodné, cílevědomé využití rozpočtu jako základního nástroje pro boj proti krizi a kompenzaci konsolidačních politik členských států - to vše jsou otázky, které vyžadují z naší strany seriózní úsilí, které musí skutečně zajistit, abychom znovu hráli důležitou úlohu v bezpečnosti Evropské unie, a především - a to je můj hlavní cíl - které nás vybízejí, abychom nepromarnili tuto příležitost ke třístranným rozhovorům. Tyto třístranné rozhovory mohou, a skutečně musí být cennou příležitostí ke konkrétní a užitečné výměně, která nás v tomto roce dovede ke společné vizi rozpočtových rozhodnutí, jež musíme učinit.
<P>
Domnívám se, že přijetí společných rozhodnutí při přípravě tak důležitého dokumentu, jako je rozpočet, je dalším skvělým důkazem naší schopnosti pracovat v rámci Unie, což je v této době zvlášť důležité.
<SPEAKER ID="010" NAME="Janusz Lewandowski">
člen Komise. - Pane předsedající, jsem zde, abych vyslechl vaše názory na návrh rozpočtu předložený Komisí a na mandát ke třístranným rozhovorům.
<P>
Čeká nás důležitá práce a brzy budeme mít příležitost projednat na nadcházejících třístranných rozhovorech body, na kterých má Parlamernt zájem. Je však jasné, a v zpravodajčině úvodním vystoupení to zaznělo, že za současných neobvyklých okolností nemůže být příprava rozpočtu na rok 2012 a hledání rozpočtových kompromisů "běžnou rutinou”. Proto je nutná rovnováha mezi konsolidací veřejných financí a investicemi přinášejícími růst a pracovní místa, a myslím si, že v našem návrhu je to patrné. I v době krize potřebujeme investice, abychom podpořili velmi křehké oživení evropského hospodářství.
<P>
Zde je tedy část naší odpovědi v rozpočtu na rok 2012. Jasně jsme také posílili priority související se strategií Evropa 2020. Podle našich odhadů to představuje 62,6 miliard EUR, což se rovná 43,5 % celkového navrhovaného rozpočtu. Posíleny byly i výdaje související s prováděním Lisabonské smlouvy, které se zvyšují o 4 %. To je první část odpovědi.
<P>
Druhou částí odpovědi samozřejmě je nesmlouvavý přístup k administrativě, nulový růst výdajů Komise a takzvané záporné priority při velmi striktním posuzování programů - abychom zjistili, zda fungují, či nikoli - a na základě dosavadních výsledků, v některých oblastech tvorby rozpočtu pod úrovní původního finančního plánu na rok 2012. V důsledku toho je návrh rozpočtu na rok 2012 téměř o 9 miliard EUR nižší, než byl strop finančního výhledu stanovený na rok 2012.
<P>
Nestačí pouze připravit návrh rozpočtu. Společně jsme povinni reagovat na vývoj globálně. To je zvláště případ jižního Středomoří. Proto jsme se dohodli na opravném rozpočtu č. 1 k rozpočtu na rok 2012, což bylo dohodnuto před týdnem, s cílem posílit naši rozpočtovou reakci určenou našemu sousedství, a zvláště jižnímu Středomoří, na roky 2011, 2012 a 2013 o více než 1,3 miliardy EUR.
<P>
Pro příští rok to znamená zmobilizovat pro jižní Středomoří a obecně pro toto sousedství navíc téměř 500 milionů EUR, na což se spotřebuje rozpětí v okruhu 4, ale je to i za cenu snížení nástrojů flexibility o 150-153 milionů EUR.
<P>
Výsledek je takový, jak bylo prezentováno. Výdaje by se měly zvýšit o 4,9 %, ale není to jen tak pro potěšení; cílem je úhrada splatných právních závazků, které ke konci finančního výhledu rostou. Je to, a musím to znovu zopakovat, přesně o 8,8 miliardy EUR méně, než kolik činil strop pro rok 2012.
<P>
Zvyšují se výdaje na výzkum a vývoj; zvyšují se výdaje na politiku soudržnosti, které jsou nyní v pohybu, protože nyní skončily způsobilé programy a musíme platit účty od členských států. Ale celkově jsme, dokonce i u politiky soudržnosti, velmi značně pod úrovní aktualizované předpovědi členských států na rok 2012.
<P>
Abych to tedy shrnul, neočekávám žádnou snadnou diskusi s Radou ohledně budoucnosti. Zkušenost s procesem na rok 2011 byla velmi poučná. Potřebujeme podporu Parlamentu, abychom mohli sestavit solidní rozpočet na příští rok: konsolidace na jedné straně a příspěvek na růst a pracovní místa na straně druhé. Doufám, že v tomto roce bude proces hladší a méně nervózní než proces rozpočtu na rok 2011.
<SPEAKER ID="011" NAME="María Muñiz De Urquiza" LANGUAGE="ES">
Pane předsedající, návrh Komise, aby byl omezen růst rozpočtu na rok 2012 na absolutní minimum nezbytné pro splnění právních závazků EU, by znamenal zmrazení Evropské unie, a skupina Pokrokové aliance socialistů a demokratů v Evropském parlamentu s tím nemůže souhlasit.
<P>
Věříme v Evropu, věříme v její politiky a potřebu je financovat, protože, pane komisaři, EU není výdaj, ale spíše přidaná hodnota k vnitrostátním politikám.
<P>
Jak uvedla zpravodajka, plně souhlasíme s tím, že rozpočet by měl být zaměřen na plnění strategie Evropa 2020, na konkurenceschopnost a na zaměstnanost, ale tento hlavní zájem nás nesmí dále odvádět od chronicky nedostatečného financování vnějších činností Unie. Je neslučitelné s cílem Evropského parlamentu, Komise a Rady, aby se Unie stala jedním z předních světových aktérů při inflačním růstu o pouhých 2,9 %.
<P>
S tímto návrhem, tak jak byl předložen, bude obtížné splnit požadavky veřejnosti a dostát naší odpovědnosti při prosazování míru, rozvoje, mezinárodní stability a lidských práv ve světě.
<P>
Zaměřím se na aspekty, které jsou v gesci Výboru pro zahraniční věci.
<P>
Za prvé je nutné v rozpočtu odrazit přezkum evropské politiky sousedství, zejména jejího středomořského rozměru. Mám-li, pane předsedající, začít Palestinou, mírovým procesem na Blízkém východě a Agenturou OSN pro pomoc a práci ve prospěch palestinských uprchlíků (UNRWA), předpokládá návrh Komise snížení rozpočtu o 100 milionů EUR.
<P>
Domnívám se, že mír na Blízkém východě je natolik citlivý a práce UNRWA natolik důležitá, že by neměly být každoročně předmětem hry Komise, která spočívá v navrhování nižších částek, které se pak v průběhu jednání v rámci rozpočtového procesu navýší.
<P>
Oblast Středomoří je, pane komisaři, velmi důležitá, ale ne na úkor jiných oblastí vnějších činností Evropské unie.
<P>
Příkladem toho je Latinská Amerika a její již tradiční nedostatečné financování. Kromě tohoto neblahého nedostatečného financování existuje patová situace v poskytování finančních prostředků zemím, které by mohly čerpat z nástroje pro průmyslové země (ICI+) - již skončím, pane předsedající -, ale nemohou, protože nemáme vyřešen problém právního základu pro tento nástroj.
<P>
Rovněž rozšiřování EU a nástroj stability musí dostat finance v potřebné výši, a stejně tak i mnohostranná problematika, jako je příspěvek Evropské unie pro orgán OSN pro rovnost žen a mužů, UN Women. Ještě jednu vteřinu, pane předsedající, ať mohu říci, že i nám by měla být umožněna větší flexibilita při čerpání rozpočtu.
<SPEAKER ID="012" NAME="Jorgo Chatzimarkakis">
zpravodaj pro stanovisko Výboru pro rozpočtovou kontrolu. - (DE) Pane předsedající, z hlediska rozpočtové kontroly bývá Evropská unie často obviňována z ledabylého přístupu k výdajům. Kdo je za to odpovědný? V 80 % případů jsou to ve skutečnosti členské státy, které za tyto výdaje nesou společnou odpovědnost. Často jsou to členské státy. Všichni si pamatujeme, jak britský předseda vlády pan Cameron řekl předsedovi Evropského parlamentu, že místo abychom požadovali více peněz, musíme především zajistit, aby byly tyto peníze vynakládány efektivněji. Která země byla největším provinilcem v roce 2010? Spojené království. Všechny britské programy byly v roce 2010 zastaveny.
<P>
Proč je tomu tak? Je tomu tak proto, že pravidla jsou příliš komplikovaná. Proto bych rád požádal kolegy poslance a zejména Komisi, abyste se spolu s členskými státy zasazovali za jednodušší pravidla, za účinnější a jednodušší kontrolní systémy a za zavedení nových složek. Kdyby například politika v oblasti výzkumu zahrnovala udílení odměn nebo cen za zvlášť úspěšný, inovativní projekt, dalo by se to mnohem snáze kontrolovat. Totéž platí pro politiku soudržnosti, kde bychom mohli vytvořit pákový efekt poskytováním půjček vázaných na projekty.
<P>
Máme mnoho otevřených příležitostí k inovaci. Měli bychom směle vykročit.
<SPEAKER ID="013" NAME="Pervenche Berès" LANGUAGE="FR">
Pane předsedající, pane komisaři, Výbor pro zaměstnanost a sociální věci si vytyčil priority s ohledem na alarmující skutečnost: hospodářská, finanční a sociální krize i nadále způsobuje chaos, v současnosti je 23 milionů nezaměstnaných, včetně 5,2 milionu mladých lidí.
<P>
Ve svém usnesení o plnění hlavních směrů politik zaměstnanosti v členských státech Evropský parlament vyzval Evropskou radu, "aby k otázkám zaměstnanosti nepřistupovala jako k druhořadé problematice, až bude posuzovat doporučení Komise v roční analýze růstu vytvořit z rozpočtové konsolidace hlavní prioritu pro období 2011/2012”. V rozpočtu musí být tento požadavek zohledněn silnou podporou pěti hlavních cílů strategie Evropa 2020, zejména zvyšování úrovně zaměstnanosti a snižování počtu osob postižených nebo ohrožených chudobou nebo sociálním vyloučením.
<P>
Výbor pro zaměstmamost a sociální věci zdůrazňuje, že tyto cíle vyžadují, aby byl rozpočet EU srovnatelný a slučitelný s rozpočty členských států a aby se navzájem doplňovaly.
<P>
Upřímně děkujeme naší zpravodajce paní Francesce Balzaniové, neboť víme, jak důrazně prosazuje postoj výboru na třístranných rozhovorech.
<SPEAKER ID="014" NAME="László Surján">
zpravodaj pro stanovisko Výboru pro regionální rozvoj. - (HU) Pane předsedající, výbor pro regionální rozvoj projednal tento návrh a rád ho podporuje. Výbor ho považuje za celkem rozumný a má za to, že je dobrou přípravou nejen na samotné třístranné rozhovory, ale také na celý rozpočtový proces v budoucnu. Nejdůležitějším aspektem z pohledu Výboru pro regionální rozvoj je samozřejmě financování politiky soudržnosti, a upozorňujeme na to, že v přirozeném průběhu sedmiletého cyklu jsme dospěli do fáze, kdy členské státy čerpají nebo se snaží čerpat a vynakládají stále větší částky na základě jimi vypracovaných projektů. Například v mé vlastní zemi finanční prostředky, které jsme obdrželi v loňském roce, byly dvojnásobné, než kolik bychom předtím získali za dva roky. Také to tedy nasvědčuje zrychlení, které má samozřejmě také vnitřní příčiny, ale tento jev je patrný také v jiných členských státech. Proto doufáme, že tato politika získá jednoznačnou podporu.
<SPEAKER ID="015" NAME="Luis Manuel Capoulas Santos" LANGUAGE="PT">
Pane předsedající, existují tři zásadní otázky, které se týkají okruhu 2: společné zemědělské politiky (SZP). S prvním pilířem nejsou žádné větší problémy, neboť představuje přibližně 90 % výdajů a je plněn víceméně na 100 %, proto 3% nárůst výdajů na rok 2012 vítáme, neboť přesně pokrývá náklady na rozšíření SZP, které, jak víme, bude postupně probíhat až do roku 2013.
<P>
Ani druhý pilíř nepředstavuje žádné zvláštní problémy, neboť přidělené prostředky se zvyšují. To je pozitivní krok, neboť jsme uprostřed plánovacího období. Vzhledem ke krizi a k potížím, které mají některé členské státy se spolufinancováním, je důležité, abychom urychlili plnění tohoto druhého pilíře, které dosahuje přibližně 70 %.
<P>
Třetí otázka, na kterou bych chtěl poukázat - a pokládám ji za nejdůležitější -, se týká určitých konkrétních programů. V souladu s rozsudkem Soudu prvního stupně byl podstatně omezen program dodávek ovoce do škol a program dodávek mléka do škol, a zejména program podpory pro nejpotřebnější osoby, protože soud dospěl k rozhodnutí, že prostřednictvím intervenčních mechanismů smějí být mobilizovány a čerpány pouze nadbytečné finanční prostředky. V době tak akutní krize, jako je tato, by solidarita neměla být jen politickou prioritou, ale především morálním imperativem. Vyzývám proto Komisi a Radu, aby předložily legislativní návrhy zaměřené na nápravu této nespravedlivé situace.
<SPEAKER ID="016" NAME="Olle Ludvigsson">
zpravodaj pro stanovisko Hospodářského a měnového výboru. - (SV) Pane předsedající, za Hospodářský a měnový výbor bych rád poukázal na tři prioritní oblasti. Za prvé musejí být uspokojivě financovány evropské orgány dohledu. Jejich schopnost aktivizovat svou činnost má zásadní význam pro stabilitu finančních trhů. Jsou-li orgány pověřovány novými úkoly, musí jim být okamžitě zvýšeny zdroje. Z dlouhodobějšího hlediska se musíme důkladněji zabývat tím, zda personální obsazení, tak jak je plánováno v současnosti, bude skutečně přiměřené. Za druhé musí Komise být připravena posílit lidské zdroje v oblasti hospodářských věcí, neboť byl přijat balíček o správě hospodářských záležitostí. Aktualizovaná nařízení musí být hned od počátku efektivně řízena. Za třetí musí být v rozpočtu poskytnut prostor pro zlepšení kvality statistických údajů EU. Špatné hospodářské statistiky by mohly být jednou z příčin krize.
<SPEAKER ID="017" NAME="Reinhard Bütikofer" LANGUAGE="DE">
Pane předsedající, pane Lewandowski, paní Balzaniová, za prvé bych rád jménem svého výboru velmi poděkoval paní Balzaniové za velmi intenzivní práci a za její úzkou spolupráci. Dává velmi dobrý příklad.
<P>
Pane Lewandowski, řekl jste, že běžný rutinní přístup není přijatelný. To je samozřejmě naprostá pravda. Podíváme-li se však na oblast energetických priorit ve strategii Evropa 2020, je jasné, že Komise má poněkud tendenci postupovat stejně jako dřív, protože tato prioritní oblast nemá plně zajištěno financování. Škrty se provádějí i v důležité oblasti energetické politiky, a to skutečně nedává smysl. Jak říkají Američané, musíme dávat peníze tam, kde se to vyplatí, a nepřijímat závazky, které pak nesplníme.
<P>
Za druhé my ve Výboru pro průmysl, výzkum a energetiku chceme dosáhnout toho, aby dramatický růst nákladů na velké projekty, jako je reaktor pro jadernou fúzi ITER a celosvětový navigační systém GALILEO PAS, již neujídal z rozpočtu na výzkum. Přednesli jsme návrhy na toto téma a budeme rádi, pokud na ně bude pozitivní reakce. A konečně, toto vše se týká malých a středních podniků. Chceme jim přednostně zajistit přístup k financování výzkumu a inovací a k inovativním finančním nástrojům.
<SPEAKER ID="018" NAME="Franziska Keller">
zpravodajka pro stanovisko Výboru pro občanské svobody, spravedlnost a vnitřní věci. - Pane předsedající, Výbor pro občanské svobody, spravedlnost a vnitřní věci velmi vítá zvýšení rozpočtu v oblasti svobody, bezpečnosti a spravedlnosti, ale současně se domnívá, že před přijetím nových opatření a programů by měly být řádně zhodnoceny ty stávající a že by tato hodnocení měla být vzata za základ při navrhování těchto nových programů.
<P>
Vidíme prostor pro využití synergií a zamezení zdvojování, pro zjednodušení postupů a zajištění toho, aby ve všem, co na úrovni EU děláme, existovala jasná přidaná hodnota.
<P>
Výbor pro občanské svobody je přesvědčen, že bychom se měli zabývat tím, co se právě teď skutečně děje kolem nás, a že musíme zlapšit své finanční kapacity v oblasti ochrany uprchlíků a v oblasti integrace Romů. Všechny naše agentury musí být schopny plnit úkoly, které jim v současnosti zadáváme.
<P>
A konečně - a mohlo by to být i v zájmu Komise - je Výbor pro občanské svobody přesvědčen, že podstatná část rozpočtu SIS II by měla být uložena do rezervy, neboť zatím neexistuje žádný jasný výsledek. Měli bychom také zvážit uložení části personálních výdajů do rezervy v případě, že nebude realizován program TFTP EU - což bylo projednáno pouze v Komisi, ale dosud nikoli ve Výboru pro občanské svobody.
<SPEAKER ID="019" NAME="Barbara Matera">
zpravodajka pro stanovisko Výboru pro práva žen a rovnost pohlaví. - (IT) Pane předsedající, dámy a pánové, obtížná hospodářská a finanční situace v Evropě zvýraznila slabé stránky jednotlivých členských států, které vyvíjejí velké úsilí, aby se vyhnuly krizi státního dluhu. Krize vedla k prudkému poklesu veřejných investic v klíčových oblastech, jež podporují vytváření pracovních míst a růst. Cestu k proražení tohoto začarovaného kruhu nabízí strategie Evropa 2020, která má pro rozpočet na rok 2012 zásadní význam.
<P>
Na jedné straně oceňuji zodpovědný přístup Komise k plánování výdajů na rok 2012, ale současně ve své funkci zpravodajky pro rozpočet za Výbor pro práva žen a rovnost pohlaví vyslovuji politování nad pouze minimálním zvýšením prostředků na programy jako PROGRESS zaměřený na realizaci důležitých iniciativ pro mladé lidi, na boj proti chudobě a na rovnost pohlaví a program Daphne zaměřený na provádění politik boje proti násilí páchanému na ženách.
<P>
Na závěr, považuji tedy za důležité, aby rozpočet na rok 2012 byl schopen konkrétněji reagovat na výzvy, před kterými Evropa stojí.
<SPEAKER ID="020" NAME="Giovanni La Via" LANGUAGE="IT">
Pane předsedající, pane komisaři, dámy a pánové, úkol, před kterým stojí tři instituce zapojené do rozpočtového procesu, není jednoduchý a jde mimo jiné o to, stanovit takovou úroveň zdrojů, která zohlední závazky přijaté v předchozích letech a výzvy, kterým se Unie chystá čelit. Cílem je usilovat o rovnováhu mezi požadavky růstu a rozvoje a vědomím nutnosti zodpovědných úsporných opatření.
<P>
Parlament se dnes chystá hlasovat o tomto důležitém dokumentu, který představuje mandát, tj. jakýsi konkrétní směr, jehož je třeba se držet při jednáních s Radou. Skupina Evropské lidové strany (Křesťanských demokratů) chtěla dokument předložený zpravodajkou paní Balzaniovou - které očividně děkuji za její práci - doplnit, a ještě více tak zvýraznit potřebu vyčlenění dostatečných prostředků na financování cílů strategie Evropa 2020, která je ústřední prioritou rozpočtu na rok 2012, a klíčový význam rozpočtu Společenství jako metody pro sbližování politik členských států.
<P>
Našimi prioritami jsou inteligentní a udržitelný růst podporující začlenění, podpora výzkumu, vývoje, růstu, inovací a práce a podpora rozvoje malých a středních podniků. Domnívám se, že investování do těchto odvětví je jediným způsobem, jak lze vyvést Evropu z krize. Jsem stoupencem koncepce evropské přidané hodnoty, a této přidané hodnoty musí být dosaženo pomocí rozpočtu a finančního plánování.
<P>
Domnívám se, že bych měl doplnit ještě konkrétní poznámku na téma přebytku. Osobně jsem pro požadavek, aby nespotřebované prostředky zůstávaly v rozpočtu Evropské unie, ale až od příštího víceletého finančního rámce, protože v tuto chvíli neexistuje právní základ, který by Unii umožňoval si tyto prostředky ponechat. Totéž platí pro sankce a úroky při opožděných platbách.
<P>
Uzavřu tím, že v letošním roce se musíme vyhnout opakování toho, co se stalo loni v prosinci, a pokusit se naopak o nalezení vyváženého postoje s členskými státy počínaje třístrannými rozhovory, které se budou konat v červenci příštího roku. Zároveň musíme bezpodmínečně získat dostatečné financování pro strategické evropské politiky a pro akční priority, které jsou pro skutečné opětovné nastartování Unie a pro 500 milionů evropských občanů nepostradatelné.
<SPEAKER ID="021" NAME="Edit Herczog">
, jménem skupiny S&D. - (HU) Pane předsedající, vítám pana komisaře a kolegy poslance. Rozpočet na rok 2012 lze v zásadě považovat za mladšího bratra legislativního balíčku týkajícího se správy ekonomických záležitostí, protože je také zaměřen na vytvoření podmínek pro vyrovnaný rozpočet a hospodářský růst a na zvýšení zaměstnanosti a konkurenční schopnosti pomocí vhodných opatření hospodářské a rozpočtové politiky. Potřebujeme výsledky, potřebujeme pracovní místa, potřebujeme růst, potřebujeme průmyslovou politiku - jinými slovy, potřebujeme silnou evropskou ekonomiku. Při nestabilním euru nemůžeme od členských států očekávat, že bez ohledu na krizi a recesi začnou zvyšovat svůj příspěvek do rozpočtu EU úměrně svému HDP jen proto, že doufáme v růst HDP. Musí však být vytvořen pevný hospodářský základ s cílem umožnit, aby Evropská unie, tak jak si ji představujeme, skutečně sloužila svým občanům. Stanovili jsme si cíle, jak toho dosáhnout. Musíme realizovat strategii Evropa 2020. Místo cesty vedoucí k poklesu musíme Evropě připravit cestu k růstu, cestu k průmyslové a technologické revoluci, která je hlavní oblastí inovací. Rozpočet na rok 2012 by měl přispívat k dosažení naší strategie Evropa 2020. Nyní hovoříme o druhém roce tohoto desetiletého programu. Nemůžeme říkat, že se to zastaví až později. Proto nestačí pouze navrhovat omezení nebo redukovat Evropskou unii pro evropské občany. Je bezpodmínečně nutné, aby návrh rozpočtu na rok 2012 a sedmý rámcový program výzkumu, který musí být splněn v roce 2013, sloužily právě tomuto účelu.
<SPEAKER ID="022" NAME="Carl Haglund" LANGUAGE="SV">
Pane předsedající, nejprve bych rád poděkoval naší skvělé zpravodajce za její vynikající práci. I mne těší, že základem této práce je strategie Evropa 2020. Rozhodnutí, která máme přijmout do budoucna, nemohou počkat, až budeme mít zaveden nový víceletý finanční rámec; skutečně musíme tuto do budoucna orientovanou práci zahájit nyní, a roky 2012 a 2013 budou mít v tomto ohledu naprosto zásadní význam. Současně bychom si asi měli připomenout, že přijetí rozpočtu na rok 2011 byl dosti obtížný proces. Nemůžeme souhlasit s Evropskou radou, pokud jde o společný přístup. Vzhledem k tomu bohužel v tomto případě musíme kritizovat značný růst rozpočtu na rok 2012, který navrhuje Komise. My ve skupině Aliance liberálů a demokratů pro Evropu se domníváme, že toto zvýšení je příliš vysoké. Proto jsme také předložili pozměňovací návrh, jehož cílem je opřít rozpočet pevněji o realitu, což ostatní skupiny, jak doufám, při dnešním hlasování budou moci podpořit.
<P>
Dále bychom chtěli poukázat na to, že máme poněkud divnou vžitou kulturu, že každoročně vyčleňujeme příliš mnoho na určité oblasti, ačkoliv víme, že na konci roku nebo fakticky v příštím roce budou tyto prostředky vráceny nevyužité zpět. Cožpak s tímto vyčleňováním nad rámec potřeb na některé činnosti v Unii nemůžeme nic udělat?
<P>
Domníváme se, že je naprosto nezbytné, abychom chápali hospodářskou realitu v Evropě. To bohužel znamená, že rozpočet na příští rok nemůže být tak velký, jak si Komise myslí, že by měl být. Současně se domnívám, že Rada si naopak musí uvědomit, že si nemůžeme vystačit ani s takzvaným nulovým růstem, ale že potřebujeme nějaké nové zdroje na priority, na kterých jsme se shodli. Zde musí být nalezena zlatá střední cesta, a alespoň v naší skupině se domníváme, že může být nalezena jen tehdy, jestliže všichni převezmou odpovědnost.
<SPEAKER ID="023" NAME="Lajos Bokros">
jménem skupiny ECR. - Pane předsedající, řecký stát je technicky v úpadku. Relevantní již není otázka, zda potřebuje odpuštění dluhů, ale kdy. Čím dříve, tím lépe.
<P>
Evropské instituce ohromně nechápou podstatu tohoto problému. Nejedná se o krizi likvidity, ale o hlubokou krizi platební schopnosti, která je odrazem nedostatečné mezinárodní konkurenceschopnosti řeckého hospodářství. Zatěžovat řecké daňové poplatníky stále většími dluhy není jen zbytečné, ale zcela kontraproduktivní. Aby se mohlo Řecko začít vymaňovat z fiskální krize, část dluhového břemene by mu měla být odpuštěna a absorbována věřiteli, veřejnými i soukromými.
<P>
Francouzské, německé a zejména řecké banky musejí být rekapitalizovány. ECB, která nakoupila obrovské množství řeckých vládních dluhopisů a přijala jich také mnoho jako zajištění, se nyní ocitla v pasti. Před dvaceti lety, kdy byl zahájen přechod v bývalých komunistických zemích, bylo jednou z nejdůležitějších strukturálních reforem zřízení nezávislé centrální banky s přísným právním zákazem monetarizace veřejného dluhu. ECB v podstatě následovala praxi komunistických zemí. V jejím mandátu existuje jasný střet zájmů a eurozóna dnes trpí jeho důsledky.
<P>
Rozpočet na rok 2012 bychom měli posuzovat právě v tomto kontextu. Je iluzí očekávat v příštím roce jakýkoli růst příspěvků členských států vzhledem k mimořádné zátěži, která i bez toho pravděpodobně dolehne na daňové poplatníky. Dopis prezidentů a předsedů vlád pěti solidních a solventních zemí by neměl být zapomenut a ignorován. Stejně tak by neměla upadnout v zapomenutí varující zkušenost bolestných jednání a frustrující neúspěch Parlamentu na konci loňského roku. Mandát delegace EP na třístranných rozhovorech by měl být mnohem umírněnější a současně realističtější, chce-li Parlament i nadále zůstat na výši obrovských výzev, jimž EU čelí do budoucna.
<SPEAKER ID="024" NAME="Helga Trüpel">
jménem skupiny Verts/ALE. - (DE) Pane předsedající, pane Lewandowski, dámy a pánové, nejprve bych chtěla vyjádřit svou obecnou podporu tomu, co řekl pan Lewandowski, že v dobách krize je důležité zajistit správnou rovnováhu mezi potřebou dosáhnout úspor, účinným využíváním prostředků, úspornými opatřeními, a současně připraveností a schopností investovat, tak abychom zcela nezastavili naši ekonomiku. Jsem pro všechny tyto obecné hlavní směry a domnívám se, že by také měly být měřítkem pro náš rozpočet.
<P>
Otázkou nyní je, zda požadavek, o kterém pan Lewandowski tak správně hovořil, lze skutečně splnit. Z pohledu skupiny Zelených/Evropské svobodné aliance existují některé důležité oblasti, jež vyvolávají kritiku. Máme-li poukázat na jeden konkrétní projekt, reaktor pro jadernou fúzi ITER, je jasné, že je to jeden z projektů, který v příštím rozpočtu získá největší růst finančních prostředků, jinými slovy, 740 milionů EUR. Je toto správný signál, který máme vyslat v době, kdy se snižuje financování jiných výzkumných projektů, zejména v oblasti obnovitelných zdrojů energie? Chceme brát vážně tvrzení Komise a Evropské unie, že skutečně hodlají bojovat proti změně klimatu a přejít k využívání obnovitelných zdrojů energie, ale pak zjistíme, že financování tohoto projektu má tak vysokou prioritu, a považujeme to za špatné rozhodnutí. Z tohoto důvodu nemůžeme vyjádřit podporu tomuto mandátu k jednání, ač máme za to, že mnohé v něm je správné.
<SPEAKER ID="025" NAME="Miguel Portas">
jménem skupiny GUE/NGL. - (PT) Pane předsedající, moje skupina souhlasí s mandátem k jednání s vládami, který zde máme dnes přijmout, ale chtěl bych nicméně otevřít politickou otázku, která v dotčeném dokumentu není a která se týká toho, co se v současné době děje v Řecku a v mé zemi, v Portugalsku, a nedávných prohlášení pana Jeana-Clauda Junckera. Tyto dvě země, a v budoucnu snad i další, mohou být vystaveny pekelnému cyklu politik výkupného, kdy splnění jednoho požadavku slouží k vymáhání dalšího výkupného. Toto peklo spojené s úspornými opatřeními má jasné dopady na klesající úroveň veřejných investic a na vytváření pracovních míst.
<P>
Domnívám se, že je zcela nezbytné, aby EU měla politiku umožňující tyto země v letech 2012 a 2013 financovat ze strukturálních fondů. To bude znamenat nejen zpřístupnění zdrojů z těchto fondů, ale také konkrétní podmínky, jež povedou ke snížení spolufinancování: jinými slovy, snížení vnitrostátních příspěvků k financování, jež vytváří pracovní místa a je chápáno jako produktivní investice. Pro příští dva roky je to otázka zcela kritického významu.
<SPEAKER ID="026" NAME="Marta Andreasen">
jménem skupiny EFD. - Pane předsedající, zatímco diskutujeme o tom, jak zachránit Řecko před pádem, který by mohl způsobit hospodářskou a finanční bouři na celém světě, požaduje tato sněmovna zvýšení svého vlastního rozpočtu na rok 2012 téměř o 5 %.
<P>
To se prostě nedá zdůvodnit daňovým poplatníkům celé Evropy a neposiluje to důvěryhodnost institucí EU. Rozpočet EU nás nevyvedl z krize, a nevyvede nás z ní ani v budoucnu.
<P>
Existuje několik oblastí rozpočtu, kde, jak všichni víme, bychom mohli snížit výdaje. Neúspěšné projekty by měly být pozastaveny. Financování takových projektů, kde se vyskytly nesrovnalosti nebo poskytování finančních prostředků regionům, kde nejsou respektována práva občanů, by prostě mělo být zastaveno. Zvítězí-li zdravý rozum, bude tento parlament hlasovat pro snížení evropského rozpočtu na rok 2012. Nestane-li se tak, budou se evropští občané, kteří jsou již nyní v nesnázích, muset spolehnout na to, že je ochrání jejich hlavy států.
<SPEAKER ID="027" NAME="Lucas Hartong" AFFILIATION="NI">
(NL) Pane předsedající, dnes diskutujeme o rozpočtu EU na rok 2012. Nizozemská strana za svobodu (PVV) přirozeně energicky vystupuje proti navrhovanému růstu o téměř 5 %. Všelijaké stěžejní iniciativy jsou podrobovány přezkumu a výsledek je takový, že do nejrůznějších zbytečných evropských agentur, které nás jen stojí peníze daňových poplatníků, je pumpováno ještě více peněz.
<P>
Nejdůležitějším detailem rozpočtu je však další 1,3 miliardy EUR, která je požadována pro projekt mezinárodního termojaderného experimentálního reaktoru (ITER). Peníze na tento projekt musí být vzaty z jiných titulů současného víceletého rozpočtu, a to znamená, že to, čím se zde zabýváme, je revizí tohoto rozpočtu. V důsledku toho má každý členský stát právo rozpočet na rok 2012 vetovat. To je fantastická zpráva, neboť to znamená, že nizozemská vláda může využít svého práva schválit rozpočet jen v případě, že bude dodrženo pravidlo absolutně nulového růstu, které podporuje moje nizozemská vláda. Vyzývám Nizozemsko a podobně smýšlející evropské členské státy, aby následně tohoto práva plně využily.
<SPEAKER ID="028" NAME="Salvador Garriga Polledo" AFFILIATION="PPE">
(ES) Pane předsedající, pan Lewandowski obvykle hovoří rozumně, a proto ho skupina Evropské lidové strany (Křesťanských demokratů) podporuje.
<P>
V letošním roce je mandát pro rozpočet ještě důležitější, než byl možná v předchozích letech, vzhledem k tomu, že v roce 2012 budeme jednat o příštím finančním výhledu.
<P>
Neúspěch při schvalování mandátu pro třístranné rozhovory z června 2010 ve skutečnosti vytvořil velmi vážné problémy při jednání o dohodě v listopadu. Doufáme proto, že instituce nyní budou moci dosáhnout konsensu snáze, než tomu bylo v loňském roce.
<P>
Paní Balzaniová kromě toho navrhla mandát, který je velmi rozumný, neboť obsahuje všechny podmínky, o kterých je třeba jednat v příštím finančním výhledu. Zdůrazňuje význam strategie Evropa 2020 a kvantifikace rozpočtu a toho, že je třeba věnovat pozornost dosud nepřiděleným výdajům, bezpečnosti a věrohodnosti rozpočtu. Toto vše bude v rozpočtu na rok 2012 a v příštím finančním výhledu. Proto je nezbytné, aby tento mandát a třístranné rozhovory byly úspěšné, protože výsledek dohody o rozpočtu na rok 2012 bude do velké míry určovat úspěch interinstitucionálních jednání o příštím rozpočtovém výhledu.
<P>
Zvláště podporujeme požadavek Evropské komise na 4,9% růst výdajů prostředků na platby. Každý, kdo nechce vidět věci z tohoto hlediska, ať se prostě podívá, jak je plněn rozpočet v letošním roce, a jaké jsou problémy s hledáním dostatečných platebních prostředků dokonce i na to, abychom mohli například uvést do praxe nástroj solidarity, který přináší prospěch některým potřebným regionům v Evropě.
<SPEAKER ID="029" NAME="Estelle Grelier" AFFILIATION="S&amp;D">
(FR) Pane předsedající, chtěla bych poděkovat naší zpravodajce a ocenit kvalitu návrhu textu tohoto mandátu ke třístranným rozhovorům, který zdůrazňuje, že je bezpodmínečně nutné konečně mobilizovat roční rozpočty ve prospěch strategie Evropa 2020, a to takovým způsobem, který je slučitelný s přístupem evropského semestru.
<P>
Nicméně vše nasvědčuje tomu, že jednání budou složitá, neboť hlavní zásadou Komise je předložením úsporného rozpočtu uspokojit požadavky členských států na úspory, přičemž potřeby občanů ignoruje. V tomto ohledu je příznačný osud programů potravinové pomoci zaměřených na nejchudší země.
<P>
Podobně jako moji kolegové poslanci, pane komisaři, byla jsem tiskem informována, že Evropská komise plánuje drasticky snížit financování programu pro nejchudší osoby. Poklesne tak na čtvrtinu, z 500 milionů v letošním roce na 113 milionů v roce příštím.
<P>
Unie v současnosti v duchu evropské solidarity vydává 1 EUR na osobu ročně, aby hájila základní právo těchto lidí na potraviny. Zrušení tohoto symbolického eura ve jménu sobeckých zájmů členských států a jejich rozpočtových úspor dokládá morální a politický úpadek Evropy.
<P>
Často se říká, že úroveň rozvoje lidské společnosti lze změřit tím, jak se stará o své nejzranitelnější a nejchudší příslušníky. Omlouvat zrušení tohoto programu potravinové pomoci technickými a právními problémy je katastrofální nejen pro dotčené osoby, ale i pro důvěryhodnost a obraz Evropy. Komise si z poslanců EP a občanů, jež zastupují, dělá blázny, když v dubnu navrhla částku a nyní, o dva měsíce později, ji krátí na jednu čtvrtinu.
<P>
Doufám, pane komisaři, že svůj názor na toto konkrétní rozhodnutí změníte a že nezůstanete hluší k jeho politickým cílům a rozpočtovým záměrům, které jsou v tomto mandátu ke třístranným rozhovorům vyjádřeny.
<SPEAKER ID="030" NAME="James Elles" AFFILIATION="ECR">
Pane předsedající, chtěl bych poblahopřát paní zpravodajce. Měla před sebou velmi obtížný úkol za této situace, kdy jsou stanoveny cíle ve strategii do roku 2020 a jen málokdo by nesouhlasil s potřebou financovat řadu různých projektů. Hlavní problém spočívá v tom, jak tyto ambice ufinancovat za dnešní stále zoufalejší situace - jak vidíme v Evropské radě a v diskusích o euru, a jak se o tom zmínil můj kolega pan Bokros.
<P>
Naše skupina je toho názoru, že musíme věnovat více pozornosti otázce hodnoty peněz a těm oblastem rozpočtu, kde bychom skutečně mohli dosáhnout úspor. Komise to začala naznačovat nulovým růstem výdajů na administrativu, ale existují snad i jiné oblasti rozpočtu, na které jsme se v rozpočtovém procesu zatím ještě skutečně nesoustředili.
<P>
S blížícím se podzimem potřebujeme seriózní posouzení a položili jsme Komisi k této záležitosti přibližně 60 otázek, abychom zjistili, kde máme špatné plnění. V opačném případě se stejně jako cynik v krásné definici Oscara Wildea ocitneme v situaci, kdy známe "cenu všeho a neznáme hodnotu ničeho”.
<SPEAKER ID="031" NAME="Angelika Werthmann" AFFILIATION="NI">
(DE) Pane předsedající, v návrhu rozpočtu na rok 2012 jsou s rozpočtovým procesem poprvé pečlivě propojeny cíle strategie Evropa 2020. Vítáme proto práci, kterou odvedla paní Balzaniová.
<P>
Nezaměstnanost mládeže v Evropě je v průměru kolem 20 %, a ve Španělsku dokonce dosáhla úrovně 40 %. To jsou alarmující čísla. Pomáhají pochopit, proč mladí lidé vycházejí do ulic, například v Puerta del Sol, a proč stále více hovoříme o ztracené generaci. Musíme pro mladé lidi udělat mnohem víc.
<P>
Pokud jde o strategii Evropa 2020, podle Komise pomůže dosáhnout cílů roku 2020 přibližně 43,5 % finančních prostředků na závazky. Proto vyzývám Komisi, aby v průběhu letošního rozpočtového procesu poskytla více příležitostí pro přesun prostředků v zájmu dosažení dlouhodobých cílů.
<SPEAKER ID="032" NAME="Derek Vaughan" AFFILIATION="S&amp;D">
Pane předsedající, všichni, myslím, víme, že letošní rozpočet a třístranné rozhovory budou obtížné. Proto jako Parlament musíme mít jasno v tom, jaké jsou naše priority, a musíme být připraveni za ně bojovat. Jinými slovy, měli bychom být připraveni se zabývat přesměrováním zdrojů na naše priority.
<P>
Podle mého názoru by našimi prioritami měly být politiky podporující pracovní místa a růst v EU, zejména v době, kdy členské státy své výdaje snižují.
<P>
Klíčem k povzbuzení růstu v našich regionech jsou například politika soudržnosti a strukturální fondy. Potřebují tedy dostatečné financování, a osobně podporuji zvýšení strukturálních fondů. Důležitý je také výzkum a vývoj na našich vysokých školách a v akademických institucích. Velmi důležitá je inovace a můžeme převést výzkum a vývoj do projektů, podniků a pracovních míst. Mimořádně důležité jsou investice do infrastruktury. Investice do dopravy, do našich energetických sítí a do rozšíření širokopásmového pokrytí, zejména v našich regionech, to vše podpoří vytváření pracovních míst a růst.
<P>
A konečně, EU má nové povinnosti spojené s Lisabonskou smlouvou a měli bychom být připraveni do těchto nových povinností vložit finanční prostředky. Požádal bych Komisi, aby se tím do budoucna také zabývala.
<SPEAKER ID="033" NAME="Anne E. Jensen" AFFILIATION="ALDE">
(DA) Pane předsedající, vidíme již, že problémem jsou tentokrát platby a že v Radě existuje mnoho zemí, které nechtějí platit. Očividně musíme pro to najít řešení. Velmi mnohé však záleží na schopnosti členských států využívat prostředků ze strukturálních fondů. Považuji za mimořádně důležité, abychom zajistili, že nepolevíme ve svém úsilí udělit v rozpočtu na rok 2012 vyšší prioritu oblasti energetiky. Musíme zajistit, že přidělíme finanční prostředky plánu SET týkající se obnovitelných zdrojů energie. Projekty jsou hotovy a musíme zajistit, aby se tento plán pohnul z místa. Musíme ho podpořit. Za druhé existují problémy, které souvisejí s energetickým projektem jaderné fúze ITER, kvůli kterému na nás Komise vyvíjí značný tlak. Tlak by však ve skutečnosti měl být vyvíjen na Radu, protože právě tam nyní spočívá problém. Parlament tento projekt podporuje, ale Komise celkem dobře ví, že nepodpoříme poskytnutí prostředků tím, že zkrátíme jiné výdaje na výzkum.
<SPEAKER ID="034" NAME="Seán Kelly" AFFILIATION="PPE">
Pane předsedající, peníze vynakládané na evropské úrovni by, obecně řečeno, měly přidávat hodnotu, a to by mělo být jasné občanům. Bohužel, přidávat hodnotu a prokazovat ji jsou dvě různé věci. Je to něco, čím se musíme důkladně zabývat, snad usměrnit rozpočet tak, abychom občanům a členským státům dokázali, že to, co zde děláme, je přidávání hodnoty.
<P>
Za druhé strategie 2020 je pro budoucnost Evropské unie mimořádně důležitá. V roce 2020 nebudeme hodnoceni podle výše rozpočtu, ale podle toho, zda splníme cíle strategie 2020, či nikoli. Dokážeme-li to, bude Evropa lepším místem. Bude mít větší růst, více pracovních míst, více obnovitelných zdrojů energie, více peněz bude vydáváno na inovace a bude více podnikatelů. Myslím si, že toto musí být náš cíl.
<P>
A konečně potřebujeme také své vlastní zdroje, a čím dřív je budeme mít, tím méně času budeme mít nebo potřebovat na každoroční projednávání rozpočtu.
<SPEAKER ID="035" NAME="Eider Gardiazábal Rubial" AFFILIATION="S&amp;D">
(ES) Pane předsedající, na úvod bych chtěla poblahopřát zpravodajce paní Balzaniové ke zprávě, kterou nám předložila.
<P>
Rozpočet je samozřejmě základní nástroj zásadního významu, který podporuje všechny politiky EU - společnou zemědělskou politiku, politiku soudržnosti, politiku v oblasti výzkumu a zahraniční politiku. Bez rozpočtu, který by je podpořil, by neměly smysl.
<P>
Pane komisaři, proto dnes, v době krize, víc než kdy předtím potřebujeme silný rozpočet, který bude reagovat na potřeby, jimž v současnosti čelíme. Proto vás vyzýváme, abyste vyčlenili zdroje na základní programy, jako jsou programy zaměstnanosti a programy odborné přípravy mládeže nebo na program, který byl rozcupován Soudním dvorem, program pomoci nejchudším osobám.
<P>
Žádali bychom také Radu, aby přestala myslet jako účetní a chovala se pro jednou také jako politik a aby nekalkulovala tím způsobem, že bude stále jen vymýšlet, jak ušetřit na výdajích, protože bychom mohli skončit před Soudním dvorem vzhledem k tomu, že, jak jste nám, pane komisaři Lewandowski, připomněl, platby jsou právními závazky, které se odvíjejí od předchozích závazků. V opačném případě prostě nebudeme schopni jim dostát.
<SPEAKER ID="036" NAME="João Ferreira" AFFILIATION="GUE/NGL">
(PT) Pane předsedající, existují některá klíčová rozhodnutí, která je třeba přijmout v rámci mimořádně přísných limitů rozpočtu Unie, které vládcové EU, jak se zdá, nejsou ochotni změnit, a blokují tak jakoukoli vyhlídku na skutečnou konvergenci a soudržnost.
<P>
Je nepřijatelné, aby v podmínkách mimořádně vážné krize postihující nejzranitelnější ekonomiky v EU trvaly neobhajitelné požadavky na spolufinancování při využití fondů Unie, a zejména strukturálních fondů. I samotná Komise si je vědoma nízkého čerpání fondů EU ze strany těchto zemí, ale trvá na požadavku spolufinancování, takže takzvaná úsporná opatření, která jsou jim vnucována, jim neumožňují zajistit veřejné investice prostě proto, že jsou sníženy na nouzovou úroveň. Proto jsme se vyslovovali pro zrušení nebo podstatné snížení příspěvků členských států maximálně na 10 %, tak aby země pociťující velké potíže mohly plně využívat prostředků Unie a aby finanční prostředky mohly být účinně využívány těmi, kdo je nejvíc potřebují, než aby se vracely do kufrů těch, kdo je potřebují nejméně.
<P>
Musíme zastavit neúprosnou a nezadržitelnou dynamiku divergence, do které EU zabředává. Rozpočtová politika v tom hraje klíčovou úlohu.
<SPEAKER ID="037" NAME="Andreas Mölzer" AFFILIATION="NI">
(DE) Pane předsedající, jak všichni víme, Evropská unie si musí utahovat opasek. Nejen proto, že navyšování rozpočtu by s ohledem na vnitrostátní programy úsporných opatření bylo políčkem do tváře našich občanů, ale také proto, že v příštím roce musí být prováděny platby do stálého evropského finančního stabilizačního mechanismu. Tyto peníze musí být nalezeny ve vnitrostátních rozpočtech již tak zbavených finančních prostředků.
<P>
Jestliže jedna skupina chce obejít rozpočtová omezení tím, že roční rozpočtový přebytek, který se obvykle vyplácí zpět členským státům, přenese do příštího roku, je jasné, že se jedná o pokus, jak obalamutit občany. Vedlo by to k ještě většímu růstu rozpočtu, než jaký navrhuje Komise.
<P>
Může se klidně stát, že jsou naplánovány výdaje na mnohé víceleté programy a příslušné financování nemůže být nyní zastaveno, protože EU by se jinak vystavovala obviněním z porušení smlouvy. Podle mého však existuje obrovský prostor pro dosažení úspor. Kromě snížení počtu agentur EU je nejdůležitější zlepšit postupy boje proti podvodům. Napětí v rozpočtu bychom mohli značně zmírnit prostým navrácením částek, které byly vyplaceny neoprávněně.
<SPEAKER ID="038" NAME="Edit Herczog" AFFILIATION="S&amp;D">
(HU) Pane předsedající, toto mi dává možnost vysvětlit dva konkrétní návrhy, které mám. Skupina Pokrokové aliance socialistů a demokratů v Evropském parlamentu podporuje vybudování ITER, ale neakceptuje převod 100 milionů EUR z prostředků vyčleněných na sedmý rámcový program pro výzkum, protože sedmý rámcový program je nezbytný pro dosažení evropských cílů. Místo toho bychom rádi využili 5% vůle povolené v bodě 37 interinstitucionální dohody k financování rámcového programu pro konkurenceschopnost a inovace, transevropské dopravní sítě a transevropské energetické sítě. To je nezbytná a zásadní podmínka pro to, aby rozpočet Evropské unie mohl skutečně plnit svou funkci v hospodářském oživení. Děkuji vám a blahopřeji zpravodajce.
<SPEAKER ID="039" NAME="Janusz Lewandowski">
člen Komise. - Pane předsedající, mám krátkou poznámku v rámci přípravy našich třístranných rozhovorů a jako reakci na dvě konkrétní otázky, od pana Capoulase Santose a paní Grelierové, kteří hájí potravinový program pro "nejchudší osoby".
<P>
Vědí, co se stalo: rozsudek Soudního dvora, který požaduje, aby potraviny zahrnuté do tohoto programu pocházely pouze z "rezerv”, vedl ke snížení množství z 500 milionů EUR na 113 milionů EUR. Musíme proto najít řešení, a možná i nový právní základ pro tento program.
<P>
Moje druhá stručná poznámka je odpovědí panu Bütikoferovi, který tvrdí, že neděláme dost pro to, abychom v příštím rozpočtu odrazili energetické priority.
<P>
Je nutné pochopit, že v tomto roce - v důsledku zpoždění investičních projektů, zejména Nabucco a ostatních projektů s Ázerbájdžánem, a také v důsledku zpomalení postupu Ázerbájdžánu po vítězství v pěvecké soutěži Eurovize - máme obrovská zpoždění. To se bohužel dotýká i plánování velkých energetických propojení na příští období.
<P>
Moje zpráva pro všechny ty, kdo by rádi rozpočet snížili, je taková, že v rámci našich právních závazků na platby v roce 2012 se od nás požadují platby Řecku a některým dalším zemím, které se dostaly do potíží. Potřebují úsporná opatření, ale potřebují také investice, a naše právní závazky se týkají investic - poskytnout těmto zemím v příštím roce prostředky ze strukturálních fondů.
<SPEAKER ID="040" NAME="Francesca Balzani">
zpravodajka. - (IT) Pane předsedající, dámy a pánové, myslím si, že tato velmi zajímavá rozprava, jež následuje po diskusích, které jsme vedli ve specializovaných výborech, ukazuje, že v tomto parlamentu existuje rozsáhlý konsensus ohledně základních strategií.
<P>
Kromě mnoha jiných je nejdůležitějším aspektem rozpočet, který je nepochybně jediným a nejdůležitějším nástrojem pro nastolení citlivé rovnováhy mezi konsolidací veřejných účtů a potřebou podpořit růst. Je to jediná skutečná pevnost, která nás chrání před rizikem, že by konsolidace mohla těžce a nevratně tlačit na pokles evropského hospodářství. Rozpočet je proto ústředním nástrojem.
<P>
Evropský parlament nepožaduje celkově ambiciózní rozpočet, ale nástroj, který bude spolehlivě zajišťovat všechny priority, které jsou dnes jasné a snadno viditelné. Ve strategii Evropa 2020 jsou prioritou především investice do oblasti práce. Zde ve sněmovně jsme dnes znovu zmínili výzkum, vývoj, sociální soudržnost a energetiku, to vše jsou priority, u kterých je rozpočet nejdůležitějším ukazatelem serióznosti našich záměrů. Serióznost našich záměrů v sobě zahrnuje naši silnou institucionální důvěryhodnost.
<P>
Dnes je proto tento stěžejní rozpočet velmi důležitým prvkem z mnoha prvků, protože jsme znovu upozornili na to, že se pak stává hybnou silou pro přeměnu našich závazků v realitu, což není malá věc. Rozpočet se proto stává důležitým prvkem pro obnovu stability Evropské unie a také naší jednotné měny.
<P>
Proto doufám, že již na těchto třístranných rozhovorech tento silný smysl pro odpovědnost, který všichni sdílíme, a nemohlo by tomu být jinak, umožní vést klidná, zodpovědná a konstruktivní jednání ve jménu budoucnosti naší Unie.
<SPEAKER ID="041" NAME="Předsedající">
Rozprava je ukončena.
<P>
Hlasování se bude konat dnes ve 12:00.
<P>
Písemná prohlášení (článek 149)
<SPEAKER ID="042" NAME="Cătălin Sorin Ivan" AFFILIATION="S&amp;D">
písemně. - (RO) Třístranné rozhovory o rozpočtu jsou velmi důležitým krokem v rozpočtovém procesu a je to příležitost, která by se neměla promarnit. Zpráva, o které budeme dnes hlasovat, musí přispět k tomu, abychom dali vyjednávacímu týmu Parlamentu silný, jasný mandát. Členské státy v současnosti provádějí politiky přísných úsporných rozpočtových opatření, které mají negativní dopad na hospodářské oživení. V těchto obtížných podmínkách musí rozpočet EU sehrát klíčovou úlohu na pomoc evropskému hospodářství. Rozpočet EU musí zejména být propojen s cíli strategie Evropa 2020. Nemůžeme mít takovouto strategii, aniž bychom pro ni zajistili nezbytné finanční prostředky. Na druhé straně je rozpočet na rok 2012 svým způsobem "mladším bratrem” evropského správního balíčku, ale musí poskytnout hospodářskou podporu pro přijetí politického balíčku.
<SPEAKER ID="043" NAME="Kinga Göncz" AFFILIATION="S&amp;D">
písemně. - (HU) Vítám záměr Evropské komise poskytnout v návrhu rozpočtu na příští rok více zdrojů na upevňování svobody, bezpečnosti a práva. Za nedostatečné však považuji prostředky vyčleněné na řešení následků nepředvídaných událostí, zejména prostředky vyčleněné na řešení přistěhovalectví, které se v důsledku povstání v severní Africe zvýšilo, a na iniciativy v oblasti partnerství. Evropská Unie musí účinně reagovat na změny v severní Africe a musí být lépe připravena na řízení nepředvídaných událostí. Krize může zatížit celkový rozpočet víc, než se předpokládalo. Je vhodné, aby Komise poskytla více prostředků na ochranu vnějších hranic, ale současně by měl být zvýšen také Evropský uprchlický fond a finanční zdroje, které slouží k integraci. Celkové dodržování Charty základních práv a posilování lidskoprávní dimenze EU jsou v zájmu všech občanů Evropské unie. Všechny nás v Evropě znepokojuje rostoucí diskriminace a trvalé šíření netolerance. Proto považuji za stejně důležité rozšíření programů podporujících dodržování základních práv a upevňování občanství EU.
