<CHAPTER ID="005">
Spolupráce mezi zvláštními zásahovými jednotkami členských států (rozprava)
<SPEAKER ID="044" NAME="Předsedající">
Dalším bodem je rozprava o zprávě, kterou předložil pan França jménem Výboru pro občanské svobody, spravedlnost a vnitřní věci, k iniciativě Rakouské republiky týkající se přijetí rozhodnutí Rady o zlepšení spolupráce mezi zvláštními zásahovými jednotkami členských států Evropské unie v krizových situacích (15437/2006 - C6-0058/2007 -.
<SPEAKER ID="045" NAME="Armando França">
zpravodaj. - (PT) Tvář staré Evropy se změnila. Dnes je Evropská unie s 27 členskými státy a téměř 500 miliony obyvateli postavena před komplexní a stimulující výzvy, které od nás požadují, abychom přijímali stále širší světový názor a postoj, který bere v potaz otázky jako zachování míru, bezpečnost, stabilita, svoboda a uplatňování demokracie. Jak svou moudrostí zvěčnil Victor Hugo, musíme vědět, kolik z budoucnosti je možné uvést do přítomnosti, jako tajemství velké vlády. Jedná se proto o předmět a hlavní výzvu této zprávy - výzvu bezpečnosti osob a majetku v prostoru EU - a jedná se o otázku každodenního života Evropanů. Mluvím o bezpečnosti, konkrétně, dnes a zítra, každý den, na ulici, v práci, ve volných chvílích, na zemi, na moři, ve vzduchu. Jedná se o bezpečnost našeho společného prostoru, která, aniž by byla vnucována, zaručuje a podtrhuje svobodu ve vyvážené společnosti.
<P>
Svoboda je úhelný kámen, základní hodnota Unie, bezpečnost je nástroj ve službách prosperity, nabízí stabilitu a chrání svobodu. Svoboda jako hodnota a bezpečnost jako nástroj jsou pro evropský projekt zásadní. Iniciativa Rakouska, které se chopilo portugalské předsednictví a která vedla k rozhodnutí Rady, pamatuje na zlepšení spolupráce mezi zvláštními zásahovými jednotkami Evropské unie v krizových situacích. Je to dobrá a potřebná iniciativa. Doplňuje také Prüm, protože tato smlouva činí ustanovení pro spolupráci pouze v případě přírodních pohrom nebo vážných nehod. Ve své zprávě jsem navrhl 11 pozměňovacích návrhů k návrhu rozhodnutí, který také ustavuje minimální obecný rámec pro možnou spolupráci v člověkem vyvolaných krizích, při únosech letadel, teroristických útocích atd., tj. v situacích krizí vyvolaných člověkem, které představují vážnou přímou fyzickou hrozbu pro osoby, majetek, infrastrukturu nebo instituce.
<P>
V návrhu je spolupráce ve smyslu školení, přípravy a činností prostřednictvím zvláštních zásahových jednotek vždy možností a členské státy mohou nebo nemusí žádat spolupráci, přičemž naznačí, jaký typ pomoci se požaduje. Účinnost a rychlost zásahů bude vždy záviset na stupni připravenosti, koordinaci, propojení a existenci jednotných metod v modu operandi zásahových jednotek, kvůli čemu navrhuji zaprvé možnost společného výcviku a cvičení a zadruhé, aby tento výcvik a školení byly financovány z rozpočtu Evropské unie podle článků 30, 32 a 34 Smlouvy o Evropské unii. Také bych upozornil na to, že tak, jak to chápeme, předpisy o občanské a trestní odpovědnosti vztahující se na událost společných operací, musí být stejná jako v rozhodnutí z Prümu.
<P>
Pane předsedající, kolegové poslanci, toto rozhodnutí Rady je velice důležité. Jedná se o společné řešení společných otázek a hrozeb, kterým čelí všechny členské státy. Jedná se o řešení, které oceňuje hodnoty zásadní spolupráce při přípravě a reakcích na člověkem vyvolané krize, které jsou vždy nepředvídatelné, ale vždy možné. Nakonec bych rád vyzdvihl institucionální a technickou spolupráci, které se mi dostalo, a poděkoval za ní a rád bych upozornil na pozměňovací návrhy předložené panem Díazem de Mera, panem Demetriouem a paní Iotovou, které vylepšily a obohatily můj návrh zprávy.
<SPEAKER ID="046" NAME="Franco Frattini">
místopředseda Komise. - Pane předsedající, podporuji tuto rakouskou iniciativu, kterou velmi dobře znovu otevřelo portugalské předsednictví, od samého začátku.
<P>
Pevně věřím, že praktická a akceschopná spolupráce mezi zvláštními zásahovými jednotkami v Evropské unii je velmi důležitá pro zvládání této hrozící situace.
<P>
Nejprve bych rád poděkoval zpravodaji, panu Françovi, za skvělou práci, kterou na tomto spisu odvedl, a také Výboru pro občanské svobody, spravedlnost a vnitřní věci jako celku za velmi užitečné pozměňovací návrhy, které jsou obsaženy ve zprávě.
<P>
Vítám pozměňovací návrhy předložené Parlamentem, které jsou zaměřeny na zdokonalení této iniciativy. Rád bych tyto pozměňovací návrhy jenom zmínil, abych se ujistil, že nedochází k žádnému překrytí s rozhodnutím z Prümu nebo otázkami, které se vztahují k doladění ustanovení o odpovědnosti nebo nové vymezení a objasnění termínu "krizové situace" nebo pozměňovacím návrhem, který odkazuje na možnost získat finanční prostředky pro společné projekty.
<P>
Je třeba mít na paměti, že zvláštní zásahové jednotky v současné době fungují v rámci sítě ATLAS. Provádějí společný výcvik a cvičení a my tyto projekty financujeme. Takovéto činnosti financujeme ze svého rozpočtu od roku 2006 a můj návrh na rok 2008 je zvýšit financování sítě ATLAS až na 900 000 EUR.
<P>
Na závěr znovu opakuji svou podporu této zprávě a velmi si přeji rychlý postup ve vztahu k tomuto spisu a jeho urychlené přijetí Radou.
<SPEAKER ID="047" NAME="Mihael Brejc">
jménem skupiny PPE-DE. - (SL) Toto rozhodnutí, týkající se spolupráce mezi zvláštními jednotkami členských států pro zásah v krizových situacích, je jedním z mnoha dokumentů, které by měly zlepšit připravenost a schopnost členských států reagovat odpovídajícím způsobem v krizových situacích, jako jsou teroristické činy. Zákrok v krizových situacích a v boji proti terorismu je komplexní úkol, který vyžaduje dobrou spolupráci mezi všemi členskými státy.
<P>
Doposud bylo učiněno mnoho, pokud se týká ustavení politických a právních základů a přijímání praktických preventivních opatření. Nevypořádali jsme se ale odpovídajícím způsobem s příčinami a kořeny terorismu. Proto opakuji svůj podnět, aby Rada a Komise věnovaly více pozornosti kořenům a příčinám terorismu. První kroky v oblasti výměny informací byly také dobré, ale nestačí. Doposud tato obtíž spočívala v zásadních formálních překážkách, které by vyvstaly, pokud by členský stát v krizové situaci, řekněme při teroristickém útoku, požádal jiný členský stát o pomoc.
<P>
K podniknutí účinnějších kroků v krizových situacích je nezbytné, aby orgány v členských státech vzájemně spolupracovaly. Zejména je nezbytné, aby se znaly mezi sebou jejich zvláštní jednotky a aby spolupracovaly. Toto rozhodnutí otevírá prostor pro spolupráci v případě těch nejzávažnějších teroristických činů, tj. za skutečně kritických situací. Umožňuje státu, aby, je-li o to požádán, poskytl pomoc prostřednictvím svých zvláštních jednotek. Žádným způsobem to neohrozí suverenitu druhého státu, bude se jednoduše jednat o pomoc, která mu bude poskytnuta. Je to důležité nejenom kvůli okolnostem, které mohou prakticky nastat, ale také protože to posiluje jednu ze základních hodnot Evropské unie - solidaritu. Naše skupina toto rozhodnutí podporuje a doufáme, že se mu při hlasování dostane obrovské podpory. Rád bych poděkoval zpravodaji, panu Françovi, za jeho skvělou práci.
<SPEAKER ID="048" NAME="Bogusław Rogalski" LANGUAGE="PL">
Pane předsedající, při projednávání návrhu legislativního usnesení o iniciativě Rakouské republiky týkající se přijetí rozhodnutí Rady o zlepšení spolupráce mezi zvláštními zásahovými jednotkami členských států Evropské unie v krizových situacích musí mít člověk na mysli, že jediný členský stát nemá k dispozici všechny prostředky, zdroje a odborné znalosti k tomu, aby se účinně vypořádal se všemi možnými druhy hrozeb velkého rozsahu nebo krizových situací vyžadujících zvláštní zásah. Má proto zásadní význam, aby byl každý členský stát schopen požádat o pomoc jiný členský stát. Je to zejména důležité zaprvé a především v boji proti terorismu, organizovanému zločinu a přeshraničního zločinu a v případech katastrof a vážných nehod.
<P>
Doufám také, a je třeba to mít na mysli, že pozměňující návrh Parlamentu přinese materiální zabezpečení proti neoprávněnému rozšíření těchto zjednodušených pravidel spolupráce "na základě analogie" na interakce s agenturami třetích zemí, aby se zabránilo zneužití například při pochybných zásazích a aby takové zásahy neporušovaly práva členských států.
<SPEAKER ID="049" NAME="Athanasios Pafilis">
jménem skupiny GUE/NGL. - (EL) Pane předsedající, rakouská iniciativa a zpráva Komise mají za cíl dále posílit spolupráci mezi zvláštními zásahovými jednotkami členských států EU a organizování společných operací v každém členském státu, údajně kvůli boji s teroristickými útoky. Tyto operace jsou již zahrnuty v Prümské úmluvě, podle které budou mít policejní síly naprostou volnost pro zásah a provedení stíhacích operací na území každého členského státu, dokonce s použitím zbraní.
<P>
Evropská unie je již několik let živnou půdou pro "hysterii teroru", nejistoty a strachu z neviditelného nepřítele. Základní lidská práva a demokratické svobody jsou drasticky omezovány, údajně kvůli boji s tímto nepřítelem.
<P>
Ale kdo je ve skutečnosti nepřítelem Evropské unie? Tolik let slýcháme o terorismu; ve skutečnosti se Evropská unie pokouší zaštítit své politiky a chránit svůj ekonomický a politický systém před opozicí z řad pracovníků. Zpráva sama to skutečně připouští. Vše, co říká o terorismu a podobných věcech, je teorie: legalizuje zásah a společné policejní operace dokonce, jak tvrdí, i v případech, kdy existuje pouze podezření na to, že byly spáchány kriminální činy, nebo v případu ohrožení majetku patřícího ke státním infrastrukturám nebo organizacím, nebo v případech nespecifikovaných deliktů. Přes toto svévolně vágní znění může být využito k oprávnění zásahu; může dokonce potlačit tradiční formy mobilizace lidu nebo protestu, jako je například symbolické zabrání cest a veřejných budov, stávky velkého rozsahu a organizování stávkových shromáždění.
<P>
Takový je, podle našeho přesvědčení, cíl zprávy, a proto s ní nesouhlasíme. Jsme proti ní. Hlasujeme proti iniciativě a zprávě a vyzýváme občany, aby chránili svá osobní a demokratická práva.
<SPEAKER ID="050" NAME="Andreas Mölzer" AFFILIATION="NI">
- (DE) Pane předsedající, specialisté schopní provádět úkoly se zvýšeným rizikem nebezpečí jsou bezesporu cenným přínosem pro bezpečnost - na tom se shodneme! - stejně tak plánovaná a hlubší spolupráce je v případu teroristického ohrožení výhodou. Stávající vývoj je v určitých ohledech alarmující, právě kvůli zvyšující se míře zločinnosti. Policejní stanice se zavírají a zvláštní jednotky jsou redukovány, zatímco musíme čím dál více bojovat se stále více bezohlednými zločineckými gangy, které si s neskrývanou radostí mnou ruce pokaždé, když se otevře další hranice. V této situaci EU stále ještě chce, aby pro odpovědné občany bylo co nejtěžší chránit se zbraněmi, a přispěla svými chybnými multikulturními vizemi k multikriminální společnosti s oblastmi, kam nelze vkročit, a tendenci k rostoucímu násilí.
<P>
Je samozřejmě důležité, aby při příprava na teroristický čin nebyla na úkor boje proti kriminální činnosti. Podle mého názoru bychom měli ukončit nesmyslné odčerpávání policistů do protiteroristických jednotek a rušení funkčních zvláštních jednotek pouze kvůli tomu, abychom vytvářeli nové zvláštní jednotky - například proti gangům mladistvých.
<SPEAKER ID="051" NAME="Hubert Pirker" AFFILIATION="PPE-DE">
- (DE) Pane předsedající, pane komisaři, na rozdíl od předchozích řečníků vítám tuto iniciativu a zahájil bych ji rčením: "dobré věci se nestávají hned!" Je tomu tak proto, že se rakouská iniciativa datuje od iniciativy hlav států nebo vlád v roce 2004 a zabývá se otázkou, jak může být každý členský stát co nejlépe podpořen zvláštními jednotkami v případě teroristického útoku. Nemá to proto nic společného se záležitostí, na kterou upozornil předcházející řečník, ani nerozumím Konfederaci Evropské sjednocené levice / Nordické zelené levice, která jednoduše nepovažovala tento druh iniciativy vzájemné podpory prostřednictvím využití zvláštních jednotek za důležitý.
<P>
Víme, že žádný členský stát nemůže být ve skutečnosti trvale ochráněn před veškerými eventualitami. Parlament se proto touto iniciativou také pokouší najít způsoby, jak poskytnout co nejlepší možnou, ale především co nejrychlejší, a ve zvláštním případu tohoto typu přeshraniční pomoc, a zejména v případě teroristických útoků, držení rukojmí a únosů letadel.
<P>
Vítám obzvláště další dodatečné návrhy, protože díky nim je snadnější rozhodnout, kdo by například na konci nesl náklady, zejména členský stát žádající o pomoc, nebo rozhodnout, která nařízení by měla platit v případě, kdy budou státní činitelé aktivní v jiném členském státu. To také zahrnuje nařízení o odpovědnosti. Vítám skutečnost, že existují také společné výcvikové kurzy zaměřené na slučování těchto zvláštních jednotek a poté také na zlepšení jejich rozmístění, pokud by byly nutné. Gratuluji panu zpravodajovi. Skupina Evropské lidové strany (Křesťanských demokratů) a Evropských demokratů bude tuto iniciativu podporovat.
<SPEAKER ID="052" NAME="Předsedající">
Mohu udělit řečnickou dobu pouze na základě "upoutání pozornosti" poslancům, kteří dříve během rozpravy nemluvili, a nevidím žádat o řečnickou dobu nikoho, kdo ještě nemluvil.
<P>
Kromě toho mi pan Frattini řekl, že nemá v úmyslu hovořit jménem Komise. Dejme tedy dvouminutovou řečnickou dobu zpravodaji, panu Françovi, aby uzavřel tuto rozpravu.
<SPEAKER ID="053" NAME="Armando França">
zpravodaj. - (PT) Rád bych nejprve poděkoval za odkazy na moji práci, zprávu a kolegy z výboru, jehož jsem členem, panu Frattinimu a ostatním poslancům, kteří vyjádřili svou podporu zprávě a rakouské iniciativě a rozhodnutí Rady a portugalského předsednictví v ní pokračovat.
<P>
Rád bych zdůraznil jeden aspekt, který se mi zdá velmi důležitý. V této oblasti je bezpečnost - opakuji - bezpečnost nástrojem, není to hodnota; je to nástroj ve službách svobody a ve službách účinného a pozitivního naplňování základních práv, konkrétně práv občanů EU. A dalším hlediskem, které se mi nezdá o nic méně důležitým, je, že toto rozhodnutí bude ve prospěch jakéhokoliv zásahu, jak zde bylo řečeno; toto rozhodnutí bude prosazovat základní aspekt integrace EU, jmenovitě spolupráci mezi členskými státy, a bude také prosazovat spolupráci na společném výcviku a cvičeních, a tudíž i na prevenci. Možnost zásahu bude existovat, pouze pokud se o ni členské státy vzájemně požádají ve specifické krizové situaci, která vyvstane, a to budou samozřejmě muset vyhodnotit dotčené členské státy.
<P>
Navrhoval jsem také podporu z rozpočtu EU, zejména s cílem podnítit a podpořit spolupráci v této oblasti a také poskytnout určitou finanční podporu členským státům, které ji potřebují.
<P>
Nakonec bych rád řekl, že je důležité ji realizovat, provádět a urychleně vyřídit, protože krizové situace, které ohrožují naši bezpečnost, a tudíž naši svobodu v členských státech EU, mohou nastat kdykoliv, jakýkoliv den a podkopat sebevědomí 500 milionů občanů EU.
<SPEAKER ID="054" NAME="Předsedající">
Pane Franço, gratuluji vám k vaší skvělé zprávě.
<P>
Rozprava je uzavřena.
<P>
Hlasování se bude konat v 11:00.
<P>
Písemná prohlášení (článek 142)
<SPEAKER ID="055" NAME="Marianne Mikko  " AFFILIATION="PSE">
písemně. - Společně jsme pracovali na minimalizaci nezbytnosti zvláštních zásahových jednotek. Jakkoliv jsou tyto jednotky a jejich spolupráce dobré, je špetka prevence stále lepší než dlouhá náprava následků.
<P>
Jsem přesvědčena, že jistota koordinované a mocné reakce bude mít velký dosah na všechny, kdo zadržují rukojmí, teroristy nebo zločince desperáty, a přinutí je si vše rozmyslet.
<P>
Znamená to, že by neměly existovat žádné zbytečné překážky, žádné podněty k ústupkům ve věci naší bezpečnosti kvůli procedurálním pravidlům.
<P>
Je myslím možné, že v současné době předpokládaná síť dvoustranných dohod bude naše potřeby odpovídajícím způsobem uspokojovat. Pouze nejbližší sousedé mohou zaručit rychlou reakci, což často jde ruku v ruce s potřebou zvláštního zásahu.
<P>
Na druhou stranu v případě, že bude napadeno několik členských států najednou, což je očividná možnost v případě kybernetických útoků, skutečně potřebujeme transparentnost a určitou důslednost opatření v rámci celé Evropské unie.
<P>
Tato zpráva je součástí složité rovnice, jejíž výsledek by se mohl měnit zároveň s tím, jak budou přicházet nové údaje. Neměli bychom na stávající opatření pohlížet jako na opatření trvalé. Musíme být připraveni rozvinout tuto spolupráci do politiky Společenství.
<P>
Blahopřeji panu zpravodaji.
<P>
(Zasedání bylo přerušeno v 10:50 a obnoveno v 11:00)
<SPEAKER ID="058" NAME="Předsedající">
Dámy a pánové, včera Martin Schulz komentoval jiného poslance zde v Parlamentu - Hans-Petera Martina - jejíž podstata byla velmi specifická. Předseda proto nemůže přijmout podstatu tohoto prohlášení. Podstatu tohoto prohlášení zamítám a vyslovuji mu nedůvěru.
