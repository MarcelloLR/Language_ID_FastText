<CHAPTER ID="008">
Interinstitucionální dohoda o registru transparentnosti (podepsání) 
<SPEAKER ID="125" NAME="Předseda">
Dámy a pánové, drazí kolegové, zaujměme svá místa za účelem oficiálního podepsání velmi významné smlouvy mezi Evropským parlamentem a Evropskou komisí: "rejstříku lobbistů”. Na minulém plenárním zasedání ve Štrasburku jsme hlasovali pro zprávu pana Casiniho a nyní máme oficiální podepsání. Hlasovali jsme dne 11. května 2011.
<P>
Pro oficiální podepsání vítám mezi námi paní ministryni Győriovou a pana Maroše Šefčoviče, místopředsedu Evropské komise, a naše kolegy paní Dianu Wallisovou, místopředsedkyni Evropského parlamentu, která byla ve skupině vyjednavačů, místopředsedkyni paní Isabelle Durantovou, místopředsedu pana Rainera Wielanda a pana Carla Casiniho, předsedu Výboru pro ústavní záležitosti, který je také zpravodajem.
<SPEAKER ID="126" NAME="Enikő Győri">
úřadující předsedkyně Rady. - Pane předsedo, vážení poslanci, dovolte mi přečíst politické prohlášení Rady k rejstříku transparentnosti.
<P>
"Rada považuje transparentnost za zásadu prvořadého významu pro Evropskou unii. Smlouvy stanoví, že s cílem podpořit řádnou správu věcí veřejných a zajistit účast občanské společnosti jednají orgány, instituce a jiné subjekty Unie co nejotevřeněji a že rozhodnutí jsou přijímána co nejotevřeněji a co nejblíže občanům.
<P>
V souladu s těmito ustanoveními je Rada i nadále odhodlána v co největší míře uplatňovat zásadu transparentnosti. Je si také vědoma toho, že občané očekávají, že ti, kdo jednají jejich jménem na úrovni EU, dodržují nejvyšší možné normy.
<P>
Rada proto vítá a podporuje iniciativu Evropského parlamentu a Komise vytvořit společný "rejstřík transparentnosti”.
<P>
Rada zastává názor, že vztahy se zástupci zájmů by se měly řídit transparentností a že rejstřík poskytuje užitečný základ, na kterém lze budovat a komunikovat s nimi otevřeným, vstřícným a konzistentním způsobem.
<P>
Rada obdržela pozvání Evropského parlamentu a Komise připojit se k rejstříku. Rada je připravena zvážit svou úlohu v rejstříku a těší se na projednání možných podmínek s oběma ostatními institucemi.”
<SPEAKER ID="127" NAME="Předseda">
Nejlepším řešením by bylo, kdyby všechny evropské instituce měly stejný rejstřík pro vnější zájmy. Nyní bych rád pozval své kolegy a pana místopředsedu Komise, aby se ke mně před pódiem připojili za účelem podepsání tohoto dokumentu.
