<CHAPTER ID="015">
Plán práce
<SPEAKER ID="019" NAME="Předsedající">
Konečný návrh pořadu jednání tohoto dílčího zasedání, který sestavila Konference předsedů na své schůzi ve čtvrtek 3. dubna 2008 v souladu s články 130 a 131 jednacího řádu, byl rozdán. K tomuto návrhu byly podány následující pozměňovací návrhy.
<P>
Čtvrtek:
<P>
Skupina sociálních demokratů v Evropském parlamentu požádala, aby byla zpráva paní Jäätteenmäkiové o statutu Evropského veřejného ochránce práv odložena na příští dílčí zasedání ve Štrasburku a aby byla doba hlasování posunuta na 11:00.
<SPEAKER ID="020" NAME="Hannes Swoboda">
jménem skupiny PSE. - (DE) Pane předsedo, skutečně si to přejeme. Důvodem není to, že by zpráva byla špatná - rád bych zpravodajce i jménem své skupiny poblahopřál k velmi dobré zprávě - jedna či dvě zásadní otázky však ještě stále nebyly vyřešeny. Měli bychom být schopni je v klidu projednat, což je důvod našeho návrhu; a jak správně řekl pan předseda, pokud by s tím Parlament souhlasil, mohli bychom pak hlasovat v 11:00, což však není hlavní důvod.
<P>
Pane předsedo, z formálních důvodů bych chtěl při této příležitosti informovat své kolegy poslance, že budu také předkládat návrh - nikoli nyní, ale zítra - na stejný odklad hlasování o zprávě o Bývalé jugoslávské republice Makedonie na zasedání ve Štrasburku. Důvody návrhu uvedu zítra, jen jsem chtěl své kolegy poslance informovat nyní. I zde zbývá jedna drobná nevyřešená otázka. To si přeje naše skupina.
<SPEAKER ID="021" NAME="Předsedající">
Chtěl by někdo vystoupit ve prospěch návrhu?
<SPEAKER ID="022" NAME="Ingo Friedrich">
jménem skupiny PPE-DE. - (DE) Pane předsedo, myslím, že argumentace pana Swobody byla nepochybně stručná, ale výstižná. Skutečně existují jeden či dva problematické aspekty, a proto jsem i já pro odklad.
<SPEAKER ID="023" NAME="Předsedající">
Kdo vystoupí proti návrhu?
<SPEAKER ID="024" NAME="Andrew Duff">
jménem skupiny ALDE. - Pane předsedo, výbor schválil zprávu paní Jäätteenmäkiové o posílení pravomocí veřejného ochránce práv 19 hlasy pro a žádným proti.
<P>
Jedná se o otázku, o které jsme určitou dobu jednali. Nyní se mi zdá dosti mimořádné a vskutku odsouzeníhodné, že skupiny PSE a PPE-DE se začaly v důležité otázce veřejného ochránce práv bát.
<P>
Transparentnost Parlamentu závisí na zlepšení statutu Evropského veřejného ochránce práv. Předsednictvo žádá, abychom otázku rychle uzavřeli, a já bych chtěl naléhavě požádat Parlament, aby se držel schváleného pořadu jednání.
<P>
(Parlament schválil návrh Skupiny sociálních demokratů v Evropském parlamentu)
<SPEAKER ID="025" NAME="Předsedající">
Plán práce je tedy přijat.
