<CHAPTER ID="004">
Masová zvěrstva, k nimž došlo v lednu a v březnu v nigerijském městě Džos (rozprava) 
<SPEAKER ID="051" NAME="Předsedající">
Dalším bodem je usnesení Komise o masových zvěrstvech v nigerijském městě Džos z ledna a března.
<SPEAKER ID="052" NAME="Olli Rehn">
člen Komise. - Pane předsedající, s velkým zármutkem jsme vyslechli zprávu, že bývalý prezident Umaru Musa Yar'Adua včera v noci zemřel. Významně přispěl k politickému a demokratickému životu Nigérie a svými politikami přispěl ke stabilitě subregionu západní Afriky.
<P>
Podle ústavy se prezidentem automaticky stává zástupce prezidenta Jonathan. Zdá se, že jej nigerijský předseda nejvyššího soudu brzy uvede do úřadu, možná již v průběhu dnešního večera. Očekává se, že nový prezident pak uvede do úřadu viceprezidenta ze severu země, což vyvolává nové spekulace o politické scéně v Nigérii.
<P>
Evropská unie je oddaným partnerem Nigérie a v nedávných obtížných měsících politické nejistoty jí dodávala silnou a konstruktivní podporu. Násilné konflikty v Džos a okolních vesnicích v lednu a březnu letošního roku, během nichž byly údajně povražděny nebo vážně zraněny stovky občanů, byly obzvláště ničivé. Tisíce lidí zůstaly bez domova a v současné době žijí v táborech.
<P>
Plně sdílím obavy, které vyjádřili poslanci ohledně masových zvěrstev ve městě Džos, a rád bych vás ujistil, že ze strany EU přinesly rozhodnou reakci.
<P>
Jakmile se objevily zprávy o událostech z ledna a března, Komise kontaktovala mezinárodní Červený kříž v Nigérii a další místní agentury, které potvrdily, že humanitární potřeby většiny obětí jsou naplněny a nemocnice jsou schopny se s přílivem zraněných vypořádat. EU byla mezi prvními mezinárodními partnery Nigérie, kteří veřejně vyjádřili své názory na násilí.
<P>
V lednu vydala vysoká představitelka/místopředsedkyně Catherine Ashtonová společné prohlášení s Hillary Clintonovou, Davidem Milibandem a Bernardem Kouchnerem, v němž vyjádřili hluboké politování nad násilnými činy a tragickými ztrátami životů. Vyzvali všechny strany k umírněnosti a ke snaze nalézt mírové prostředky k překonání rozdílů a apelovali na federální vládu, aby pachatele násilí předala spravedlnosti. EU vydala další prohlášení o Nigérii v únoru a březnu; její zástupci vedli diplomatická jednání s nigerijským ministerstvem zahraničí, v nichž nedávné projevy násilí odsoudili.
<P>
EU požádala federální vládu Nigérie, aby v plné míře vyšetřila příčiny nedávného násilí a pachatele předala spravedlnosti. Za posledních 10 let způsobily násilné konflikty v Nigérii smrt více než 14 000 lidí a více než tři miliony lidí bylo vnitřně vysídleno.
<P>
Do role agresora či oběti není možné postavit muslimskou ani křesťanskou komunitu, protože v historii se bohužel obě komunity ocitly v obou rolích. Je však zřejmé, že konflikt vždy zahrnuje extrémně chudé lidi. Konflikty prezentované jako nábožensky motivované mají často jiné příčiny včetně konfliktů mezi tradičními vládci, bojů o půdu a prostředky mezi komunitami, politických vnitřních sporů a napětí mezi státními a federálními úřady. Náboženské rozdíly často pohánějí a prohlubují existující rozdíly a vedou k větším sporům.
<P>
Opatření, která v Nigérii přijala EU, kombinují diplomacii s dlouhodobou rozvojovou pomocí. V rámci Evropského rozvojového fondu podporujeme v Nigérii rozvojovou spolupráci. Dvěma nejdůležitějšími oblastmi jsou mír a bezpečnost a správa a lidská práva. Také aktivně podporujeme mír a bezpečnost prostřednictvím pravidelného politického dialogu s Nigérií na základě dohody z Cotonou a účastníme se pravidelných dialogů s Nigérií o lidských právech a demokratických zásadách včetně etnické, náboženské a rasové diskriminace.
<P>
A konečně, jsem přesvědčen, že je nezbytné, abychom byli pozorní ohledně opakovaného násilí mezi komunitami v Nigérii. Navrhuji, aby byla označena za prioritu v dialogu na příštím ministerském setkání EU-Nigérie na podzim letošního roku.
<SPEAKER ID="053" NAME="Gay Mitchell">
jménem skupiny PPE. - Pane předsedající, rád bych se připojil k panu komisaři a vyjádřil soustrast s nigerijskými občany u příležitosti úmrtí prezidenta Umaru Yar'Aduy.
<P>
Nedávné násilné konflikty v Nigérii jsou symbolem širšího problému, jemuž země čelí. Incidenty, které se udály ve městě Džos, jehož historie je poznamenaná násilím, jsou velmi znepokojující. Město leží na pomezí mezi muslimským severem a křesťanským jihem, což mnohé vede k přesvědčení, že konflikty jsou založeny výlučně na náboženské nenávisti.
<P>
V našem společném návrhu usnesení jsme vyzývali k širšímu prozkoumání příčin konfliktu. Pocházím z Irska a vím, že lidé velmi dlouho hovořili o severoirském konfliktu jako o konfliktu mezi katolíky a protestanty, přitom šlo o mnohem složitější věc a těžištěm problému byly mnohem vážnější otázky včetně občanských práv.
<P>
Je nutné, abychom se vyvarovali zjednodušujících tvrzení, že tato zvěrstva jsou pouze následkem náboženské nenávisti. Než dojdeme k závěrům, musíme zvážit i sociální, politické a hospodářské faktory. Je třeba také vzít v úvahu etnické nepřátelství mezi příslušníky hauského a beromského etnika. Metoda a důsledky zabíjení se podobají předešlým potyčkám v letech 2001, 2004 a 2008. Násilí se v minulosti používalo k urovnání rozdílů a nyní znovu převládlo nad dialogem.
<P>
Je nesmírně nešťastné, že Nigérie, země, která je osmým největším producentem ropy na světě, má tak velké procento obyvatel žijících pod hranicí chudoby. Jedině zajištěním míru a bezpečnosti, demokracie a politické stability se Nigérie může dostat z chudoby a vytvořit blahobyt a sociální spravedlnost, což pak povede k tomu, že lidé upustí od násilí jako metody řešení konfliktů.
<P>
Nabádám Komisi, aby pokračovala v dialogu s Nigérií podle dohody z Cotonou, prozkoumala hlavní příčiny tohoto konfliktu a poskytla veškerou nezbytnou pomoc, a tím zajistila, že se tato zvěrstva nebudou opakovat.
<SPEAKER ID="054" NAME="Thijs Berman">
jménem skupiny S&D. - Pane předsedající, skupina S&D se připojuje ke komisaři Rehnovi a jeho vyjádření soustrasti k úmrtí nigerijského prezidenta Umaru Yar'Aduy.
<P>
Násilí mezi muslimskými a křesťanskými obyvateli města Džos v Nigérii v lednu a březnu letošního roku ukazuje, v jak napjatém a výbušném stavu se tento region nachází. Viditelný důvod zřejmě spočívá v náboženských otázkách, přesto se musíme zaměřit i na jiné příčiny, jak správně upozornil i můj kolega Gay Mitchell. Region především trpí omezenými prostředky a tím, že různé skupiny k nim nemají stejný přístup. Významnou příčinou násilných konfliktů mezi křesťanskými a muslimskými osadníky je boj o úrodnou půdu. Domorodí zemědělci se cítí ohroženi osadníky, kteří hledají pastviny pro svůj dobytek.
<P>
Proto nabádáme k rozsáhlejšímu prozkoumání příčin tohoto konfliktu. Pokud se neudělá nic proti chudobě a diskriminaci, budou tyto potyčky pokračovat. Znamená to, že veškeré obyvatelstvo musí mít rovné příležitosti a stejný přístup k základním potřebám, jako je řádné vzdělání nebo přístup k politické moci. Dlouhodobé a trvalé řešení lze nalézt pouze po zvážení všech těchto faktorů. Žádáme spravedlivé a transparentní soudní řízení s pachateli násilných činů, máme však šokující informace o tom, že místní guvernéři nyní hrozí popravami odsouzených na smrt, jen aby zmírnili přeplnění nigerijských věznic, kde lidé čekají roky, než vůbec uvidí soudce. Nigerijští státní guvernéři by raději měli řešit mnohé problémy v systému trestního soudnictví. Jedině tak mohou být pachatelé násilných konfliktů odsouzeni ve spravedlivých a transparentních soudních procesech.
<SPEAKER ID="055" NAME="Charles Goerens" LANGUAGE="FR">
Pane předsedající, právě jsme se dozvěděli o úmrtí Umaru Yar'Aduy. Jménem mé skupiny bych i já rád vyjádřil lítost nad předčasnou smrtí prezidenta Nigérie.
<P>
Jeho úmrtí přišlo v době, kdy spory mezi muslimy a křesťany nabraly obzvláště děsivý směr. 200 křesťanů zabitých v regionu Džos jsou příčinou tohoto usnesení. Po mnoha přezkoumáních bychom mohli konstatovat, že barbarství zjevně pramení z náboženských sporů. Také bychom mohli prohlásit, že chudoba tomu všemu nepomáhá. Že je to výsledek, mimo jiné, neschopnosti politických činitelů překonat korupci. Mohli bychom také zmínit spory kvůli vzácným přírodním zdrojům, což je v tomto regionu zejména úrodná půda, nebo změny klimatu, které také zhoršují faktory, jež jsem právě zmínil.
<P>
Co může za takových okolností dělat Evropská unie?
<P>
Může samozřejmě citovat článek 8 dohody z Cotonou pro posílení dialogu s politickými činiteli této země. To uděláme.
<P>
Také můžeme tato zvěrstva odsoudit. To učiníme v předloženém usnesení.
<P>
Můžeme samozřejmě odsoudit skutečnost, že tato bohatá země - ve vývozu ropy zaujímá v Africe přední místo - není schopna investovat své bohatství do boje proti chudobě.
<P>
Vlastně můžeme udělat vše, co je třeba; můžeme to vše stále znovu odsuzovat. Domnívám se, že je zde jiskřička naděje, a tou je sama Nigérie, která musí vyvinout úsilí, aby se postavila na nohy. Prozatímní prezident, Goodluck Jonathan, má všechny vlastnosti potřebné pro odvážný boj proti problémům, o nichž jsem hovořil.
<P>
Je na zemi samotné, aby se vzpamatovala, a já se domnívám, že lidé prezidentových kvalit jsou vzácní. Měli bychom mu popřát štěstí a jasnou mysl a podpořit tuto mimořádnou osobnost, která je dočasným prezidentem země.
<SPEAKER ID="056" NAME="Nicole Kiil-Nielsen" LANGUAGE="FR">
Pane předsedající, skupina Zelených/Evropské svobodné aliance by se také ráda připojila ke kolegům poslancům a vyjádřila soustrast.
<P>
Bezvýhradně podporujeme usnesení o masových zvěrstvech v Nigérii, která bohužel představují jen jeden z aspektů neutěšené situace v oblasti lidských práv v této zemi.
<P>
Ráda bych se v přiděleném čase zmínila o nigerijských věznicích, které jsou plné vězňů, jejichž práva jsou systematicky porušována. Jak odhalila zpráva Amnesty International z roku 2008, 65 % vězňů v této zemi nikdy nebylo uznáno vinnými z žádného zločinu. Na soudní proces někteří čekají 10 let.
<P>
Problémy jsou tak závažné, že Nigérie nemá jinou možnost, než je uznat a slíbit reformu systému. My na tuto reformu stále čekáme.
<P>
Ve svém projevu se soustředím na věznice, protože současná situace nám znovu připomněla, jak nízkou hodnotu má v Nigérii život lidské bytosti, a to ve věznicích platí ještě více.
<P>
Národní hospodářská rada Nigérie ohlásila plán popravit stovky odsouzených k smrti, aby zmírnila přeplnění věznic: zabíjení v zájmu snížení přelidnění ve věznicích. Tento plán je nadmíru šokující, obzvlášť s vědomím toho, že mnoho z těchto odsouzených k smrti je nevinných a většina z nich neměla nárok na spravedlivý proces, a zejména vzhledem k tomu, že v únoru 2009 nigerijský ministr zahraničí v OSN prohlásil, že jeho země uvaluje de facto moratorium na trest smrti.
<P>
Proto při hlasování předložím ústní pozměňovací návrh na odsouzení tohoto nedávného kroku několika nigerijských guvernérů.
<SPEAKER ID="057" NAME="Peter van Dalen">
jménem skupiny ECR. - (NL) Pane předsedající, i já chci za svou skupinu vyjádřit soustrast s nigerijskými lidmi ohledně úmrtí jejich prezidenta.
<P>
Pane předsedající, zvěrstva spáchaná ve městě Džos a jeho okolí jsou příšerná a bohužel se nejedná o ojedinělé incidenty. Pokud někdo nezasáhne, budou se v budoucnu opakovat. Násilí stále propuká téměř denně a jeho cílem jsou zejména křesťané.
<P>
Nigérie musí udělat čtyři věci. Zaprvé musí bez prodlení zahájit nezávislé vyšetřování a přezkoumat úlohu armády, která zjevně selhala v zajištění účinné ochrany občanů. Zadruhé musí pachatele postavit před soud. Takové hrůzné události nesmí být tolerovány. Zatřetí musí podporovat dialog mezi etnickými a náboženskými skupinami. Začtvrté musí hledat řešení napjatých vztahů mezi různými skupinami obyvatelstva, které si činí nároky na stejná území.
<P>
Evropa musí Nigérii s těmito opatřeními samozřejmě pomáhat, ale musí také na zemi vyvíjet tlak, protože spirálu násilí je zcela nutné zastavit.
<SPEAKER ID="058" NAME="Marie-Christine Vergiat" LANGUAGE="FR">
Pane předsedající, dámy a pánové, také bych ráda vyjádřila soustrast nigerijskému lidu s úmrtím jejich prezidenta.
<P>
Skupina konfederace Evropské sjednocené levice a Severské zelené levice nebude hlasovat ve prospěch návrhu na společné usnesení, který nám byl dnes předložen, a odmítá s ním být spojována.
<P>
Domníváme se, že, narozdíl od některých věcí, které zde právě zazněly, usnesení ve skutečnosti neřeší příčiny opakovaného násilí v zemi a pojmenovává je jen zčásti, přestože toto násilí odsuzujeme a žádáme, aby jeho pachatelé byli předvedeni před soud.
<P>
Nigérie je velká africká země s bohatou sekulární historií a se 140 miliony obyvatel představuje nejzalidněnější zemi na kontinentu. Člověk by si mohl myslet, že by měla být bohatou zemí, protože zde byla objevena ropná pole. Její hodnota HDP ji v Africe řadí na druhé místo, po Jižní Africe a před Alžírsko. Většina jejích obyvatel však žije pod hranicí chudoby a je to jediná země na světě se zásobami ropy, která má rozpočtový deficit.
<P>
Největší ironií je skutečnost, že Nigérie téměř všechny ropné produkty, které v hospodářství potřebuje, dováží kvůli nedostatečné kapacitě rafinerií. Je třeba upozornit na to, že její tři hlavní rafinerie jsou mimo provoz, a ještě horší je, že produkce ropy v posledních letech výrazně poklesla kvůli neustálým útokům na ropné základny.
<P>
Proč je Nigérie v takové situaci?
<P>
Tato země je totiž jasným příkladem toho, jak se afrických zdrojů zmocňují některé mezinárodní společnosti, v tomto případě ropné společnosti, a zejména jedna z nich, která se souhlasem některých našich vlád využívá 40 % nigerijské ropy.
<P>
Tyto společnosti ovládají vlády podle svých potřeb a na úkor potřeb obyvatel země. Z delty řeky Niger, jejíž flora a fauna patřívaly k nejkrásnějším na světě, se stala doslova skládka. Není to jen kvůli těžbě ropy, ale také proto, že každý měsíc je na ohromných otevřených skládkách vykládáno 500 kontejnerů plných nejrůznějšího toxického odpadu.
<P>
Nigérie patří k nejvíce zkorumpovaným zemím světa. Ze 400 miliard USD, které zemi vydělala ropa, více než 325 miliard USD skončilo v kapsách sponzorů střídajících se junt. Kde jsou tyto dolary? Na bankovních účtech ve Švýcarsku, Spojeném království a Francii.
<P>
Osobně považuji tuto situaci za nepřijatelnou a usnesení, které přijímáme, dle mého názoru neodpovídá stávajícím problémům a není dostatečným vyjádřením mezinárodní solidarity Evropské unie vůči Africe.
<SPEAKER ID="059" NAME="Fiorello Provera" LANGUAGE="IT">
Pane předsedající, dámy a pánové, víme, jak obtížné je mírové soužití různých náboženských skupin v Nigérii, zejména pokud jde o vztahy mezi křesťany různého vyznání a muslimy. Jak nám připomíná usnesení, o němž budeme hlasovat, situace je nesmírně kritická: od konce vojenské vlády v roce 1999 bylo v náboženských nebo etnických konfliktech zabito více než 14 000 lidí. Hovoří se o více než 500 mrtvých během posledních 3 měsíců.
<P>
Nigérie bohužel není jedinou zemí, kde se vyskytují konflikty a napětí mezi náboženskými skupinami. Bylo by proto vhodné každý rok vypracovat zprávu Evropského parlamentu o náboženské svobodě ve světě, která bude strukturovaně reagovat na problém, jež má v mnohých zemích zásadní význam pro jejich stabilitu. Rád bych se zmínil o prohlášení komisaře Rehna, jehož si osobně vážím a který řekl, že Nigérie je velmi chudá země: to není pravda, Nigérie je velmi bohatou zemí, ale sužuje ji zkorumpovaná a neschopná vládnoucí třída, která vyplenila zdroje země a zanechala miliony občanů ožebračené.
<P>
Toto je tedy skutečný problém a sociální a hospodářská obnova v této zemi, stejně jako v mnoha jiných afrických zemích, závisí na vzniku nové vládnoucí třídy, která bude brát ohledy na potřeby občanů.
<SPEAKER ID="060" NAME="Hans-Peter Martin" AFFILIATION="NI">
(DE) Pane předsedající, po nadcházejícím světovém fotbalovém poháru v Jižní Africe se naše africká politika znovu zaměří na Nigérii. Je to velká, bohatá země s rozsáhlými sociálními nerovnostmi. Samozřejmě je také zapojena do konfliktu mezi čínským a evropským přístupem ke globalizaci. Jsem pevně přesvědčen, že my musíme setrvat u evropského přístupu, což znamená zasahovat proti zneužívání a porušování lidských práv a za své partnery vybírat osoby, které byly uvězněny, a nikoli z řad zkorumpovaných vůdců některých klik a skupin ve vládě, které nám nabízejí krátkodobé výhody. V tomto případě musíme podpořit usnesení a také to, co říkala paní Vergiatová. Ta zašla trochu daleko, ale je důležité, aby se EU zastávala lidských práv. Nesmíme tolerovat, co hodlá Čína dělat v Nigérii a její neúctu k lidským právům.
<SPEAKER ID="061" NAME="Mario Mauro" AFFILIATION="PPE">
(IT) Pane předsedající, dámy a pánové, násilí neřeší konflikty; jen zhoršuje jejich tragické následky. Je špatné, nemorální, nespravedlivé a nelidské, a není ani užitečné: nepřináší žádné výhody. Je to nejméně účinný způsob hledání řešení problémů, které postihují celý region, protože, pokud prvkem, který podněcuje násilí mezi křesťanskou menšinou a muslimy, není jen náboženský fundamentalismus, ale také nedostatečný hospodářský rozvoj, který způsobuje zášť a napětí mezi různými etnickými skupinami, pak Evropská unie spolu s Africkou unií a celým mezinárodním společenstvím musí federální nigerijské vládě (která je odpovědná za mnohé aspekty této situace) vysvětlit, že upřednostnění civilizovaného a mírového soužití mezi různými etniky a skupinami v zemi je výhodné pro všechny a pro veškeré obyvatelstvo.
<P>
Kromě zavedení příslušného systému šetření, jejž mnozí požadují, a potrestání lidí odpovědných za to hrůzné krveprolití v uplynulých měsících - dovolím si říci v uplynulých letech - je třeba podporovat mezietnický a mezináboženský dialog na jedné straně a na straně druhé, jak mnozí navrhovali, vytvořit novou vládnoucí třídu.
<P>
Tímto usnesením bychom chtěli dát definitivně najevo, že řešení konfliktů, obzvláště v zemi tak bohaté na suroviny - zejména naftu - jako Nigérie, znamená zlepšení přístupu ke zdrojům a jejich lepší distribuci, a já jsem přesvědčen, že dohoda podepsaná dne 12. prosince 2009 mezi Federální republikou Nigérie a Evropskou komisí může být dobrým posunem v tomto směru.
<P>
Dnes je tedy středem nesčetných problémů v této zemi bezpečnost a hlavní hrozbou není samotný konflikt, ale důvody, z nichž konflikt vzešel: právě tam je třeba podniknout kroky a pomoci Nigérii na její cestě ke skutečnému hospodářskému a demokratickému rozvoji.
<SPEAKER ID="062" NAME="Corina Creţu" AFFILIATION="S&amp;D">
(RO) I já bych se ráda připojila k těm, kteří vyjádřili soustrast nigerijským občanům, jejichž prezident včera v noci zemřel.
<P>
Bohužel, následkem jeho smrti se zde vedle již existujícího napětí objevuje nový rizikový faktor: ztráta centra moci v zemi silně postižené násilím. Jak víte, začátkem tohoto roku bylo povražděno více než 300 muslimů. Necelé dva měsíce poté bylo během dvou hodin povražděno podobné množství křesťanů. Plány některých křesťanů a muslimů na odplatu v současné chvíli zdržuje jen přítomnost armády v ulicích.
<P>
Podle mého názoru je nyní hlavním problémem to, jak udržet řád a zabránit novým zvěrstvům. Proto se domnívám, že je zde třeba mezinárodní vojenská přítomnost. Zadruhé je zde problém beztrestnosti, kterou lze nalézt v afrických konfliktních zónách obecně. Jakmile bude stále rostoucí počet zločinců zatčen a odsouzen, dojde k poklesu hladiny násilí. Mezinárodní společenství se musí znovu výrazně zapojit. Již dokázalo, že umí citlivě reagovat na problémy na Balkáně a na Blízkém východě, ale otáčí se zády k utrpení Afriky.
<SPEAKER ID="063" NAME="Charles Tannock" AFFILIATION="ECR">
- Pane předsedající, živě si vzpomínám, jak jsem jako chlapec viděl v televizi obrázky ze strašné občanské války v nigerijském regionu Biafra. Je smutné, že o čtyřicet let později se změnilo jen velmi málo. Otřesné záběry z města Džos, kde byly stovky nevinných lidí surově ubity k smrti, nám připomínají, že Nigérie je chronicky nestabilní zemí.
<P>
Zdá se, že napětí etnické, kmenové, kulturní, hospodářské a náboženské, zejména mezi křesťany a muslimy, se v Nigérii šíří jako nemoc. Současná nejistota po včerejším úmrtí prezidenta - posílám nigerijskému lidu vyjádření soustrasti - nevyhnutelně povede k boji o moc, což ještě znásobí nestabilitu v této velké africké zemi. Proto se obávám o dlouhodobou udržitelnost Nigérie jako jednotného státu. Někteří, včetně individualistického prezidenta Libye Kaddáfího, navrhli kontroverzní řešení, aby se Nigérie rozdělila na dvě části. Jistě, Súdán, další země, která se dělí na muslimský sever a křesťanský jih, je k tomu kroku zřejmě připravena příští rok. Toto pravděpodobné rozdělení nastaví precedent, že koloniální hranice v Africe již nejsou nedotknutelné, což vyvolává mnoho zajímavých otázek ohledně budoucnosti Afriky.
<SPEAKER ID="064" NAME="Joe Higgins" AFFILIATION="GUE/NGL">
- Pane předsedající, příšerný masakr ve státě Plateau v Nigérii z ledna a března měl na svědomí stovky nevinných obětí, zejména mnoho žen a dětí. Jistou úlohu v těchto masakrech sehrály sektářské a kmenové rozdíly, přesto musíme hledat skutečné příčiny hlouběji.
<P>
Dřívější koloniální zásahy a brutální dobývání Afriky, k němuž byly často využívány společenské a kmenové rozdíly, zanechaly trvalé dědictví. Analýza zpravodajství BBC nedávno ukázala, že k násilí sice dochází mezi muslimy a křesťany, avšak analytici tvrdí, že původní příčiny jsou politické a ekonomické a odkazují na nesmírnou chudobu mnoha nigerijských lidí a na naprostou zkorumpovanost vládnoucích vrstev.
<P>
Nigérie je jednou z nejobdařenějších zemí na světě, pokud jde o přírodní a nerostné zdroje včetně ropy. Bohužel, zkorumpované místní elity a zahraniční nadnárodní společnosti, včetně Shell Oil, si velkou část tohoto bohatství přivlastňují, takže ohromná část nigerijských občanů žije v naprosté chudobě. Souhlasím s kolegy z hnutí demokratických socialistů v Nigérii, kteří požadují, aby bohatství Nigérie přešlo do veřejného vlastnictví a pod demokratickou kontrolu většiny populace, pracujících a chudých. Na základě tohoto bohatství je možné vybudovat slušné živobytí pro všechen lid Nigérie a překonat tak společenské rozdíly. Další možností je samozřejmě rozdělení Nigérie a další barbarská zvěrstva páchaná na obyvatelích.
<SPEAKER ID="065" NAME="Filip Kaczmarek" AFFILIATION="PPE">
(PL) Pane předsedající, Nigérie je důležitá země - velmi důležitá. Proto nás zajímá, co se stalo dne 7. března nedaleko města Džos.
<P>
Problém v centrální Nigérii nespočívá jen v tom, že tam jsou zabíjeni křesťané, protože v lednu tohoto roku byli zabiti muslimové. V případě Nigérie jsou náboženské rozdíly doprovázeny mnoha jinými rozdíly, a některé z nich zde již byly zmíněny: hospodářské, etnické a sociální. Nicméně jsou zde ještě dva jiné druhy rozdílů: historické - protože v této části země jsou křesťané považováni za místní a muslimové za cizince, přestože tam žijí již dvě nebo tři generace - a také politické rozdíly. Křesťané zpravidla podporují vládu Lidově-demokratické strany a muslimové obvykle podporují opozici - Všenigerijskou lidovou stranu. Takže je zde celá řada rozdílů a my nesmíme tyto události brát jako jasné příklady nábožensky motivovaného násilí.
<P>
Nigerijská ústava zaručuje náboženskou svobodu: svobodu vyznání a konání obřadů a právo na změnu náboženství. Možná si myslíte, že má zmínka o nigerijské ústavě je naivní, ale rád bych každému připomněl, že hodnoty pramenící z nejstarší písemné ústavy - americké ústavy - a z nejstarší písemné ústavy v Evropě - polské ústavy - jsou hodnoty, které stále mají význam a trvalou hodnotu. Proto vyzýváme federální nigerijskou vládu i guvernéry a místní zastupitele, aby tento problém vyřešili, a to nejen ve jménu našich hodnot, ale ve jménu hodnot a zásad zapsaných v jejich vlastní ústavě. Domnívám se, že je důležité odkazovat k jejich vlastním dokumentům.
<SPEAKER ID="066" NAME="Laima Liucija Andrikien" AFFILIATION="PPE">
- Pane předsedající, ráda bych vyjádřila hluboké politování nad násilím, které propuklo v oblasti města Džos a způsobilo smrt několika stovek lidí. Byl to jen další důkaz významu smírčího procesu, který je třeba schválit a umožnit tak mírové soužití mezi severním muslimským obyvatelstvem a jižním křesťanským.
<P>
Chtěla bych vám říci, že tato zvěrstva se dějí ve velké míře kvůli utrpení a útlaku obyvatel, kteří žijí v oblastech, v nichž se hojně vyskytuje ropa, avšak nemají žádný prospěch z celkového vývoje země. Nabádáme nigerijské představitele, aby zajistili spravedlivější a demokratičtější vývoj všech sociálních skupin v zemi a ochranu a vymáhání lidských práv. Závěrem posílám soustrast nigerijským občanům ohledně úmrtí jejich prezidenta.
<SPEAKER ID="067" NAME="Cristian Dan Preda" AFFILIATION="PPE">
(RO) Také já se chci připojit k těm, kteří vyjádřili soustrast nigerijským občanům s úmrtím prezidenta Umaru Yar'Aduy.
<P>
Rád bych ve své řeči vyzdvihl dvě záležitosti. Nejprve bych začal vyjádřením obyvatele Nigérie, který byl dotázán na příčinu zla ve své zemi. Řekl zcela jasně: "Jsme svědky toho, že lidé, kteří spáchali zvěrstva, jsou obviněni, ale pak se ztratí do hlavního města a už se s nimi nikdy nesetkáme." Jinými slovy, nikdy se tu nesetkají s veřejnou odpovědnosti za spáchané zločiny.
<P>
Zadruhé bych rád zdůraznil, že musíme přihlížet k náboženskému aspektu konfliktu. Několik řečníků se zmínilo, že náboženský aspekt sice existuje, ale že vše vlastně souvisí se sociálními a hospodářskými záležitostmi. Tento aspekt však vzal v úvahu prozatímní prezident Jonathan Goodluck a vyzval náboženské vůdce k dialogu. V tom ho musíme podpořit.
<SPEAKER ID="068" NAME="Andrzej Grzyb" AFFILIATION="PPE">
(PL) Pane předsedající, záběry, které jsme před nedávnem viděli v různých televizních zpravodajstvích, byly šokující. Scény, které vypadaly jako vítězné ukázky těch, kteří byli zavražděni ve městě Džos a jeho okolí, byly šokující. Jak řekl pan Mauro, násilí nelze nikterak ospravedlnit, protože násilí jako takové je zlo. Jako evropská společnost a jako poslanci Evropského parlamentu nesmíme tyto události ignorovat. Proto plně podporuji toto usnesení.
<P>
Chceme zakročit bez ohledu na příčiny, které ke konfliktu vedly, aby se v Nigérii, v zemi, která je nám koneckonců blízká, začala respektovat lidská práva a občanské svobody. Také bych rád využil příležitosti a vyjádřil nigerijskému lidu soustrast v souvislosti s úmrtím prezidenta.
<SPEAKER ID="069" NAME="Olli Rehn">
člen Komise. - Pane předsedající, děkuji vám za velmi seriózní a odpovědnou rozpravu. Mnozí z vás zdůrazňovali komplikovanou povahu společenských problémů v Nigérii. Souhlasím s vámi a Komise si je složitosti těchto problémů vědoma. Pokračujeme v partnerství s Nigérií a já mohu jen souhlasit s tím, že je důležité bojovat s korupcí a beztrestností, protože korupce je bohužel hluboce zakořeněná a brzdí společenský pokrok a demokratický proces v této zemi, v níž se nachází tolik zdrojů, čímž poškozuje životy obyčejných lidí.
<P>
Nigérii aktivně a konstruktivně podporujeme. Využíváme širokou škálu nástrojů od diplomacie po rozvoj a Komise je stále na pozoru a odhodlaná uhasit násilí v Nigérii diplomatickými prostředky, které máme k dispozici.
<P>
Dalším fórem, které se bude zabývat tímto významným problémem na vysoké úrovni, bude ministerská schůzka EU-Nigérie na podzim, kde budeme nepochybně diskutovat i o této záležitosti.
<SPEAKER ID="070" NAME="Předsedající">
Na závěr rozpravy jsem obdržel sedm návrhů usnesení v souladu s článkem 110, odst. 2.
<P>
Rozprava je ukončena.
<P>
Hlasování se bude konat dnes v 11:00.
<P>
Písemná prohlášení (článek 149)
<SPEAKER ID="998" NAME="Mara Bizzotto  " LANGUAGE="IT">
Tato země, která má mnoho přírodních zdrojů, je již řadu let dějištěm mnoha humanitárních tragedií, masového vraždění a mezietnických bojů, k nimž dochází z hospodářských a sociálních důvodů. Já bych však ráda připomněla slova katolického misionáře, který v Nigérii žil a pracoval: otec Piero Gheddo nedávno upozornil, že ještě před 20 lety byly vztahy mezi muslimy a křesťany ve středních a severních oblastech Nigérie nepochybně komplikované a poznamenané různými formami diskriminace křesťanů, ale že nikdy nedospěly do stadia, kdy by docházelo k masovému násilí, jaké vídáme v posledním desetiletí. Kněz však vysvětlil, že situace se v nedávných letech zhoršila, a to i z toho důvodu, že do Nigérie, a zejména do 12 států na severu, které přijaly právo šaría, se rozšířil vliv islamistického extremismu, jak jej vyjadřuje ideologie Al-Kajdy. Proto souhlasíme s tím, že jednotlivé etnické skupiny v Nigérii nacházejí ve svých různých náboženských vyznáních ideální výmluvu k páchání masového násilí jeden na druhém. Pamatujme však, že hustě osídlený africký stát, který po mnoho let čelí neustálé politické nestabilitě, byl dlouho domovem vlny islamistického extremismu, který nesmíme přehlížet.
<SPEAKER ID="071" NAME="Jarosław Leszek Wałęsa  " LANGUAGE="PL">
Pokud nejvyšší hodnotou Evropské unie má být právo na sebeurčení, jinými slovy právo respektovat zásady a hodnoty vlastního svědomí, pak bychom veškeré projevy netolerance a nenávisti, které přímo vedly k vraždám a masakrům motivovaným rasou, etnickým původem nebo náboženstvím, měli okamžitě jednoznačně odsoudit. Toto odsouzení by se však nemělo omezovat jen na slova. Mělo by zahrnovat kroky, které zajistí mírové soužití do budoucna.
<SPEAKER ID="997" NAME="Zbigniew Ziobro  " LANGUAGE="PL">
Pane předsedající, nejprve bych rád vyjádřil hluboké politování nad informací o nepokojích ve městě Džos v Nigérii z ledna a března, při nichž zemřely stovky křesťanů a muslimů. Měli bychom si uvědomit, že to není poprvé, kdy v Džosu došlo k tak strašným událostem. Boje mezi příslušníky těchto dvou náboženství trvají od roku 2001. Skutečnost, že napětí, které čas od času vyústí v otevřené střety, trvá již celé desetiletí, potvrzuje, jak významnou úlohu bude hrát stát v usmiřovacích postupech. Komplikované pozadí konfliktu ukazuje hloubku rozdílů mezi stranami. Nigerijští křesťané a nigerijští muslimové se liší nejen z hlediska náboženství. Kromě tohoto základního rozporu existuje i historický rozpor, protože v regionu, kde se nepokoje odehrávají, jsou křesťané považováni za místní a muslimové za cizince. Tyto dva rozpory ústí v situaci, kdy křesťané a muslimové vyjadřují podporu různým politickým skupinám, což konflikt rozšiřuje. Stručně řečeno, zdroji konfliktu jsou náboženské rozdíly a nezpůsobilost nebo neschopnost úřadů nastolit mírové soužití mezi těmito dvěma skupinami. Letos na podzim se bude konat ministerské setkání EU-Nigérie a já se domnívám, že tento problém by měl být na pořadu jednání. Navíc by Komise měla vyvinout maximální snahu a využít dostupné diplomatické nástroje ke zlepšení situace v Nigérii.
<P>
(Zasedání bylo na několik minut přerušeno při očekávání zahájení hlasování.)
