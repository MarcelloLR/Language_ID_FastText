<CHAPTER ID="002">
Prohlášení předsednictví
<SPEAKER ID="006" NAME="Předseda">
Dámy a pánové, rád bych připomněl, že Litva včera oslavila 20. výročí od založení litevského hnutí za nezávislost Sąjūdis. Toto hnutí nejen podnítilo obnovení litevské nezávislosti, ale rovněž předznamenalo zhroucení Sovětského svazu. Srdečně blahopřeji!
<P>
(Potlesk)
<P>
Rád bych vás informoval o tzv. zelených týdnech, které tento týden probíhají v Bruselu a v příštích dvou týdnech budou probíhat v Lucemburku a Štrasburku. Ústředním tématem těchto týdnů jsou emise CO2 a s nimi spojená změna klimatu. Zavázali jsme se, že do roku 2020 snížíme emise CO2 Evropského parlamentu o 30 %. Abychom toho mohli dosáhnout, připravuje pro nás prestižní poradenská firma analýzu týkající se emisí CO2, která bude v září dokončena a předložena předsednictvu. Tento projekt vyústí v akční plán zahrnující jak krátkodobá, tak dlouhodobá opatření, jež umožní Evropskému parlamentu dosáhnout cílů, které si sám stanovil. Budu vám velice vděčný za aktivní zájem z vaší strany.
