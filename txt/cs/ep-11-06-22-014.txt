<CHAPTER ID="014">
Příprava zasedání Evropské rady (24. června 2011) (pokračování rozpravy)
<SPEAKER ID="032" NAME="Předsedající">
Dalším bodem je pokračování rozpravy o prohlášení Rady a Komise k přípravě zasedání Evropské rady ve dnech 23. a 24. června 2011.
<SPEAKER ID="033" NAME="Guy Verhofstadt">
jménem skupiny ALDE. - Pane předsedající, za prvé, nejdůležitější otázka dnešní rozpravy zní, co můžeme očekávat od čtvrtečního a pátečního zasedání Evropské rady. Já a moje skupina doufáme - a myslím, že také většina tohoto Parlamentu -, že z této vrcholné schůzky vzejde rozhodnější, ucelenější a odvážnější přístup k současné krizi. Přiznejme si, že nemáme souhrnný a ucelený přístup k současné krizi. Ani Rada ani Parlament ho dnes nemají na stole.
<P>
Martinu Schulzovi bych chtěl říci, že si také kladu určité otázky o ratingových agenturách a jejich úloze v současné krizi, ale snažme se najít chyby a příčiny krize ve vlastních řadách spíše než mimo Evropskou unii a její orgány.
<P>
Řekněme si také otevřeně, že krize zatím neskončila. Myslí-li si někdo, že stačí, když Řecko dostane další peníze, a krize se tím vyřeší - řecká krize a krize eura -, je na omylu. Krize dosud neskončila, a nenajdeme-li, za prvé, pro Řecko strukturální řešení, a nevytvoříme-li, za druhé, v Evropě skutečnou ekonomickou a politickou jednotu, bude dále pokračovat. Pokud jde o euro a Řecko, jedině taková opatření by ukončila současnou krizi.
<P>
Znovu se ptám, je možné - jak je tomu v současnosti a jinde na světě to nemá obdoby - mít jednotnou měnu a 17 vlád, 17 hospodářských strategií a 17 trhů s dluhopisy? Pouze my v Evropě si myslíme, že je možné, aby existovala měnová unie a zároveň s ní 17 různých politik, 17 různých vlád a 17 různých trhů s dluhopisy.
<P>
A neupozorňujeme na to jen my, stoupenci federalismu v Evropském parlamentu. John Lipsky, současný zastupující generální ředitel Mezinárodního měnového fondu, včera prohlásil, že Evropa by měla vytvořit skutečnou politickou a hospodářskou unii, aby mohla čelit krizi. Sám ministr financí USA, Timothy Geithner, včera řekl: "Snad se dokážou domluvit. Jen ať vytvoří hospodářskou a politickou unii." Vědí-li na opačném břehu Atlantiku, co máme udělat, proč se neodvážíme udělat tento obří krok k hospodářské a politické unii? To je nejdůležitější otázka, kterou by se měla Rada na svém zítřejším zasedání zabývat.
<P>
Za druhé, pokud jde o Řecko, musíme mu pomoci - ale nejen defenzivním způsobem. Je třeba realizovat odvážný úsporný program, a o tom se v současnosti jedná s řeckou vládou. Možná existují také návrhy, které nezůstávají jen u cílů, o nichž se právě jedná. Je-li tomu tak, je třeba mít v této oblasti konstruktivní plán.
<P>
Řecko se nemůže dostat z krize jen na základě úsporných opatření. Musí růst a potřebuje investice, a ty mu můžeme v rámci Evropské unie zajistit. Poskytněme například záruky za soukromé investice. V Řecku již nejsou žádné soukromé investice. Poskytněme Řecku půjčky z Evropské investiční banky. Co třeba, kdyby privatizační program v Řecku nesloužil jen k fiskální konsolidaci, ale částečně také k vytvoření investic a růstu?
<P>
Nyní bych se chtěl obrátit s určitou žádostí na pana poslance Daula, a proto budu hovořit francouzsky.
<P>
jménem skupiny ALDE. - (FR) Svou poznámku pronesu ve francouzštině. Ve skupině pana poslance Daula jsou také členové řecké strany Nea Dimokratia. To bychom si měli jasně uvědomit. Jestliže po všech ostatních zemích chceme, aby daly Řecku peníze, je kromě toho třeba, aby také Řecko dosáhlo politického konsensu. Domnívám se, že pana poslance Daula, s jehož projevem souhlasím, můžeme požádat, aby přesvědčil své politické kolegy o tom, že aby bylo možno tuto politiku v Řecku realizovat, musí být dosaženo zmíněné politické shody.
<P>
(Potlesk)
<P>
Ta je tím, co potřebujeme. Jsem si dobře vědom, že úkol, který vám ukládáme, pane poslanče Daule, je těžký, ale jsem si jist, že máte na to v něm obstát. Země, která se nachází v takové situaci, si totiž bytostně přeje jednotu a její situaci nevyřeší zbytečné politické obstrukce, jakých jsme v současnosti v Řecku svědky. Mám s tím devítiletou zkušenost z Belgie, pane poslanče Langu.
<P>
Pane předsedající, řekněme si to zcela otevřeně. Potřebujeme odvážnější balíček opatření pro správu ekonomických záležitostí, než je ten současný.
<P>
Chci se obrátit s určitým požadavkem přímo na pana Barrosa: včera na tiskové konferenci mluvčí Evropské komise prohlásil, že balíček opatření pro správu ekonomických záležitostí již nebude vyžadovat žádné další hlasování obrácenou kvalifikovanou většinou. Chtěl bych vás požádat, pane Barroso, abyste to napravil. Chtěl bych požádat Komisi, aby společně s Evropským parlamentem na balíček opatření pro správu ekonomických záležitostí více uplatňovala metodu Společenství.
<P>
(Řečník souhlasil s položením otázky postupem modré karty podle čl. 149 odst. 8 jednacího řádu)
<SPEAKER ID="036" NAME="Joseph Daul" AFFILIATION="PPE">
(FR) Pane předsedající, předsedovi skupiny Aliance liberálů a demokratů pro Evropu bych chtěl říci toto: Jsem si jist, že než se pan Verhofstadt a vlády liberálů zmohou projevit plnou solidaritu se všemi potřebnými zeměmi, já i moje skupina, pokud jde o Řecko, budeme v předstihu a to mu zde ve sněmovně připomenu.
<SPEAKER ID="037" NAME="Guy Verhofstadt" AFFILIATION="ALDE">
(FR) Pane předsedající, ve většině zemí, na něž tu pan poslanec Daul narážel, vládneme v koalici s Křesťanskými demokraty, což se samozřejmě musí nějak projevit. Nicméně nemyslím si, že by dnes odpoledne, před tak důležitým zasedáním Rady, bylo vhodné snažit se získat politické body pro svou stranu tím, že budeme proti sobě stavět ty či ony vlády. Naléhavě vás žádám, pane poslanče Daule, abyste proti sobě nestavěl liberály a skupinu Evropské lidové strany (Křesťanských demokratů) nebo socialisty. Chtěl jsem po vás jen, abyste své kolegy ze strany Nea Dimokratia, mezi jejímiž členy mimochodem máme také řadu přátel a někteří dokonce přestoupili do naší skupiny, přesvědčil o nutnosti konsensu, když je jejím jediným cílem sjednotit řecké občany, aby se Řecko mohlo dostat z krize, v níž se nachází. Zde můžete mít velmi důležitou úlohu. Spoléhám na vás.
<P>
(Řečník souhlasil, aby mu postupem modré karty podle čl. 149 odst. 8 jednacího řádu položili poslanci Koumoutsakos a Ransdorf každý jednu otázku)
<SPEAKER ID="038" NAME="Georgios Koumoutsakos" AFFILIATION="PPE">
(EL) Pane předsedající, potěšilo mne, když pan poslanec Verhofstadt řekl, že všichni si konečně uvědomují, že problém Řecka je evropským problémem. Co musí Řecko udělat? Řecko musí provést důležité strukturální reformy a privatizaci.
<P>
Jelikož pan poslanec Verhofstadt má evidentně špatné informace, chtěl bych mu sdělit, že strana Nea Dimokratia s těmito dvěma záležitostmi, jež tvoří pilíř reforem, nejen souhlasí, nýbrž sama předložila příslušné návrhy. Návrhy, které vláda není schopna již 18 měsíců realizovat, jsou návrhy této strany. Taková je skutečnost .
<SPEAKER ID="039" NAME="Miloslav Ransdorf" AFFILIATION="GUE/NGL">
(CS) Pane předsedající, já jsem pozorně poslouchal pana Verhofstadta, předsedu liberální frakce, a chtěl jsem se ho zeptat, jestli je správný můj dojem, že jeho heslem by mohlo být, že Řecko je všude, že Řecko není jeden členský stát Evropské unie, ale ve skutečnosti je to jakýsi stav ducha, a Řecko tedy je všude.
<SPEAKER ID="040" NAME="Guy Verhofstadt" AFFILIATION="ALDE">
Pane předsedající, pokud nevyřešíme problém Řecka, celá eurozóna se nepochybně dostane do obrovských potíží. Problémy má v současnosti již Portugalsko, má je i Irsko. Rozdíly v úrokových sazbách - mezi Portugalskem a Německem a mezi Irskem a Německem - již dosahují více než 800 bazických bodů.
<P>
Takže to, co nyní děláme - na základě solidarity, která se měla projevit již na začátku krize, ale nebylo tomu tak -, neděláme jen pro Řecko, ale pro všechny členské státy eurozóny. Právě proto, že jsme nebyli solidární, jsme si v prosinci 2009 zadělali na mnohem větší problém, s nímž se v současnosti potýkáme.
<SPEAKER ID="041" NAME="Jan Zahradil">
jménem skupiny ECR. - Pane předsedající, dnes zde ve sněmovně opravdu není nuda.
<P>
Dovolte, abych připomenul, že mnozí jsme ještě zažili komunismus a od jeho pádu jsme velkou rychlostí dosáhli značného pokroku, abychom se připravili na členství v Evropské unii.
<P>
Správně jsme museli dokázat, co v nás je, dokázat, že splňujeme Kodaňská kritéria, prokázat, že máme plně funkční tržní hospodářství a tak dále. Některé evropské země nicméně před vstupem do eurozóny nemusely projít takto přísným zkoumáním. Proč tomu tak bylo? Jednoduše proto, že eurozóna byla konstruována jako politický a nikoli hospodářský projekt, a proto byla kritéria ignorována a s čísly se manipulovalo, aby mohly být přijaty státy, které na to ještě nebyly připraveny. V tom tkví celý problém. Nyní na nás dopadají důsledky a stojíme na zásadní křižovatce.
<P>
Věřte mi, že přestože většina členů naší skupiny nepochází z členských států eurozóny, nechceme, aby euro zkrachovalo. Zároveň ho však nemá smysl hájit za každou cenu.
<P>
Možnosti záchrany se již definitivně vyčerpávají. Evropská rada by měla vyslat jasný signál, že je-li něčí pozice v eurozóně neudržitelná, pak pokud dotyčný stát neprovede zásadní změny, eurozóna by neměla váhat využít možnosti restrukturalizace jeho dluhu, nebo dokonce - i když se to může zdát kruté - takovou zemi vyzvat, aby tento klub opustila.
<P>
Pokud se toto neudělá, pane Barroso, řeknu vám, co bude následovat. Vašimi příštími protivníky - nebo spíše protivníky vašeho následovníka - nebudou milí a slušní euroskeptici, jako jsem například já, ale budou to opravdu zlí antievropané. A proč tomu tak bude? Protože je zvolí nazlobení němečtí daňoví poplatníci a zoufalí francouzští nebo nizozemští podnikatelé, kteří už budou mít plné zuby splácení cizích dluhů. Takový konec si nepochybně nikdo z vás nepřeje a nepřeji si ho ani já. Proto konečně jednejme.
<P>
Stejně tak vás žádám, přestaňte využívat nebo zneužívat každou krizi k prosazování další nadnárodní agendy, jako je například fiskální čili daňová unie, protože to nikam nevede.
<P>
Toto není krize Evropy, to je pouze krize jednoho špatného a zastaralého pojetí evropské integrace a nic jiného.
<SPEAKER ID="043" NAME="Rebecca Harms">
jménem skupiny Verts/ALE. - (DE) Pane předsedající, paní Győriová, dámy a pánové, jsem velmi překvapena tím, jak nečekaně se vyostřila diskuse o nejhlubší krizi, kterou Evropská unie již dlouho prochází. Uvědomíme-li si, že se bojuje za záchranu Schengenu, že jsme za tohoto předsednictví Rady nedokázali v Maďarsku ubránit svobodu tisku, uvědomíme-li si, kolik času jsme potřebovali, než se nám vůbec začalo dařit nacházet společnou evropskou řeč o Libyi a Egyptu, pak nás nikterak nepřekvapí, že naší jedinou reakcí vůči zhoršující se situaci v Řecku je povzdechnutí, že v Evropě sice máme hodně vedoucích představitelů, ale nikdo ji nevede.
<P>
Jsem přesvědčena, že právě toto je jeden z hlavních problémů, kterým se zatím nikdo pořádně nezabýval. V současné krizi, která trvá již mnohem déle než řecká krize, jsme také svědky toho, že všechna řešení, která Rada předloží, měla být na stole mnohem dřív a měla mít mnohem širší záběr. Myšlenka, že Evropská unie bude moci nadále být takovou, jakou ji chceme mít, a tedy také přinášet všem Evropanům kvalitnější život pouze tehdy, pokud zachráníme Řecko a stabilizujeme situaci na jihu, dosud nebyla oficiálně vyřčena a domnívám se, že zodpovědnost za to nese jediný orgán, a to Evropská rada. Ale ani Parlament, řekla bych, nejde vždy zářným příkladem. Odmítl se například v přiměřený čas před tímto historickým zasedáním Rady sejít, aby přijal usnesení, kterým by se vyslovil právě k těm problémům, jež jsou spjaty s touto historickou krizí. Považuji za politováníhodné, že dokonce i levicoví poslanci, kteří sedí napravo ode mne, se nedokázali včas sejít, aby jménem Parlamentu učinili prohlášení k Řecku.
<P>
Chtěla bych se ještě znovu věnovat řeckým potížím, protože se domnívám, že pan poslanec Daul do určité míry zodpovídá za stranu Nea Dimokratia. Abych však učinila spravedlnosti zadost, také skupina Aliance liberálů a demokratů pro Evropu nese určitou zodpovědnost za premiéra Papandreoua a jeho vládu. Jsem velice ráda, že ve včerejším hlasování mu byla vyslovena důvěra, ale na rozhodování o spravedlivých krizových programech se podílí také řecká vláda. A je nespravedlivé, že tyto programy neměří stejnou měrou, že břemeno nesou jen nižší vrstvy společnosti, že Řecko nezavádí žádnou kapitálovou daň a že jsou zde velmi rozšířeny daňové úniky. Celonárodní solidarita, o níž se tu hovořilo, se musí týkat také řeckých elit, které koneckonců dodnes těží z krize, a tyto elity musí také přijmout svůj díl odpovědnosti.
<P>
(Potlesk)
<P>
Trváme na všem, co jsme již při různých příležitostech k Řecku řekli. Delší lhůty, příznivější úvěry - také se domníváme, že je třeba řecký dluh citlivě, plánovitě a bezpečným způsobem restrukturalizovat. Podle mne se neschopnost politického vedení Evropské unie projevuje právě v tom, že ač jsme uznali, že je správné, aby se soukromí věřitelé také podíleli na nákladech, zůstalo jen u slov, protože máme strach z ratingových agentur. Příčiny, kvůli nimž jsme se dostali do této krize, tak nadále trvají a dosud se nenašlo politické vedení, které by je odstranilo. Domnívám se, že toto je hlavní otázkou, o níž by se mělo v následujících dnech na zasedání Evropské rady diskutovat.
<P>
Pane Barroso, přeji vám, abyste uspěl s plánem na spravedlivější zdanění, které by nám mělo pomoci dostat se z krize. Nevím, jestli stále máte v úmyslu zavést daň z finančních transakcí. My s ní souhlasíme. Parlament opakovaně vyjádřil svoji podporu této dani. Jsem však také toho názoru, že se dosud nic neudělalo proti daňovým únikům, nepřiměřeným odměnám a dalším faktorům, které přispěly k finanční krizi. Za to také nesete zodpovědnost. Děkuji vám za pozornost.
<SPEAKER ID="044" NAME="Lothar Bisky">
jménem skupiny GUE/NGL. - (DE) Pane předsedající, ze současné situace v Řecku si můžeme také vzít určitá ponaučení. Úsporná opatření a výzvy, aby Řecko prodalo poslední zbytky cenného státního majetku, tuto zemi nezachrání. Její situace se nijak nemění. Než se přistoupí k vymáhání závazků, požadujeme další úsporná opatření a privatizace. Zároveň je tu snaha udělat z tohoto fiaska prostřednictvím evropského semestru model pro všechny členské státy.
<P>
Celé to již zašlo tak daleko, že se uvažuje o zřízení privatizační agentury podle vzoru německé agentury Treuhand. Pane poslanče Langu, německá agentura Treuhand udělala řadu pozitivních věcí. Na její účet je však nutno připsat také rozsáhlou deindustrializaci a promrhání státního majetku. Důsledky jsou dodnes citelné. Nechci však povýšeně ukazovat prstem na chyby druhých.
<P>
Miliardy dodatečné pomoci Řecku bez jasné změny kurzu budou pouze záchrannou sítí pro banky. Bez dobrovolné účasti soukromého sektoru se prý v tomto směru také obejdeme. Je-li tomu tak, pak se podle mne jedná o politické fiasko.
<P>
Všechno zůstane při starém. Jedinou alternativou podle mého názoru je radikální změna naší finanční a hospodářské politiky. Na to však nemáme odvahu. Příčiny krize se neřeší. V tom je celý problém. Nemáme odvahu zavést více demokracie a větší transparentnost a omezit politiku za zavřenými dveřmi. Ohrožujeme tím evropský projekt a ženeme vodu na mlýn krátkozrakému nacionalismu.
<P>
Chtěl bych, aby z této vrcholné schůzky vzešel jasný signál, ale nikoliv "ať vše zůstane při starém".
<SPEAKER ID="045" NAME="Nigel Farage">
jménem skupiny EFD. - Pane předsedající, kdykoliv se pana Barrosa zeptám, jaký je jeho plán B, odpoví mi, že žádný není třeba.
<P>
Pane Barroso, kdykoliv předpovím, že další země je horkým kandidátem na záchranný balíček, odpovíte: "Ne, mýlíte se, všechno je v pořádku." Druhý záchranný balíček pro Řecko je již na spadnutí a říkáte: "Nemáme jinou možnost." Musíme dále jít touto cestou. Musíme zavírat oči před tím, že trh se španělskými dluhopisy nám jasně říká, že další na řadě je Španělsko. Dostal jste nás do pěkné bryndy. Každá vaše prognóza týkající se eura byla mylná a dnes nám tvrdíte, že tento balíček umožní v Řecku obnovit růst. Nikoliv, neumožní. Udělá z Řecka kandidáta na třetí záchranný balíček, o němž budeme jednat již za pár měsíců.
<P>
Musím se přiznat, že mi je opravdu na nic z toho, když vidím, jak spolu se stále odpornějším Mezinárodním měnovým fondem tlačíte do kouta zemi, v níž vznikla demokracie, a jejím občanům tvrdíte, že musí přijmout tento balíček úsporných opatření. Musí přijmout hospodářské škrty takového rozsahu, že povedou k naprostému ekonomickému propadu. Tvrdíte jim, že neexistuje jiná možnost. To je svého druhu sadomonetarismus, který je dohání k šílenství. Lidé jdou do ulic, dochází k násilnostem a řekněme si to na rovinu, bude to jen horší a horší. Nepřipravili jste je jen o peníze, vzali jste jim demokracii.
<P>
Dobří Evropané, opravdu dobří Evropané by udělali to, že by nabídli Řekům jinou možnost, pomohli by jim obnovit vlastní měnu, umožnili provést její devalvaci a nechali by je, aby se dohodli na restrukturalizaci dluhů, protože poměr zadlužení k HDP dosáhl úrovně, která již není zvladatelná. Pouze pak mohou fungovat balíčky skutečných úsporných opatření. Pouze pak Řekové přijmou, že musí udělat tyto škrty. Půjdeme-li dále dosavadní cestou, povede tato cesta k sociální a ekonomické katastrofě.
<P>
(Řečník souhlasil s položením otázky postupem modré karty podle čl. 149 odst. 8 jednacího řádu)
<SPEAKER ID="046" NAME="Niki Tzavela" AFFILIATION="EFD">
(EL) Pane předsedající, chtěla bych se pana poslance Farage zeptat, jestli ví, jak vysoký je zahraniční dluh Spojeného království, a zda si myslí, že Spojené království jakožto ostrov by mohlo být soběstačné.
<SPEAKER ID="047" NAME="Nigel Farage" AFFILIATION="EFD">
Pane předsedající, Spojené království zažilo před dvaceti lety naprosto stejnou situaci. Byli jsme zapojeni do mechanismu směnných kurzů. Když jsme se snažili zafixovat kurz vůči německé marce a úrokové míry se oproti běžné výši zdvojnásobily, ocitli jsme se v pasti.
<P>
Jeden milion Britů kvůli tomu zbytečně přišel o práci. Naštěstí jsme vystoupili z mechanismu směnných kurzů, úrokové míry klesly a během devadesátých let jsme prožívali období prosperity.
<P>
Není možné spojovat různé ekonomiky s odlišnou mírou růstu a odlišnou strukturou zahraničního obchodu. Poučili jsme se. Bohu díky jsme euro nepřijali. Obávám se, že země, které jím platí, se v současnosti nacházejí v ekonomické pasti.
<SPEAKER ID="048" NAME="Barry Madlener" AFFILIATION="NI">
(NL) Pane předsedající, minulé úterý pan Barroso prohlásil, že Řecko se může spolehnout na pomoc od Evropy. "Evropa pomůže", řekl.
<P>
Na čem vlastně pan Barroso zakládá pravomoc k takovému slibu? Není snad podle Lisabonské smlouvy finanční pomoc Řecku výslovně zakázána? Copak tuto pomoc nemusí schválit parlamenty jednotlivých členských států? Nemohou ji snad také odmítnout?
<P>
Moc Komise stále roste a roste. Je na čase tomu učinit přítrž. Komise se pod vedením pana Barrosa považuje za místodržitele všech evropských zemí, za poslední instanci. Pan Barroso nebyl zvolen v demokratických volbách. Žádný evropský občan pro něj nehlasoval. Vládu, která nevládne demokraticky, nemohu nazvat jinak než "diktatura". Byrokratická diktatura, jež si chce podrobit Řecko a jež chce rozkazovat také v Nizozemí. Je nepřijatelné, aby pan Barroso rozhodoval o tom, zda má Nizozemí poskytnout pomoc. Pouze jediný orgán může rozhodnout o tom, zda má Nizozemí pomoci Řecku, a tím orgánem je nizozemský parlament.
<P>
Poskytovat Řecku pomoc je zbytečné. Škodí to nizozemské ekonomice a nizozemským občanům. V tom měl pan Barroso vlastně pravdu. Konec konců v úterý sám také řekl, že i kdyby se řecký dluh nějakým zázrakem rozplynul, příslušný problém by to nevyřešilo.
<P>
Zasedání Evropské rady skutečně nemůže dojít k jinému závěru. Jediným dlouhodobým řešením tohoto problému z hlediska Řeků je obnovit drachmu, kterou by mohli samostatně devalvovat. Ostatní členské státy by v takovém případě nemusely platit účet.
<SPEAKER ID="049" NAME="José Manuel Barroso">
předseda Komise. - Pane předsedající, rád bych odpověděl na dvě konkrétní otázky, které mi byly položeny.
<P>
Nebudu se pouštět do této ideologické debaty zaměřené proti Evropě, na níž je zajímavé, mohu-li to tak říci, že extrémní pravice a extrémní levice jsou zajedno v odporu vůči euru a evropskému projektu. Proto chci znovu apelovat na všechny demokratické síly v Evropě, zde v Parlamentu i v Řecku, aby společně našly konsensus, jenž nám umožní udělat vše, co je v našich možnostech, pro zajištění růstu a prosperity v Evropě.
<P>
Zmiňované dvě konkrétní otázky se týkaly finanční daně a našeho stanoviska k hlasování obrácenou kvalifikovanou většinou.
<P>
Pokud jde o finanční daň, chci potvrdit, že návrh, který Komise předloží, pravděpodobně v říjnu, se bude týkat daně z finančních transakcí. Vypracovali jsme posouzení dopadu. Domníváme se, že jsou dvě možnosti: daň z finančních transakcí a daň z finančních činností. Rozhodli jsme se, že nyní předložíme návrh daně z finančních transakcí, a to právě mimo jiné z důvodu, že u finančních transakcí neexistuje nic takového jako DPH. Tento návrh tedy předložíme do října.
<P>
(Potlesk)
<P>
Druhou otázku nadnesl pan poslanec Verhofstadt. Chci jasně říci, že Komise podporuje Parlament ve věci hlasování obrácenou kvalifikovanou většinou. Podpořili jsme vaše ambiciózní stanovisko. Zároveň na vás a na Radu budeme důrazně apelovat - komisař Olli Rehn bude mít možnost dnes odpoledne k vám promluvit -, abyste se pokusili najít způsob, jak dosáhnout závěrečné dohody. Jsme totiž také přesvědčeni, že díky postoji Parlamentu bylo v otázce balíčku dosaženo značného pokroku, který je nyní třeba zhodnotit.
<P>
Chci poblahopřát Parlamentu, zejména poslancům, kteří na tomto úkolu nejvíce pracovali, a také maďarskému předsednictví Rady, neboť také ono odvedlo velmi důležitou práci. Na závěr chci vám všem připomenout, jakou máte odpovědnost, protože pokud by v této záležitosti nebylo dosaženo dohody, zaplatili bychom za to, zvláště s ohledem na současnou situaci, velmi vysokou cenu.
<P>
Komise podporuje přístup Společenství. Komise podporuje co možná nejvyšší ambicióznost, což je směr, kterým míříte také vy, jak se domnívám.
<P>
Tolik tedy ke konkrétním odpovědím na konkrétní otázky.
<SPEAKER ID="050" NAME="Manfred Weber" AFFILIATION="PPE">
(DE) Pane předsedající, paní úřadující předsedkyně Rady, pane Barroso, dámy a pánové, o Řecku toho již zde bylo řečeno hodně. Chtěl bych k tomuto tématu doplnit jen dvě myšlenky.
<P>
Tou první je, že navzdory obavám a strachu lidí nesmíme ztrácet ze zřetele naše zásady. Evropu definují dvě zásady, a to solidarita - ta má naši podporu - a smysl pro osobní zodpovědnost - že Řekové a všichni ti, kterým konkrétně projevujeme solidaritu, přijímají také vlastní odpovědnost.
<P>
Druhá myšlenka je tato: Hovořilo se tu o velké zkoušce, jíž je Evropa vystavena, o obavách, že by evropský projekt mohl eventuálně také zkrachovat a v Evropské unii by se mohly znovu vynořit přízraky, o kterých jsme si dříve mysleli, že jsme se jich dávno zbavili. Chtěl bych se na to vše podívat z pozitivní stránky. Neměli bychom hovořit pouze o problémech, ale také o úspěších. Například o tom, že některé pobaltské státy překonaly krizi nebo že Irsko se s podporou Evropy příští rok opět vrátí na trh s dluhopisy. Toto by také pro lidi mohlo být přesvědčivým důkazem, že jednáme-li společně, jsme silnější, než když jednáme sami.
<P>
V této souvislosti je velmi obtížné hovořit o druhém nejdůležitějším tématu zasedání Rady, totiž otázce migrace. Nicméně mezi oběma tématy existuje zřetelná spojitost, protože pokud jde o otázku migrace, zejména o Schengen, narážíme tu na stejný princip, totiž na to, že jeden z největších evropských výdobytků je nyní v důsledku národního egoismu zpochybňován. Určitě všichni známe statistiku, podle níž do Itálie přišlo 18 000 uprchlíků. Všichni však víme, že pro Itálii sotva může představovat 18 000 uprchlíků neúnosnou zátěž, když loni jen samotná Belgie přijala dvojnásobné množství uprchlíků. Itálie proto nebyla oprávněna reagovat tak, jak reagovala. Celé to bylo jen vnitropolitické gesto italského ministra pro reformy Umberta Bossiho. Francie kvůli několika stovkám lidí znovu zavedla hraniční kontroly, což také bylo motivováno vnitropoliticky. Rovněž u Dánska sehrály svoji roli vnitropolitické důvody.
<P>
Přál bych si proto, aby zasedání Rady vyslalo jasné signály. Při jednání o otázce migrace a Schengenu musí hlavy států nebo předsedové vlád jasně vzkázat, že národní egoismus, zejména v této oblasti, je pro nás nepřijatelný, že naopak chceme bránit onen obrovský úspěch, jímž je Evropa bez hranic. Pane Barroso, můžete se spolehnout, že Parlament vás v této věci podpoří.
<SPEAKER ID="051" NAME="Hannes Swoboda" AFFILIATION="S&amp;D">
(DE) Pane předsedající, paní úřadující předsedkyně Rady, pane předsedo Komise, nejprve bych rád řekl pár slov k tématu, na němž mi zvláště záleží, a tím tématem samozřejmě je Chorvatsko. Doufám, že se podaří přijmout rozhodnutí, jež Chorvatsku umožní stát se již opravdovým členem Evropské unie. Komise zde odvedla kvalitní práci - komisař Füle, vy, pane Barroso, a v této souvislosti rovněž maďarské předsednictví. Pro takový problematický region jako Balkán by bylo pozitivním a důležitým signálem, kdyby byla země, která náležitě splnila svůj úkol, jako další na řadě. Slova "splnila svůj úkol" neznamenají, že vyřešila všechny problémy. Ve Splitu jsme v souvislosti s tamní Gay Parade zaznamenali určité nepřijatelné momenty. Důležité však je, že vláda hájí základní svobody a základní práva.
<P>
Dovolte, abych se dále stručně vyjádřil k Řecku. Pane Barroso, řekl jste, že budeme obtížně vysvětlovat občanům, například v souvislosti s balíčkem opatření pro správu ekonomických záležitostí, proč jsme nedospěli k žádnému řešení. Budeme však, pane Barroso, občanům také obtížně vysvětlovat, proč se soustředíme pouze na úsporná opatření. Hovořil jste o růstu a řekl jste, že potřebujeme tento růst něčím podpořit - ale čím konkrétně, pane Barroso? Není přece možné, že byste věřil tomu, že samotná úsporná opatření povedou k růstu, ačkoliv zároveň nenabídneme žádné jiné možnosti. Pan poslanec Verhofstadt jmenoval některé problémy. A neupozorňují na to jen levicoví ekonomové - například včera deník Le Monde, což nejsou žádné levicové noviny, ve své ekonomické příloze jasně konstatoval: na jednu stranu úsporná opatření - ano, určitá omezení jsou potřebná -, ale na druhou stranu je zapotřebí také růst a investice.
<P>
Pokud jde o privatizace, pane Barroso, sám nejlépe víte, že nutit nyní Řecko k rychlému provedení vlny privatizací, to by znamenalo, jak řekl pan Bisky, výprodej pod cenou. Musíme však Řecku dopřát čas na to, aby mohlo uskutečnit privatizaci toho, co je rozumné privatizovat, v okamžiku, kdy za to dostane odpovídající sumu peněz.
<P>
Za druhé, musíme zdůraznit, že je také třeba určitou sumu investovat. Říkáte-li, že chcete uvolnit prostředky z fondu pro regionální rozvoj a ze strukturálních fondů, pak je třeba zrušit povinnost spolufinancování, jinak by Řecko tyto prostředky nemohlo využít. Očekáváme, pane Barroso, že Komise předloží všechny tyto návrhy. Jsme pro úspornou politiku a pro úspory všude tam, kde to je nezbytné, a jsme pro omezení a restrukturalizační opatření. Nicméně toto vše nebude bez růstu fungovat.
<P>
Budeme-li dále takto postupovat, tak nakonec nezachráníme ani Řecko ani své banky, nezachráníme ani daňové poplatníky, nýbrž místo toho způsobíme chaos.
<P>
Proto, pane Barroso, a obracím se samozřejmě také na Radu, nestačí jen strukturální opatření, ale potřebujeme také růst. Návrhy zaměřené na růst a zaměstnanost mají pro budoucnost Řecka a také Evropy rozhodující význam.
<P>
(Řečník souhlasil s položením otázky postupem modré karty podle čl. 149 odst. 8 jednacího řádu)
<SPEAKER ID="052" NAME="Miloslav Ransdorf" AFFILIATION="GUE/NGL">
(CS) Pane předsedající, já bych se zeptal pana poslance Swobody, zda by souhlasil s názorem, že v některých členských zemích se krize používá jako nástroj plíživého vyvlastňování obyvatel. Vidí to také tak?
<SPEAKER ID="053" NAME="Hannes Swoboda" AFFILIATION="S&amp;D">
(DE) Pane předsedající, všechny země, které procházejí krizí, čelí skutečným problémům. To naprosto nemá smysl popírat. Tuto situaci lze zneužít dvojím způsobem. Může být zneužita, jako to například dělají některé ratingové agentury, tak, že dané zemi budou doporučována opatření, která ji přivedou ke krachu. Může však být zneužita také k politické propagandě, že není třeba dělat žádné změny. Pokud si někteří demonstranti myslí, například v Řecku, že nemusíme nic měnit, že všechno může pokračovat jako dřív, mýlí se. Jsme tudíž pro to, aby opatření navržená vládou premiéra Papandreoua dostala naši plnou podporu. Tato opatření představují krok správným směrem. Je třeba je podpořit a tuto skutečnost musí uznat také někteří řečtí odboráři - je to jediná cesta k překonání krize, ovšem za předpokladu, že zároveň budeme realizovat politiku podporující růst. Chtěl jsem, aby to bylo naprosto jasné. Jinak řečeno, musíme zabránit oběma formám zneužívání. To je velmi důležité.
<SPEAKER ID="054" NAME="Alexander Graf Lambsdorff" AFFILIATION="ALDE">
(DE) Pane předsedající, po včerejším hlasování o důvěře, jehož výsledek všichni známe, německý deník Bild nadepsal svůj článek "Řecký premiér přežil - Evropa si může oddechnout". Musím přiznat, že mne výsledek tohoto hlasování také potěšil, ale myslím, že je zatím předčasné s úlevou vydechnout.
<P>
A to pro to, že je třeba, aby balíček zásadních úsporných opatření příští týden úspěšně prošel. To je další velká zkouška. Ale i když projde, bude stále předčasné si s úlevou vydechnout. K překonání krize bude zapotřebí učinit ještě další kroky a opatření. Domnívám se, že to, co tu bylo řečeno, bylo správné. Řekové potřebují vidět světlo na konci tunelu. Chtěl bych však také naprosto jasně říci, že občané zemí, které poskytují nejvíce pomoci, rovněž potřebují vidět světlo na konci tunelu. Mají pocit, že stále jen dávají a dávají a že toto dávání nemá konce. V Řecku zase lidé mají pocit, že jenom šetří a šetří a že toto šetření nemá konce.
<P>
Proto je tak důležitá strategie podporující růst. Proto je tak velmi důležité privatizacemi rázně otevřít a liberalizovat tuto zkostnatělou ekonomiku. Proto je správné, abychom důrazně prosazovali a podporovali snižování řeckého veřejného dluhu. Demokracie to musí podpořit. To, co se děje kolem pana Samarase, je naprosto nezodpovědné. Je však správné, abychom poskytli záruky například za investice. Je také správné, pane Barroso, abychom uvolnili nevyužité prostředky z fondů EU a dali je k dispozici Řecku, protože z posílení růstu nakonec nebude mít užitek pouze Řecko, ale celá Evropa.
<P>
Zaměříme-li svůj pohled do blízké budoucnosti, pak je důležitá také jiná věc: je třeba posílit Pakt o stabilitě a růstu. Musíme zabránit dalším krizím. Zde je na místě hlasování obrácenou kvalifikovanou většinou. Běžný občan nebude rozumět, co to vlastně znamená. Jednoduše řečeno, buď bude mít Pakt o stabilitě a růstu tento podivný technický prvek, o němž jsem právě hovořil, a pak nebude bezzubý, anebo ho prostě mít nebude. Ale pak nebudeme moci tento balíček podpořit. Hlasování obrácenou kvalifikovanou většinou v preventivní fázi Paktu o stabilitě a růstu má pro nás naprosto rozhodující význam.
<P>
Pane Barroso, velmi mne potěšilo, že jste znovu jasně prohlásil, že Komise zastává stejný názor. Přál bych si, aby Parlament tento projekt významně podpořil.
<SPEAKER ID="055" NAME="Sven Giegold" AFFILIATION="Verts/ALE">
(DE) Pane předsedající, děkuji panu poslanci Lambsdorffovi, jsem toho názoru, že Řecko naléhavě potřebuje politickou jednotu. Ta se však samozřejmě odvíjí od toho, že návrhy, které tam byly předloženy, musí být konec konců spravedlivé. Jednoty bude dosaženo pouze tehdy, pokud se v Řecku obnoví důvěra v politické a ekonomické elity. Aby to bylo možné, musí u předkládaných návrhů panovat jednota. Chtěl bych vám však položit tuto otázku: byl bych rád, kdyby také vaše skupina do jisté míry zachovávala důslednost. Zde požadujete evropské dluhopisy, ale v Německu evropské dluhopisy považujete div ne za svatokrádež. Právě vaše skupina ve spolkovém parlamentu nejvíce brojí proti společným evropským...
<P>
(Předsedající řečníka přerušil)
<SPEAKER ID="056" NAME="Předsedající">
Pane poslanče Giegolde, není možné, abyste uplatňoval postup modré karty, když nemáte v úmyslu položit žádnou otázku. Pan poslanec Lambsdorff pochopitelně nemá na co odpovědět.
<SPEAKER ID="057" NAME="Niki Tzavela" AFFILIATION="EFD">
(EL) Pane předsedající, chtěla bych poděkovat Evropské komisi, Radě a Evropskému parlamentu za veškerou dosavadní podporu, kterou Řecku poskytli. Zejména bych chtěla poděkovat všem členům Komise, kteří se již 18 měsíců usilovně snaží vyřešit řeckou krizi.
<P>
Dnes jsme v Parlamentu hodně hovořili o Evropě. Chtěla bych v této mnohonárodní sněmovně vyjádřit svůj vlastenecký názor. My, Řekové, jsme rozhodujícím způsobem přispěli k vytvoření toho, o čem dnes hovoříme jako o "evropské civilizaci" a "evropských hodnotách". Co my, řečtí politikové a řečtí občané, od vás žádáme? Žádáme od vás úctu a solidaritu. Co vám můžeme slíbit? Že se budeme tvrdě snažit, aby se naše země, kterou jsme přivedli do této situace - je to především náš problém a naše vina -, opět postavila na nohy.
<P>
Dovolte mi vyslovit tři návrhy...
<P>
(Předsedající řečnici přerušil)
<SPEAKER ID="058" NAME="Andrew Henry William Brons" AFFILIATION="NI">
Pane předsedající, na programu zasedání Rady bude příliv velkého množství údajných žadatelů o azyl z Libye a Tuniska. Tunisko svrhlo svého diktátora, takže před čím tuniští občané prchají? Před demokracií? Pak by měl být pan Ben Ali, diktátor v důchodu, v čele tohoto zástupu.
<P>
Libye je válečnou zónou. Avšak stát se žadatelem o azyl, k tomu jednoduše nestačí jen žít v nebezpečné zemi. Musí tu být něco dalšího, co daného člověka vystavuje ohrožení. Zdá se, že předmětem sporu je otázka, jestli Itálie nebo Malta jakožto první země, na jejichž území tyto osoby vstoupily, by je měly přijmout, nebo zda by je neměly přijmout jiné členské státy. Na to odpovídám, že by je neměl u sebe přijímat nikdo a že by měli být dříve či později vráceni do severní Afriky.
<P>
Je-li tomu skutečně tak, že podle azylových předpisů EU stačí, aby se určitá osoba prohlásila za žadatele o azyl, a tím vznikne povinnost ji přijmout, pak je třeba tyto předpisy změnit. Předpisy jsou lidské výtvory a mohou být zrušeny. Pokud by to znamenalo, že členské státy, a nakonec sama EU, by musely vypovědět další mezinárodní dohody, jen ať je vypoví. Migrace členské státy změnila k nepoznání. Je na čase tento tok zastavit a iniciovat opačný vývoj.
<P>
Na programu jednání je také přistoupení Chorvatska. Jaké kroky EU podnikne, aby zajistila spravedlivý průběh referenda, v němž budou vyslyšeny obě strany a vynaložené částky budou stejné? Mám takové podezření, že svobodného a spravedlivého referenda se nedočkáme. Země bude zaplavena proevropskou propagandou a hlasy stavějící se proti přistoupení Chorvatska budou z debaty vyloučeny.
<SPEAKER ID="059" NAME="Ildikó Gáll-Pelcz" AFFILIATION="PPE">
(HU) Pane předsedající, na nadcházejícím zasedání Evropské rady půjde také o důvěru. Dospěli jsme do historického okamžiku. Tento okamžik je historický, protože budou pojmenovány výzvy, kterým musí Evropská unie čelit a na něž nyní musíme opravdu zodpovědně odpovědět. Tyto odpovědi však spolu úzce souvisí.
<P>
Nejprve bych však chtěla blahopřát maďarskému předsednictví k vynikající práci a poděkovat mu za ni. Chtěla bych zejména poděkovat za odvedenou práci paní ministryni pro evropské záležitosti Enikő Győriové, jež nikdy u ničeho důležitého nechyběla. Stanovila přísný harmonogram, který celé předsednictví dodrželo, a přitom se vůči Parlamentu chovalo vstřícně, za což mu znovu děkuji.
<P>
Tento půlrok byl opravdovou výzvou, a to nejen kvůli tomu, že byl pro maďarské předsednictví novým úkolem, ale také proto, že samotné úkoly byly nové. Připomeňme si jen, že byl zahájen a institucionalizován evropský semestr, připomeňme si balíček šesti návrhů týkajících se správy ekonomických záležitostí, jenž byl vytvořen v rámci postupu spolurozhodování a přinese zásadně nový hospodářský přístup.
<P>
S nadcházejícím zasedáním Rady jsou spojená velká očekávání týkající se mimo jiné problematických prvků balíčku, které ještě zbývá vyřešit nalezením kompromisu. Rada a Parlament společně nesou velkou odpovědnost za příslušnou dohodu, protože musí rozhodnout, jestli chtějí pokračovat v neblahých praktikách, které oslabily Pakt o stabilitě a růstu a nepřímo vedly ke krizi, nebo jestli chtějí skoncovat s politikou špatných kompromisů a dohod na úrovni členských států a konečně v oblasti hospodářské politiky dát prostor novému přístupu opírajícímu se o společně stanovená pravidla, jenž přinese společná evropská řešení, a tak konečně v zájmu posílení Evropy završí integraci z hlediska hospodářské politiky. Občané, parlamenty členských států a trhy od Evropské unie očekávají, že prostřednictvím společných pravidel evropské hospodářství sjednotí, aby zajistila stabilitu společné měny a účinně chránila evropské občany před krizí.
<SPEAKER ID="060" NAME="Juan Fernando López Aguilar" AFFILIATION="S&amp;D">
(ES) Pane předsedající, poslanci Evropského parlamentu naprosto chápou, že těžištěm debaty na zasedání Evropské rady, jež se má konat ve dnech 23. a 24. června, nadále bude nepolevující krize, problémy, se kterými se potýká euro, a Řecko. Chtěl bych se však přidat k těm, kteří upozorňovali na to, že to není celý program Rady. Musíme také diskutovat o problémech, které se dotýkají ústředních prvků prostoru svobody, práva a bezpečnosti, zejména Schengenu, jenž má pro volný pohyb osob pravděpodobně klíčový význam.
<P>
Nesmíme připustit, aby volání po demokracii, které zachvacuje celou severní Afriku, zůstalo bez jasné a rozhodné odpovědi. Navíc tato odpověď nemůže spočívat ve změně Schengenské dohody. Tato dohoda by naopak měla být posílena. Obdobné případy z minulosti jasně ukazují, že v případě nečekaných, prudkých migračních tlaků, jakým byly například v letech 2004 až 2006 vystaveny španělské Kanárské ostrovy, nelze reagovat pouze posílením a zlepšením fungování Evropy, ale je třeba také podpořit požadavky na lepší fungování demokracie v sousedních zemích.
<P>
Víme, že Malta, Itálie a Francie byly vystaveny těmto tlakům, ale musíme jasně požadovat, aby Rada splnila svůj úkol a dokončila azylový balíček, imigrační balíček, změnu nařízení Frontex a v neposlední řadě, aby aktualizovala doložku solidarity zakotvenou v článku 80 Smlouvy o fungování Evropské unie, tedy aktualizovala směrnici 2001/55/ES.
<P>
Na závěr bych chtěl také dát najevo své znepokojení nad výrokem, který zazněl, že existují snahy zavést mechanismus reakce, jenž by umožnil obnovit za určitých výjimečných okolností vnitřní hranice Unie. Musíme mít naprosto jasno o tom, co se dojednává a jaký bude mít toto řešení evropský rozměr, definovaný výhradně orgány EU, abychom se nepohybovali na tenkém ledě nebo nakonec nesklízeli hořké ovoce.
<SPEAKER ID="061" NAME="Adina-Ioana Vălean" AFFILIATION="ALDE">
Pane předsedající, po období, jež se vyznačovalo otevřeností, tolerancí a nadšením pro Evropu, jsme v posledních letech svědky oslabování naší jednoty a toho, že Evropané, dokonce i tato sněmovna, se neshodnou v otázkách, jako je svoboda pohybu, přistěhovalectví, národní zájmy a zejména peníze.
<P>
Současná globální hospodářská krize bohužel odhaluje naše nejhorší nacionalistické a populistické názory. Chaotická prohlášení politiků členských států a zainteresovaných subjektů k Řecku jen posilují zmatek a vyvolávají na trzích další spekulace. Existuje reálné riziko, že tato nákaza zasáhne všechny členské státy.
<P>
I když Řecko nese svůj díl odpovědnosti za krizi, která ho zasáhla, vedoucí evropští představitelé rovněž nejsou bez viny. Kdyby EU před rokem dala najevo jednotné a silné odhodlání pomoci Řecku, nemusel by nyní následovat jeden záchranný plán za druhým.
<P>
Nepotřebujeme techničtější řešení. Potřebujeme soudržnost, odhodlání a jednotu, protože jsme zataženi do psychologické války a trh podrobuje zkoušce jednotu Evropy, nikoliv řecký plán úsporných opatření.
<P>
Rozhodující je, abychom zcela jasně dali svojí podporou a povzbuzením najevo, že Evropa stojí za Řeckem.
<P>
Kromě toho bychom měli snížit úrokovou míru a umožnit větší pružnost v přístupu k prostředkům z fondů EU. Řecko navíc již musí být připraveno vzít svůj osud do vlastních rukou. Reformy a úsporná opatření jsou sice nezbytná, ale měli bychom také mít na paměti, že k dlouhodobému oživení nestačí. Musíme jít k samotným základům, podpořit investice a povzbudit růst.
<P>
Doufám, že se zítra žádný z evropských představitelů nezřekne solidarity, protože Řecko je nedílnou součástí Evropy, a stojíme-li za Řeckem, stojíme za Evropou.
<SPEAKER ID="062" NAME="Mario Borghezio" AFFILIATION="EFD">
(IT) Pane předsedající, dámy a pánové, pokud jde o Řecko, chci říci, že stačí jen sledovat průběh diskuse, aby si člověk uvědomil, kam dospělo evropské vedení. Udává kurz jen tak poslepu a nemá žádný jasný cíl. Neslyšeli jsme žádný návrh, jemuž bych držel palce, kdybych byl řeckým občanem - třeba řeckým pracujícím nebo živnostníkem, který stojí před krachem.
<P>
Pokud jde o otázku přistěhovalectví, Itálie tu byla kritizována za to, že nechce přijímat žádné uprchlíky. Před několika hodinami však paní komisařka Malmströmová vydala veřejné prohlášení, v němž uvádí, že když propukl libyjský exodus, všechny členské státy slibovaly, že přijmou alespoň 800 uprchlíků. Ve skutečnosti je však nikdo nepřijímá a v této souvislosti poukázala na pozitivní příklad Norska. Uprchlíci se vyloďují na Lampeduse a v menším množství na Maltě a tyto dvě země je jako jediné přijímají. Itálie je přijala. Právě Itálie. Padlo tu jméno ministra Bossiho, ale ještě je tu také ministr vnitra Maroni: oba ministři jsou členy oné rasistické strany Lega Nord, která přijala uprchlíky. Pokud nebude prokázán opak, trvám na tom, že taková je pravda.
<P>
A konečně je tu otázka Chorvatska. Přistoupení má pro Chorvatsko velký význam, ale také je důležité nezapomínat na to, že papež Chorvaty varoval, aby si dali pozor na byrokratickou centralistickou strukturu.
<SPEAKER ID="063" NAME="Mario Mauro" AFFILIATION="PPE">
(IT) Pane předsedající, dámy a pánové, právě komplikovaný, a chcete-li, napjatý ráz programu zasedání Rady naplánovaného na 24. června nás konfrontuje s nedostatky nástrojů, které máme k dispozici.
<P>
Jaké nástroje vlastně máme k dispozici? Evropskou unii. Evropská unie je vyvíjejícím se projektem, nehotovým dílem, které jsme právě ze strachu a obav již tolikrát nedokázali dokončit. Máme k dispozici Evropskou unii, ale nikoliv Spojené státy evropské. Pokud jsou vlády členských států z vnitropolitických důvodů nerozhodné, znamená to, že nemáme nástroj, po kterém bychom sáhli, abychom realizovali opatření, kterými bychom mohli řešit naše problémy. Máme-li konečně uspět a mít k dispozici Spojené státy evropské, zapotřebí bude nejen vedení ze strany vlád členských států, ale v prvé řadě ze strany evropských orgánů.
<P>
Jsem přesvědčen - předseda Komise tu již není -, že pan Barroso vyhrál druhou volbu kvůli své uvážlivosti. Velice rád bych pro něj hlasoval i potřetí, ale tentokrát kvůli jeho odvaze. Jinak řečeno, jestliže byl znovu zvolen předsedou kvůli své uvážlivosti, potřetí bych jej rád opět zvolil kvůli odvaze. Vzhledem k napjatému programu, se kterým se musí Rada vypořádat na svém zasedání 24. června, tudíž očekávám, že Komise a evropské orgány projeví svou schopnost vést a přesvědčí vlády členských států, aby naše ideály měly přednost před jakýmikoliv jinými zájmy.
<P>
Myslím si, že to je jediná schůdná cesta vpřed. Jinak dále budeme vést diskuse, v nichž si budeme neustále stěžovat na to, že například francouzská vláda z vnitropolitických důvodů podnikla určitou iniciativu vůči Schengenu nebo že italská vláda odmítla přijmout ty či ony uprchlíky nebo že řecká vláda je dosud příliš slabá na to, aby mohla skutečně odpovídat za svá rozhodnutí. Hlavní překážka však spočívá v něčem jiném: dokud nebude jasný politický charakter evropského projektu, nebudeme schopni se vypořádat s našimi problémy.
<SPEAKER ID="064" NAME="Anni Podimata" AFFILIATION="S&amp;D">
(EL) Pane předsedající, dovolte na úvod, abych se připojila k poděkování paní poslankyně Tzavelové - a chci jí za to poděkovat -, které adresovala parlamentům a občanům evropských zemí za podporu, kterou poskytli a nadále poskytují mé zemi.
<P>
Jak je zřejmé z vývoje několika posledních dní, Řecko je odhodláno pokračovat v úsilí o změnu skladby svých financí, úspěšně ji dokončit a prosadit strukturální reformy. Má-li však toto úsilí být korunováno úspěchem, je třeba splnit dvě podmínky. První podmínkou je, že musíme lidem dokázat nejen naordinovat úsporná opatření, ale také dát pozitivní vyhlídky, vyhlídky na růst, na zaměstnanost a nová pracovní místa. Druhou podmínkou je, že potřebujeme bezpečné a politicky soudržné prostředí opírající se o podporu Evropské unie, protože během krize a zejména v několika posledních týdnech v souvislosti s tolik diskutovaným zapojením soukromého sektoru do nového záchranného balíčku pro Řecko jsme byli svědky neformálního veřejného dialogu mezi evropskými vládami, Evropskou komisí a Evropskou centrální bankou, v němž ratingovým agenturám připadla zvláštní role rozhodčího.
<P>
Tato zvláštní role rozhodčího neslouží ke cti ani Evropské unii ani politické jednotě. Je třeba, aby ustaly tyto hádky, protože jedině v politicky soudržném prostředí lze doufat v příznivé podmínky, které umožní, aby obrovské úsilí řeckého lidu bylo završeno úspěchem.
<SPEAKER ID="065" NAME="Sarah Ludford" AFFILIATION="ALDE">
Pane předsedající, zásadní otázka, se kterou budou vedoucí představitelé EU zítra konfrontováni, je, zda záchrana evropských úspěchů v oblasti společné měny a prostoru volného pohybu je úkolem, na který stačí. "Více Evropy" není univerzální odpovědí na všechno, ale je skutečně třeba, abychom v takto důležitých záležitostech byli na evropské úrovni schopni důrazněji rozhodovat. Vítám, že pan předseda Barroso dnes pronesl mnohem rezolutnější prohlášení než v květnu při rozpravě o Schengenu a migraci. Měl tenkrát Itálii a Francii důrazně napomenout, jako to již dříve v této rozpravě učinil pan poslanec Manfred Weber ze skupiny PPE.
<P>
Ve vynikajícím článku, jenž včera vyšel ve Financial Times, Mario Monti ostře kritizoval nemístný respekt vůči velkým členským státům a "kulturu slušnosti" vládnoucí v Radě, jež vedla k tomu, že členské státy rezignovaly na to, aby se vzájemně volaly k odpovědnosti za svá selhání. Já bych bez zbytečných servítků řekla, že si vzájemně mazaly med kolem úst. V případě zfalšovaných řeckých statistik tento přístup znamenal katastrofu. Je třeba, abychom na úrovni EU měli pravomoc rozhodovat o důležitých otázkách a činit příslušná opatření, ale také je zapotřebí poctivost, bez níž si není možné vzájemně důvěřovat.
<SPEAKER ID="066" NAME="Fiorello Provera" AFFILIATION="EFD">
(IT) Pane předsedající, dámy a pánové, viděli jsme, že žádná země nemůže čelit sama problému přistěhovalectví. Je nezbytné, abychom měli politiku pro řízení velkých migračních pohybů, která bude podporovat rozvojovou spolupráci a zajistí mnohostranné a dvoustranné dohody se zeměmi původu a zeměmi tranzitu.
<P>
Jak Itálie v současnosti zjišťuje, nové evropské nástroje pro vnější činnost bohužel nejsou používány v souladu s Lisabonskou smlouvou či jejími záměry. Postižené členské státy musí čelit uprchlické krizi prostřednictvím jednostranných iniciativ a nemohou se spolehnout na evropskou solidaritu. Žádám proto Komisi, aby definovala, za jakých okolností lze v intencích směrnice 2001/55/ES o poskytování dočasné ochrany hovořit o "hromadném přílivu vysídlených osob", a tak stanovila přesná a měřitelná kritéria, která bude možné považovat za trvale platná. Toto upřesnění je důležitým krokem, jenž podpoří účinnou společnou politiku v oblasti migrace a zajistí sdílenou odpovědnost.
<SPEAKER ID="067" NAME="Jean-Pierre Audy" AFFILIATION="PPE">
(FR) Pane předsedající, chtěl bych rovněž upřímně blahopřát paní ministryni Győriové, úřadující předsedkyni Rady, k jejímu výkonu předsednictví, rád bych zde přivítal místopředsedu Evropské komise a chtěl bych říci dvě poznámky.
<P>
První se týká Řecka. Myslím, že je nutné konsolidovat finanční situaci a navrhnou opatření na podporu růstu. Co se týče finanční konsolidace, je jasné, že vyrovnávat se s minulostí a zároveň plánovat budoucnost je velice obtížné. Navrhuji vytvořit cosi jako úvěrového prostředníka, jenž by mohl špatnému řeckému dluhu dát vhodnou finanční strukturu nebo ho převést na jiného vlastníka. Jelikož panuje politická shoda, že nesmíme připustit zásadní ztráty, nemohl by se třeba řecký dluh rozdělit, což by umožnilo řecké vládě soustředit se na budoucnost, zatímco tento prostředník by v zásadě prostřednictvím restrukturalizace řešil minulost?
<P>
Pokud jde o úrokové míry, zde je na místě, aby přispěly banky. Dosáhly totiž značného zisku, neboť nakupovaly dluhy na 16 %, a když pak klesly na 8 %, zdvojnásobil se jejich kapitál. Navrhuji také prošetřit finanční transakce se státním dluhem. Tento úkol by mohl být svěřen Evropskému orgánu pro cenné papíry a trhy. Úvěrové instituce se do jisté míry dopouštěly jedné z forem toho, co francouzské právo nazývá nekalou pomocí předluženému subjektu. Pochybily tudíž a způsobily škodu, za kterou musí poskytnout odškodnění.
<P>
Co se týče otázky růstu, musíme podpořit plán počítající s 1 miliardou EUR, který navrhl pan předseda Barroso, a musí se připravit řádný rozvojový plán pro Řecko. Souhlasím s návrhem pana poslance Cohn-Bendita, aby se pozornost zaměřila na vojenské výdaje, které činí 4 % HDP. Kdyby navíc Evropská unie dokázala urovnat spor mezi Tureckem a Kyprem, domnívám se, že by Řecko ušetřilo další 2 % HDP.
<P>
Taková a podobná opatření by mohla pomoci připravit rozvojový plán pro Řecko.
<SPEAKER ID="068" NAME="Edite Estrela" AFFILIATION="S&amp;D">
(PT) Pane předsedající, vůči nadcházejícímu zasedání Rady mám dosti malá očekávání, protože v Evropské unii převládá nejednota: místo rozhodnutí vidíme váhání, místo solidarity sobectví. V takovém stavu se Evropa nachází.
<P>
Podívejme se na případ Řecka. Nebudu hovořit o své vlasti, Portugalsku, protože se v něm nová vláda teprve ujala moci. Nemohu tudíž udělat nic víc, než v zájmu Portugalců a Evropy jí popřát hodně úspěchů. Hovořme tedy o Řecku. Řecko není jen tak nějaká země. Plnoprávným členem Evropské unie je již několik desetiletí a patří do Euroskupiny. Je důležité nezapomínat na to, že Řecko bylo kolébkou demokracie. Již pro tyto skutečnosti by se měla Evropská unie k Řecku chovat s větší úctou. Řekové nesou zodpovědnost za strašnou situaci, v níž se nacházejí, ale tuto odpovědnost nesou také evropské orgány.
<P>
Pan premiér Papandreou udělal vše, co bylo v jeho moci, aby Řecko dostal z této obtížné situace. S nesmírnou odvahou a důstojností přijal úsporná opatření, ať realizovatelná nebo nerealizovatelná. To, čím prochází Řecko, se jednou může týkat také Irska nebo Portugalska, Španělska nebo Belgie či Itálie nebo Francie. Evropským orgánům chci položit otázku: jak mohou země, které mají problémy, platit tak nehorázné úroky a zároveň snižovat schodek svého rozpočtu a veřejné dluhy a ještě podporovat růst a vytvářet pracovní místa? Nemyslíte, že při takovém způsobu léčení se tyto země ocitají v ohrožení života, a to nikoliv kvůli svým neduhům, ale kvůli použité léčbě?
<P>
To není správná cesta. Potřebujeme společný plán na obranu jednotné měny, k boji proti spekulacím se státními dluhy a k demaskování ratingových agentur, které především nesou vinu za krizi, v níž se nacházíme.
<SPEAKER ID="069" NAME="Charles Goerens" AFFILIATION="ALDE">
(FR) Pane předsedající, prvním preventivním opatřením, které je třeba udělat, pokud chceme předejít vzniku požáru obrovských rozměrů, je přestat si hrát s ohněm. Souhlasím se slovy pana Barrosa, že řecká vláda musí nejprve podniknout vše, co je v jejích silách, aby si doma udělala pořádek, a teprve pak přijdou na řadu kroky Evropské unie. Jinak řečeno, Řecko musí obnovit svoji důvěryhodnost.
<P>
Neměla by být stejná výzva k zodpovědnému chování adresována všem vládám v EU? Jsou si všichni političtí vůdcové vědomi dopadů svých výroků o Řecku, které pronesli v uplynulých 18 měsících? Je na čase, aby zítra Evropská rada skoncovala s nesváry svých členů.
<P>
Aby řecká krize nevyvolala tolik obávaný dominový efekt v celé eurozóně, jsou zapotřebí čtyři věci: za prvé, jednotné Řecko s plánem pro hospodářské a rozpočtové zotavení, za druhé, Evropská unie a Euroskupina sjednocené společným cílem, za třetí, o něco více času, zejména na privatizace, než se původně plánovalo, a za čtvrté, správně chápaná solidarita, jež bude zahrnovat nejen nové půjčky, ale především také technickou pomoc jednotlivých partnerů a zejména Komise.
<SPEAKER ID="070" NAME="Paulo Rangel" AFFILIATION="PPE">
(PT) Pane předsedající, v prvé řadě musím říci, že od tohoto zasedání Evropské rady očekávám velmi zodpovědné rozhodování, zejména s ohledem na atmosféru v hospodářské oblasti, v níž žijeme v posledních týdnech. Rada se musí chovat zodpovědněji než na svém posledním zasedání, kdy se čistě kvůli načasování voleb snažila odložit řešení problému o tři měsíce. Od zodpovědného rozhodování v podstatě očekávám, že lidé si budou vědomi toho, že hospodářské a finanční otázky mají pro Evropu klíčový a rozhodující význam, ale že slouží pouze primárnímu evropskému cíli, jímž je udržet mír.
<P>
Budeme-li přistupovat k problémům způsobem, jenž povede jen k tomu, že si členské státy přestanou vzájemně důvěřovat, že mezi jednotlivé země bude zaseta nedůvěra a že mezi severními a jižními a mezi centrálními a okrajovými státy vzniknou a prohloubí se neshody a rivalita, bude výsledkem úpadek Evropské unie.
<P>
Domnívám se, že na tomto zasedání Evropské rady jde bez ohledu na technická řešení nebo politické neshody o to uvědomit si, zda chceme nebo nechceme, aby evropský projekt nadále zůstal účinným projektem mírové strategie v Evropě. Myslím, že toto je v sázce.
<P>
Ve vystoupeních mnohých vedoucích představitelů, ať ze zemí, které mají potíže, nebo ze zemí, které platí a jsou čistými přispěvateli, vnímám jistou nezodpovědnost, která mnohdy dokonce hraje na strunu určitých velmi negativních národních vlastností. Proto a jen proto žádám vedoucí představitele evropských vlád, aby dali najevo smysl pro zodpovědnost a předložili řešení, která Evropě umožní najít cestu ven z této situace a vyřešit ji.
<SPEAKER ID="071" NAME="Gianni Pittella" AFFILIATION="S&amp;D">
(IT) Pane předsedající, dámy a pánové, jak před chvíli řekl pan poslanec Mauro, rozhodnutí evropských vlád týkající se krize jsou ovlivňovány vzájemnými obavami a nedůvěrou.
<P>
Evropa mi připomíná fotbalové mužstvo, které prohrává 2:0 a jeho hráči si myslí, že situaci mohou zachránit tím, že si nebudou vzájemně přihrávat a budou se snažit dát gól na vlastní pěst. Žádný zápas však nelze vyhrát na vlastní pěst. Dokonce ani Maradona nebo Pelé by nemohli tento krizový zápas vyhrát bez podpory. Řeckou krizi bylo možné dostat pod kontrolu již v raných stadiích. Místo toho jsme se jí hnali vstříc a nyní jsme se dostali do velice komplikované situace, kterou je třeba řešit tím, že zanecháme zničující žárlivosti a jednou provždy se vzdáme nefunkčních ekonomických receptů.
<P>
Měly bychom si nalít čistého vína a přiznat si, že mnozí současní předsedové vlád jsou druhořadými lídry. Nedokážou pochopit, že krizi určitě nezavinilo Řecko ani zadluženost států, ale finanční trhy, které až do nedávna nebyly regulovány. Vlády nám zase předhazují obvyklou otrávenou návnadu: dejme do pořádku své veřejné účty a uvidíme, kdo to přežije. Nepřežije to však nikdo a především to nepřežije nejdůležitější složka evropské společnosti. Místo toho se musíme snažit o růst tím, že zdroje nasměrujeme a zaměříme se na výzkum, odborné vzdělávání a na nejdůležitější výzvy a spustíme sérii kladných impulzů.
<P>
Konečně, o přistěhovalectví bychom měli hovořit přímo. Schengen by neměl být omezen, nanejvýš ho můžeme zpřísnit, ale neměl by být omezen, jelikož je nezcizitelným výdobytkem, jenž udržuje popularitu Evropské unie. Migrační toky je třeba z Bruselu řídit takovým způsobem, aby bylo odměňováno začleňování, solidarita a bezpečnost.
<SPEAKER ID="072" NAME="Marian-Jean Marinescu" AFFILIATION="PPE">
(RO) Pane předsedající, nadcházející zasedání Rady uzavře maďarské předsednictví. Na tomto předsednictví a jeho snahách je třeba ocenit, že dokončilo důležité úkoly včetně některých velmi kontroverzních.
<P>
Jedná se o velmi důležité zasedání, protože se ukáže, zda bude splněn evropský semestr. Členské státy se musí řídit doporučeními, aby se zabránilo ohrožení stability. Nyní je na čase, aby členské státy dokázaly, že se zodpovědně zavazují podřídit novému mechanismu.
<P>
Programy stability nebo konvergenční programy a vnitrostátní programy reforem jsou potřebné, ale nestačí. Je třeba shodnout se na smyslu správy ekonomických záležitostí. Parlament s velkým úsilím nalezl kompromis, jenž bude, doufejme, v zítřejším hlasování podpořen. Nyní je na řadě Rada, aby přijala tento pro Unii nesmírně důležitý balíček.
<P>
Schengenský prostor se nedávno stal hlavním předmětem debaty. Mechanismus hodnocení je nesporně zapotřebí vylepšit. Jednostranné zavedení hranic není řešením. Nebude-li určitý členský stát schopen dostát svým povinnostem na vnějších hranicích, bude potřeba uplatnit podpůrná opatření a zapojit agenturu Frontex.
<P>
Pokud se tím situace nevyřeší, Rada na základě doporučení Komise může kvalifikovanou většinou rozhodnout, že budou na omezenou dobu zavedeny hraniční kontroly. Domnívám se, že jednostranné zavedení hraničních kontrol, jako se to děje v současnosti, není řešením.
<P>
Schválení zprávy předsednictví o nástrojích na podporu začleňování Romů v Evropské unii a o závěrech týkajících se zahájení realizace strategie EU pro Podunají může představovat důležité kroky v provádění těchto politik, jež jsou pro Evropskou unii životně důležité.
<SPEAKER ID="073" NAME="Tunne Kelam" AFFILIATION="PPE">
Pane předsedající, slabost Paktu o stabilitě byla jedním z faktorů podílejících se na prohloubení této krize, která přerostla v krizi důvěryhodnosti.
<P>
V tomto ohledu nikdo není bez viny. Nyní jsme se dostali do nouzové situace, v níž mají význam pouze solidarita a odpovědnost, ale solidarita neznamená jen všichni za jednoho. Stejně tak znamená jeden za všechny. Každý členský stát musí přijmout svoji odpovědnost za Unii a začít jednat v zájmu společného dobra Evropy.
<P>
Opravdu potřebujeme více Evropy a více Evropy znamená více kázně včetně konkrétních opatření proti těm, kdo stále porušují pravidla.
<P>
Při obnově důvěryhodnosti eurozóny musí být úlohou Komise silněji a nezávisleji vykonávat správu ekonomických záležitostí a provádět dohled. Komise potřebuje mandát k tomu, aby mohla posuzovat ekonomickou situaci v členských státech, a díky tomu včas vydávat doporučení a varování.
<P>
Klíčovým bodem však bude politická vůle a schopnost uplatňovat pokuty. Jejich uplatňování by mělo být pravidlem, a nikoliv předmětem politického smlouvání. Úloha Rady by měla být v postupech, které vedou k udělení možných sankcí, náležitě omezena. Důvěryhodnost EU lze obnovit vyšší kvalitou statistik, která vyloučí, aby v budoucnu docházelo k manipulacím s fiskálními údaji a jejich falšování.
<P>
Moje vlast, Estonsko, před třemi roky čelila hluboké hospodářské krizi. Podnikli jsme však konkrétní kroky, vyrovnali jsme rozpočet a vstoupili do eurozóny. Lotyšsko také jednalo a očividně opět stojí na nohou.
<P>
Všichni za jednoho, jeden za všechny. Musíme všichni provést reformy našich společností. Snižování výdajů bolí, ale je to jediná cesta k obnovení růstu a stability.
<SPEAKER ID="074" NAME="Seán Kelly" AFFILIATION="PPE">
Pane předsedající, dnes se tu stále dokola hovoří o samém dávání a škrtech. Chtěl bych do tohoto chaosu vnést ještě jeden prvek, a sice "samé braní". Narážím tím zejména na úrokovou míru, kterou Evropská centrální banka stanovila mé vlasti, Irsku. S velkým odhodláním se snažíme dosáhnout cílů, ke kterým jsme se zavázali v souvislosti se záchranným balíčkem. Ale toto nám to neusnadňuje.
<P>
Naštěstí Evropský parlament a Komise vidí, že se s námi zachází nespravedlivě a neférově. Když někomu stanovíte takové úroky jako nám, je to jako byste topícímu se člověku, ke kterému posíláte záchranný člun, zároveň uvázali kolem krku mlýnský kámen.
<P>
Prosil bych Radu, aby nejlépe zítra snížila Irsku úrokovou míru. Pokud to udělá, opět začneme růst, splníme své závazky a budeme ukázkovým státem, zase znovu součástí Evropy.
<SPEAKER ID="075" NAME="Csaba Sándor Tabajdi" AFFILIATION="S&amp;D">
(HU) Pane předsedající, Evropská rada, doufejme, podpoří tři úspěšně zvládnuté cíle maďarského předsednictví: strategii pro Podunají, strategii pro integraci Romů a uzavření přístupových jednání s Chorvatskem. Hlavním cílem však bude přijetí "šestice návrhů", balíčku legislativních návrhů pro správu ekonomických záležitostí. Maďarští experti a diplomaté si za svoji vynikající práci zaslouží velkou pochvalu, protože se jim podařilo minimalizovat počet sporných bodů mezi Radou a Evropským parlamentem na několik málo otázek. Aby se jednání dostala z patové situace, maďarská vláda potřebuje najít kompromisy na co nejvyšší úrovni. Má-li na to vláda Viktora Orbána dostatečný politický kapitál, to je zatím otázkou. Bude pan ministr Matolcsy, jenž dříve otevřeně a nevybíravě útočil na evropský semestr, věrohodně schopen obhajovat posílení správy ekonomických záležitostí? Doufám, že na zasedání Rady je stále ještě možné dosáhnout průlomu. Evropa potřebuje, aby správa ekonomických záležitostí byla zavedena co nejdříve.
<SPEAKER ID="076" NAME="Ilda Figueiredo" AFFILIATION="GUE/NGL">
(PT) Pane předsedající, tato závažná hospodářská a sociální situace, která postihla několik členských států, si zaslouží, aby byla na blížícím se červnovém zasedání Evropské rady podrobena velmi důkladné reflexi, aby byla věnována důkladná pozornost jejím příčinám a aby byla přijata odpovědnost za stále neoliberálnější zaměření unijních politik, například pokud jde o privatizace nebo znehodnocení práce, které způsobuje prohlubování sociálních nerovností, hospodářských rozdílů a větší nezaměstnanost, chudobu a sociální vyloučení. Členové Rady jsou lhostejní k zápasu pracujících a běžných občanů a navrhují bohužel, aby neoliberální politiky, které již vyvolaly závažné krize v Řecku a Irsku a ohrožují Portugalsko a další členské státy, byly petrifikovány.
<P>
Nakonec to, oč se snaží, je usnadnit dosažení většího zisku z kapitálu a větších finančních spekulací, a to vždy na úkor těch stejných skupin: pracujících, mikropodniků, malých a středních podniků, zemědělců a lidí, na něž budou tyto škrty v investicích a úsporné politiky mít dopad.
<SPEAKER ID="077" NAME="Franz Obermayr" AFFILIATION="NI">
(DE) Pane předsedající, současná migrační politika EU selhala. Dokladem toho jsou plány Komise na zavedení takzvaných partnerství mobility, která mají dodat hromadnému přílivu osob ze severní Afriky zdání legálnosti. Paní komisařka Malmströmová vícekrát prohlásila, že Evropa je prý závislá na přistěhovalectví ze severní Afriky. Avšak záměrně se přehlíží, že mnohé členské státy musí řešit vysokou míru nezaměstnanosti, zejména mezi mladými lidmi. V Libyi se za posledních dvacet let počet obyvatel zdvojnásobil. Kdybychom do severní Afriky nechali otevřené dveře, tlak na trhu práce by ještě zesílil. Nepotřebujeme tedy více přistěhovalců ze severní Afriky, nýbrž přistěhovalectví je třeba úplně zastavit. Naši občané si v tomto ohledu nepřejí žádná partnerství mobility, nýbrž partnerství v oblasti zpětného přebírání osob. Naši spoluobčané nechtějí otevřené hranice, nýbrž si přejí znovuzavedení kontrol a posílení agentury Frontex. Když se bude na nadcházejícím zasedání Rady debatovat o "pokroku" v přistěhovalecké politice, měla by Rada uvážit i tyto věci.
<SPEAKER ID="078" NAME="Lena Kolarska-Bobińska" AFFILIATION="PPE">
(PL) Pane předsedající, většinu času jsme strávili diskusí o krizi v Řecku, a to plným právem, neboť se jedná o problém obrovských rozměrů. Avšak během včerejší diskuse nás pan Barroso požádal také o podporu ve věci Schengenu. To, že pan Barroso požádal Parlament o podporu, určitě znamená, že předpokládá velmi obtížnou situaci a náročná jednání s předsedy některých vlád. Chtěla bych připomenout, že schengenský prostor a volné cestování po Evropě, které přinesl, byly symbolem svobody a Evropské unie a pro mne osobně jako Polku a pro všechny polské občany byly jedním z hlavních pozitiv a největších předností Evropské unie. Nemůžeme připustit, aby tato svoboda byla omezena nebo aby se schengenský prostor rozpadl, protože právě takováto rozhodnutí a politiky rozhodují o tom, jak je EU vnímána. Proto bych chtěla vyzvat nejen k tomu, abychom schengenský systém bránili, ale také, aby se Rumunsko a Bulharsko staly jeho součástí, nebo spíše do něj co nejdříve zapojily.
<SPEAKER ID="079" NAME="Bogusław Liberadzki" AFFILIATION="S&amp;D">
(PL) Pane předsedající, bylo pro mne velkým uspokojením sledovat dva tábory, jež v dnešní rozpravě vykrystalizovaly, pokud jde o příčiny současného stavu a doporučení, co s tím: na jedné straně neoliberálové a na druhé straně levicoví poslanci. Je zřejmé, že po tolika měsících diskusí o situaci v Evropě jsme došli k závěru, za prvé, že hrozba je příliš velká, a za druhé, že spolupráce je nezbytná. V souvislosti s tím mne potěšilo, když pan Barroso dnes řekl, že Komise předloží návrh daně z finančních transakcí. Jsem rád, že to udělá. Je ostuda, že ještě nemáme v rukou finální návrh, ale to, že existuje alespoň nějaký návrh, velmi vítám. Dovolíte-li, zdůraznil bych ještě jednu věc: v současnosti se zaměřujeme na eurozónu, ale v Evropské unii existuje také "zóna bez eura" a měli bychom zajistit, aby se také nedostala do potíží.
<SPEAKER ID="080" NAME="Simon Busuttil" AFFILIATION="PPE">
(MT) Pane předsedající, pokud jde o otázku přistěhovalectví, očekáváme od zítřejšího zasedání tři věci. Za prvé, že bude uhájen schengenský prostor, protože pro naše občany je symbolem svobody a představuje pro ně jeden z nejviditelnějších rysů Evropské unie. Za druhé, očekáváme sdílenou odpovědnost nejen na vnitřních hranicích, ale také na vnějších. To bude vyžadovat posílení agentury Frontex, větší solidaritu a spravedlivé rozdělení odpovědností. Vyžádá si to také větší míru spolupráce se zeměmi jižního sousedství, ve kterých proběhla revoluce. Především je však zapotřebí, aby na zítřejším zasedání existovala skutečná politická vůle. Bude-li chybět, pak vždy zůstaneme jen u slov.
<SPEAKER ID="081" NAME="Maroš Šefčovič">
místopředseda Komise. - Pane předsedající, dnešní živá a vzrušená diskuse je jasným důkazem toho, že program zasedání Evropské rady je významný a zásadně důležitý pro budoucnost Evropy.
<P>
Při většině svých kroků jsme měli na zřeteli Řecko. Víme, že situace v Řecku je velmi složitá a že neexistují jednoduchá řešení. Souhlasím se všemi, kdo tu uvedli, že je velmi důležité ukázat řeckým občanům, že ve hře nejsou jen škrty a úsporná opatření, ale že na konci tunelu zase uvidí světlo a že opravdu můžeme Řekům pomoci vrátit se zpět na cestu růstu.
<P>
Úsporná opatření proto musí být doprovázena politikami a opatřeními podporujícími růst. Naprosto nepochybuji o tom, že Evropská unie a Komise to dokážou. Můžeme pomoci Řecku posílit administrativní kapacitu. Můžeme pomoci Řecku lépe čerpat prostředky ze strukturálních fondů a použít je ve strategických odvětvích podporujících růst a můžeme jeho orgánům pomoci zlepšit výběr daní.
<P>
Víme, jak nejrůznějším zemím pomoci zlepšit vzdělávací systémy. Myslím, že to vše můžeme udělat hned a Komise je připravena takto postupovat. Jsme připraveni vytvořit programy technické pomoci, které doplní obtížná úsporná opatření, jež musí řecké orgány provést. Tímto bychom chtěli jasně ukázat, že Evropě na Řecku záleží. Evropa je založena na solidaritě a může pomoci zemi, která se dostane do takto těžké situace.
<P>
Stejný signál však musí vzejít od řeckých politiků. Můžeme se snažit ze všech sil, ale je třeba, aby řecké orgány jasně ukázaly jednotu, aby projevily jasné odhodlání řešit složité problémy své země. Já i Komise se na řecké politické představitele obracíme s touto naléhavou žádostí: spolupracujte, předveďte nám jednotu, ukažte, že se shodnete v přístupu k velmi obtížným otázkám. Teď je vhodný čas a bylo by to velmi zodpovědné gesto.
<P>
K velmi důležitému bodu, totiž závěru evropského semestru, se mnoho z vás nevyjádřilo. Přesto se ho dotknu, protože potřebujeme, aby nám poslanci Evropského parlamentu pomohli tím, že se obrátí na své voliče a vysvětlí jim, že evropský semestr skončil, ale že právě začínají vnitrostátní semestry. Myslím, že víme, musíme dělat. Pro každý členský stát jsme připravili velmi adekvátní, otevřená a konkrétní doporučení, ale nyní je zapotřebí, aby orgány a vlády jednotlivých členských států skutečně předložily a provedly reformy. Jenom tak zlepšíme kvalitu a konkurenceschopnost evropského hospodářství a vdechneme mu nový život.
<P>
Rád bych znovu potvrdil, že Evropská komise navrhne daň z finančních transakcí. Museli jsme provést velmi důkladné posouzení dopadů, které se již blíží k závěru. Bude to jeden z našich návrhů a našich příspěvků do celosvětové diskuse o těchto velmi důležitých otázkách. Evropa v této záležitosti opět půjde v čele a doufáme, že naši světoví partneři se k nám přidají.
<P>
Někteří z vás hovořili o schengenském prostoru a o tom, jak je důležité, abychom zavedli vysoce kvalitní přistěhovalecké politiky. Chtěl bych vás ujistit, že jsme si velice dobře vědomi toho, že svoboda a právo osob na volný pohyb v rámci Evropy jsou jedním z nejdůležitějších výdobytků, který bychom měli opatrovat. Komise bude jednat jako strážce Smluv, a pokud budou zpochybňovány základy těchto projektů, bude připravena zasáhnout.
<P>
S ohledem na nedávný vývoj musíme také uznat, že potřebujeme komplexní řešení všech aspektů migrace a musíme upevnit důvěru v systém. Komise je proto přesvědčena, že spíše než jednostranné iniciativy členských států s cílem obnovit kontroly na vnitřních hranicích je adekvátním řešením pouze koordinovaný postup Společenství.
<P>
Potřebujeme také účinnější společný evropský azylový systém, jenž zajistí větší míru ochrany. Uděláme maximum pro to, aby tento systém byl nejpozději v roce 2012 uveden do chodu. Takový je přístup Komise a doufám, že nalezne podporu Evropského parlamentu a členských států.
<P>
Dovolte, abych se stručně vyjádřil ke správě ekonomických záležitostí a "šestici návrhů". Slyšeli jste již stanovisko předsedy Komise a budete mít možnost podrobněji toto téma prodiskutovat s mým kolegou, komisařem Olli Rehnem. Chtěl bych zdůraznit pouze jednu věc, a sice že je důležité, aby došlo k dohodě co nejdříve, protože nás tlačí čas a potřebujeme nové nástroje, abychom v budoucnosti mohli řídit evropské ekonomiky lepším a spolehlivějším způsobem.
<P>
Závěrečná poznámka se týká Chorvatska. Myslím, že je pravý čas a je na místě Chorvatsku poblahopřát, protože se blíží jeho historická chvíle. Domnívám se, že toto by nemělo být velmi pozitivním signálem pouze pro Chorvaty, ale také pro všechny západní balkánské země.
<P>
Rád bych poblahopřál rovněž Evropskému parlamentu a jeho zpravodaji, panu poslanci Swobodovi, a také maďarskému předsednictví, jež svojí vynikající prací posunulo tuto záležitost o velký kus dopředu, díky čemuž právě nyní máme tyto velmi dobré výsledky.
<P>
Na závěr děkuji paní ministryni Enikő Győriové. Mnohokrát opakovala, že chce vykonávat předsednictví, jež bude vstřícné k Parlamentu. Myslím, že svojí častou přítomností zde ve sněmovně to potvrdila. Chtěl bych jí rovněž poděkovat za vynikající spolupráci s Komisí.
<SPEAKER ID="082" NAME="Enikő Győri">
úřadující předsedkyně Rady. - (HU) Pane předsedající, pane komisaři, dámy a pánové, dovolte, abych při této poslední příležitosti, kdy se účastním plenárního zasedání, promluvila svojí mateřštinou. Jak jsme slyšeli, mnozí poslanci z různých skupin na závěr řekli, že maďarské předsednictví odvedlo dobrou práci, a tak bych vám všem chtěla nejprve poděkovat za toto uznání. Osobně jsem přesvědčena, že se opravdu vyplatí vykonávat v Evropské unii předsednictví tak, aby bylo vstřícné k Parlamentu.
<P>
Pan předseda Barroso se vyjádřil k "šestici návrhů" a místopředseda Komise, pan Šefčovič, hovořil o jednáních s Chorvatskem a dalších bodech. Postup spolurozhodování v Evropské unii dává Radě a předsednictví možnost navázat osobní vztahy s velkým počtem poslanců a umožňuje, aby jednotlivé orgány navzájem lépe poznaly problémy těch druhých, což je, jak jsem přesvědčena, pro nás pro všechny velkou příležitostí.
<P>
Děkuji vám, že jste dnes uspořádali tuto rozpravu. Jsem přesvědčena, že v základních principech a hodnotách, o nichž tu dnes bylo mnoho řečeno, hovořilo se dokonce o koncepcích evropské integrace, se shodujeme a musím podotknout, že ve většině projevů poslanců se odrážela tato vzájemná shoda. Souhlasíme rovněž s tím, že Evropská rada musí v současné době řešit nesmírně obtížné otázky. Osobně bych šetřila slovy "historický mezník", protože jsem toho názoru, že pokud se určitá slova nadužívají, oslabuje se tím jejich význam.
<P>
Zcela souhlasím, že strach a nedůvěra jsou špatnými rádci a že vedoucí představitelé EU by se na zasedáních zítra a pozítří neměli nechat vláčet těmito emocemi. Mým krédem a také krédem maďarského předsednictví je, že bychom měli všechny své kroky zakládat na důvěře - dokonce bych řekla na vzájemné důvěře -, na přijímání odpovědnosti a na solidaritě. Ostatně k tomu jste nás sami vybízeli. Na tomto musíme stavět, ať jde o hospodářskou politiku, reformy Schengenu, azyl nebo rozšiřování. Řešením, které navrhovala velká většina, je více Evropy a silnější Evropa. Maďarské předsednictví v uplynulých šesti měsících vykonávalo svoji práci právě s tímto úmyslem. Jsme vskutku pevně přesvědčeni, že řešením našich společných problémů je hlubší integrace.
<P>
Nyní bych vás ráda informovala o záležitostech, které maďarské předsednictví dostalo za úkol na předcházejících zasedáních Evropské rady, a zejména o tom, jaké výsledky a úspěchy představíme na zítřejší vrcholné schůzce, protože jsme se s vámi konec konců museli dohodnout na určitých záležitostech a museli jsme dospět k dohodě také v jiných otázkách.
<P>
Dovolte, abych začala hospodářskými otázkami. O evropském semestru jsme již hovořili a ráda bych poděkovala panu místopředsedovi Šefčovičovi, protože skutečně stojí za to informovat veřejnost, k čemu tento semestr je. Jeho smyslem je přinést potřebnou transparentnost, abychom věděli, jak si jednotlivé členské státy vedou, a mohli jim tak včas vyslat varovné signály. Vítám, že Evropský parlament tento postup velmi pozorně sledoval. V tomto evropském semestru vybízíme členské státy, aby v oblasti rozpočtového řízení dodržovaly přísnější pravidla, a zároveň klademe základy úsilí o růst, jenž bude spočívat v tvrdé práci a tvořivosti.
<P>
Pokud jde o "šestici návrhů", o tomto tématu se bude zde ve sněmovně za chvíli důkladně diskutovat. Dovolíte-li, uvedla bych dva důvody, proč bych upřednostňovala, aby byla přijata současná dohoda. Za prvé proto, že tento balíček je dobrý. Je lepší než původní návrh Rady. A za druhé proto, že Rada učinila Parlamentu ústupky ve všech sporných otázkách, o kterých se jednalo. Učinili jsme ústupky dokonce i v otázce hlasování obrácenou kvalifikovanou většinou. Musím tudíž vyjádřit nesouhlas s názorem pana poslance Lambsdorffa, že až na hlasování obrácenou kvalifikovanou většinou je celý balíček bezzubý. Předností tohoto balíčku právě je, že do celého systému zavádí několik pojistek, jejichž prostřednictvím bude možné v budoucnosti zabránit opakování podobných krizí, jako byla ta z roku 2008.
<P>
Pokud jde o volný pohyb osob, dovolte, abych připomenula, že dne 9. června na zasedání Rady pro spravedlnost a vnitřní věci maďarské předsednictví jednomyslně přijalo závěr, že volný pohyb osob musí být zachován, že je třeba přezkoumat opatření, která již máme k dispozici, a že v mimořádných situacích můžeme přijmout mimořádná opatření teprve tehdy, až vyčerpáme ta stávající a skutečně se objeví nové problémy, které by vyžadovaly změnu stávajícího acquis, a že detailně se tato opatření budou řešit, až bude na stole konkrétní legislativní návrh, což by, pokud je mi známo, mělo být letos na podzim.
<P>
Právě jsem dostala zprávu, že souběžně s tímto plenárním zasedáním se Rada dohodla na poslední otevřené otázce stran agentury Frontex, takže jednání o posílení agentury Frontex byla úspěšně dokončena. Děkuji Parlamentu za spolupráci.
<P>
Dalším úkolem, který nám zadala Evropská rada, bylo navýšení úvěrové kapacity Evropské investiční banky a v této věci jsme dokázali s Parlamentem dosáhnout dohody, což je další z našich úspěchů, a jsem přesvědčena, že se jednalo o důležitý krok k uklidnění situace v severoafrických zemích.
<P>
Nyní musím udělat stručnou odbočku a reagovat na slova pana poslance Tabajdiho. Musím odmítnout jeho poznámky na adresu členů maďarské vlády, za kterými se podle mého názoru skrývá vnitropolitická motivace. Za prvé, byla bych ráda, kdybyste se na práci ministra hospodářství Györgyho Matolcsyho přeptal svých kolegů z Hospodářského a měnového výboru, protože atmosféra na včerejším slyšení byla poněkud jiná, než jste tu dnes naznačil. Doporučovala bych vám také, abyste si přečetl odpovědi členských států na návrhy, které Komise předložila k evropskému semestru. Každý má právo reagovat na jejich obsah a kritizovat ho, protože celý tento projekt funguje na základě diskuse a výměny názorů v Evropské unii, a je pravdou, že mnohé členské státy již obsah těchto návrhů kritizovaly. Za druhé, chtěla bych obrátit vaši pozornost k jednomu z důležitých rysů maďarského předsednictví, jenž byl klíčem k našemu úspěchu při dosahování dohod s evropskými orgány v tolika záležitostech, a tímto rysem bylo respektování Smluv a pravomocí jednotlivých orgánů. "Šestici návrhů" jsme předložili Radě s vědomím, že maďarské předsednictví udělalo pro dosažení dohody vše, jak nás pochválil pan předseda Barroso a vaši kolegové z tohoto Parlamentu na zasedáních výborů. Nyní tedy tento balíček předkládáme Evropské radě, jejímž předsedou je Herman Van Rompuy, a ten rozhodne o dalších krocích.
<P>
V neposlední řadě bych chtěla hovořit o přistoupení Chorvatska. Jak jsem řekla prve, formulaci "historický mezník" bych používala opatrně. Domnívám se však, že v případě Chorvatska se nacházíme v historickém okamžiku, protože zemím západního Balkánu vzkazujeme velmi důležitou věc, totiž že mají v Evropské unii budoucnost. Upřímně doufám, že hlavy států a předsedové vlád EU zítra a pozítří učiní politické rozhodnutí o přistoupení Chorvatska a že na závěr maďarského předsednictví, nejpozději dne 30. června, budou uzavřena příslušná jednání. Evropská komise neúnavně pracovala, aby mohla dne 10. června zveřejnit pozitivní zprávu. Mohu vás ujistit, že Chorvaté i maďarské předsednictví pracovali ve dne v noci, aby toho mohlo být dosaženo. Pracovní skupiny Rady se scházely každý den, abychom mohli tuto práci dokončit.
<P>
Na závěr bych ráda poděkovala nejen této sněmovně - což jsem ostatně již učinila -, ale také našim partnerům v trojici předsednictví, Španělsku a Belgii, za vynikající spolupráci a za to, že jsme dokázali dokončit osmnáctiměsíční program trojice předsednictví. Dovolte, abych popřála Polsku hodně zdaru a aby jeho předsednictví bylo vstřícné vůči Parlamentu.
<SPEAKER ID="083" NAME="Předsedající">
Rozprava je ukončena.
<P>
Písemná prohlášení (článek 149)
<SPEAKER ID="084" NAME="Carlos Coelho" LANGUAGE="PT">
Nadcházející zasedání Evropské rady bude obzvláště důležité, protože hlavní náplní diskuse budou dva velmi významné aspekty evropské integrace. Tím prvním je ekonomická integrace zastoupená balíčkem opatření pro správu ekonomických záležitostí, jenž by měl umožnit najít nejlepší řešení jak se dostat z hospodářské a finanční krize a také konkrétní opatření pro země, jež se nacházejí ve zvláště obtížné hospodářské situaci. Za tímto účelem by Rada měla vyslat jasný signál o solidaritě a odpovědnosti. Za druhé, problémy a velké migrační tlaky, které v této době zažíváme, nemohou sloužit jako záminka pro oslabování velmi úspěšného Schengenu, jenž se stal synonymem volného pohybu. Nemůžeme u takto úspěšného podniku provést obrat o sto osmdesát stupňů, nýbrž ho musíme chránit, posilovat a rozvíjet. Doufám, že Rada na nadcházejícím zasedání v tomto smyslu vyšle jasný a hlasitý signál a zdůrazní, že je třeba, aby členské státy dodržovaly a řádně a účinně prováděly schengenská pravidla. Musí věnovat pozornost tomu, že je třeba zlepšit solidaritu a sdílení povinností mezi členskými státy a posílit pravomoci agentury Frontex a navýšit její zdroje. Musí rovněž zdůraznit, že je třeba vytvořit skutečný schengenský hodnotící mechanismus, jenž bude kontrolovat dodržování pravidel a hraničních kontrol, zjišťovat problémy, pomáhat je řešit a v krajním případě trestat členské státy, které chronicky neplní své povinnosti.
<SPEAKER ID="084" NAME="João Ferreira" LANGUAGE="PT">
Dramatické dopady takzvaných úsporných opatření jsou jasně vidět. Jak mnozí lidé před rokem varovali, program Mezinárodního měnového fondu a Evropské unie pro Řecko nevedl pouze k ekonomické katastrofě a sociální zkáze, ale potvrdil také, že není schopen splnit ani cíle, které byly důvodem pro jeho existenci: nebyly splněny cíle v oblasti snižování schodku, řecký veřejný dluh nyní již určitě dosahuje zhruba 170 % a úrokové míry, které trhy požadují za veřejný dluh, prudce stouply. Evropská rada však připravuje nový ostrý výpad. Kromě zcela identicky naplánovaných programů Mezinárodního měnového fondu a Evropské unie, které chtějí provádět v Irsku a již také v Portugalsku, se chystají posílit útok na Řecko a ještě více ždímat jeho lid.
<P>
Jsou to nejnovější kroky procesu vměšování a vydírání, jenž má otevřeně koloniální ráz. Správu ekonomických záležitostí mají v úmyslu použít k institucionalizaci a petrifikaci intervenčních politik a opatření spojených se současnými pokračujícími příklady vměšování Mezinárodního měnového fondu a EU. Chtějí, aby se "podmíněnost" stala trvalým prvkem a stejně tak vnější kontrola účtů a politik členských států, které jsou podrobovány bedlivému dohledu hlavních mocností EU. Nedodržení (nebo pouhá hrozba nedodržení) jejich diktátu by znamenalo tvrdé tresty. Tento vývoj je nepřijatelný a ukazuje, jak zpátečnická, reakcionářská a antidemokratická Evropská unie ve skutečnosti je.
<SPEAKER ID="085" NAME="Lidia Joanna Geringer de Oedenberg" LANGUAGE="PL">
Nacházíme se v klíčovém okamžiku, v němž se při rozhodování o balíčku opatření pro správu ekonomických záležitostí rozhoduje o hospodářské budoucnosti Evropy. Navíc za několik dní EU rozhodne o dalším balíčku ekonomické pomoci Řecku. Domnívám se, že východiskem z krize je hlubší ekonomická integrace Evropy, a nikoliv další sankce nebo omezení. Evropskou unii v současnosti tvoří jak země eurozóny, tak i ty ostatní, a je sice pravda, že eurozóna má společnou měnu, ale také zahrnuje 17 trhů s dluhopisy a 17 vládních strategií rozvoje.
<P>
Moje politická skupina, skupina Pokrokové aliance socialistů a demokratů v Evropském parlamentu, je tudíž pro to, aby byla přijata pozitivní řešení, jako je například hlubší ekonomická integrace. Jsme také toho názoru, že náklady by měly nést ti, kdo jsou zodpověděni za hospodářskou krizi, a nikoliv její oběti, například řečtí občané, a proto jsme pro zavedení daně z finančních transakcí.
<P>
Nadcházející zasedání Evropské rady je také posledním zasedáním za maďarského předsednictví Rady, jež si nezasluhuje patřičnou chválu, protože řadu projektů v agendě EU, na nichž předsednictví pracovalo, včetně projektů v oblasti správy ekonomických záležitostí, zastínily politické otázky jako například mediální zákon nebo maďarská ústava. Doufám, že Polsko, jež se jako další ujme předsednictví, si nevezme příklad ze svých sousedů a že předvolební kampaň do Sejmu nezastíní jeho úspěchy.
<SPEAKER ID="086" NAME="Sylvie Guillaume" LANGUAGE="FR">
Jsem zvědavá, jaký bude výsledek tohoto zasedání Rady. Očekává se, že na něm bude možnost prodiskutovat pokrok dosažený při provádění azylové a přistěhovalecké politiky a následky arabských revolucí na evropské hranice. Pokud jsme se rozhodli využít tuto příležitost k posílení kontrol na vnějších hranicích, pak je nutno rovnou říci, že jsme si zase vybrali špatný cíl. Nestačí provádět pouze represivní politiku, která je, jak dobře víme, neúčinná a je příčinnou velkého utrpení lidí. Nezapomínejme, že na dveře Evropy klepou lidé, kteří potřebují ochranu, a tyto dveře pro ně zůstávají zavřeny, což účelově zdůvodňujeme vysokými náklady a zneužíváním. V návaznosti na poslední Světový den uprchlíků trvejme především na naší odpovědnosti, kterou jako Evropané máme a kterou se členské státy bojí přijmout, což je chyba. Jinak se může stát, že stanovená lhůta, rok 2012, k níž se tytéž členské státy zavázaly, nebude vůbec dodržena.
<SPEAKER ID="087" NAME="Zita Gurmai" AFFILIATION="S&amp;D">
písemně. - Připravujeme se na nabité zasedání Evropské rady, jehož význam podle mne bude dokonce historický. Maďarské předsednictví se může pochlubit určitými důležitými úspěchy: strategií pro Podunají a strategií pro integraci Romů. Pevně však doufám, že po kvalitní a profesionální práci, kterou udělali, budou mít dostatečnou politickou váhu a energii k dosažení důležitých cílů v dalších oblastech, jako je například přistoupení Chorvatska, migrace a velice naléhavá otázka správy ekonomických záležitostí. Musí se intenzivně snažit dosáhnout shody mezi 27 členskými státy, v níž se bude odrážet jednota Evropy a ochota překonat krizi a zachovat jádro evropské integrace. Velmi na mě zapůsobilo, že má vlast vykonává své první předsednictví v tak náročném období a doufám, že zasedání Evropské rady, jež se bude konat tento týden, naplní očekávání.
<SPEAKER ID="088" NAME="Andreas Mölzer" AFFILIATION="NI">
písemně. - (DE) Zatímco světový přeborník v oblasti přistěhovalectví, Kanada, přitahuje vysoce kvalifikované migranty více než jakákoliv jiný region na světě, přičemž ti, kdo nejsou schopni se tam uživit, také zase rychle odcházejí, Evropa provozuje politiku jakési "milosrdné migrace pro nekvalifikované". Většina Afričanů, kteří přicházejí do Evropy, ve skutečnosti nejsou uprchlíci, ale ekonomičtí migranti. Tyto čachry s lidmi vydávanými za "uprchlíky" a humanitárním požadavkem na poskytnutí azylu nenapravitelně poškozují azylový systém.
<P>
Evropská azylová politika je kvůli nežádoucím vedlejším dopadům předchozích návrhů odsouzena k neúspěchu: dublinské nařízení mělo zabránit azylové turistice. Země s lehce dostupnými vnějšími hranicemi jsou nyní zavaleny uprchlíky, ale přesto většina žadatelů o azyl přichází do zemí, které mají nejštědřejší systém sociálního zabezpečení. Dalo se předpokládat, že dostanou-li žadatelé o azyl stejná práva v oblasti přístupu na trh práce a k sociálnímu zabezpečení jako státní občané, posílí to ekonomickou migraci.
<P>
Nelegální přistěhovalce v důsledku posílení jejich práv téměř nelze vyhostit. Jednotné azylové právní předpisy by byly žádoucí pouze za předpokladu, že by byly založeny na nejpřísnějším azylovém zákoně, jako je například ten dánský, a že jejich porušování, například udělování turistických víz nelegálním přistěhovalcům, by nezůstalo bez následků.
<P>
Evropský azylový systém vybudovaný na zásadách dobročinnosti a na amatérismu je nutno rozhodně zavrhnout. Je třeba konečně jasně rozlišovat mezi uprchlíky s nárokem na azyl a ekonomickými migranty. Kromě toho je třeba posílit agenturu Frontex a uzavřít další dohody o zpětném přebírání. Nelegální přistěhovalci musí být důsledně vyhošťováni.
<SPEAKER ID="089" NAME="Cristian Dan Preda" LANGUAGE="RO">
Z programu zasedání Evropské rady ve dnech 23. a 24. června bych se chtěl dotknout otázky přistoupení Chorvatska. Chtěl bych předeslat, že jsem velmi rád, že mé stanovisko, které našlo podporu v pozměňovacím návrhu k usnesení o zprávě o pokroku Chorvatska za rok 2010, jejž jsem předložil společně s kolegou Berndem Posseltem, postupně dochází naplnění. Proto vítám dohodu o uzavření jednání s Chorvatskem do konce tohoto měsíce, jíž bylo dosaženo na Radě pro obecné záležitosti. Doufám, že Evropská rada formálně stvrdí toto rozhodnutí. Po šesti letech jednání je na čase vyjádřit Chorvatsku uznání za jeho úsilí o splnění přístupových kritérií. Doufám, že v roce 2013 budeme moci přivítat Chorvatsko jako 28. členský stát. Rozhodnutí Rady bude velmi důležitým signálem pro celý západní Balkán a povzbudí vlády tohoto regionu, aby pokračovaly v reformách. Jedná se o dlouhý proces vyžadující oběti. Úsilí o integraci se však nakonec vyplatí. Vítám současně kladný postoj chorvatských orgánů, aby se až do data přistoupení jako dodatečná pobídka nadále používal mechanismus monitorování. V žádném případě by však nemělo být možné prodloužit jeho používání i po tomto datu.
<SPEAKER ID="090" NAME="Joanna Senyszyn" LANGUAGE="PL">
Jedním z témat, o nichž se bude rokovat na nadcházejícím zasedání Rady, bude schengenský prostor. V této souvislosti bych chtěla sněmovnu upozornit na to, že se stále více hovoří o obnovení hraničních kontrol. Dánsko se chystalo přijmout příslušné rozhodnutí. Důvody, které pro to bývají uváděny, totiž boj proti přeshraniční trestné činnosti a nárůst nelegálního přistěhovalectví, jsou velmi vážné, ale tyto problémy nelze vyřešit uzavřením hranic. Takový postup je v rozporu s nařízeními EU o volném pohybu zboží a služeb. Vedlo by to také k nárůstu xenofobie a k posilování vlivu stran utíkajících se k populistické a nacionalistické rétorice.
<P>
Nejvíce ze všeho potřebujeme společné a účinnější řešení ochrany vnějších hranic EU a jednotné normy v oblasti přistěhovalecké politiky pro všechny členské státy. V této souvislosti bych chtěla Evropskou komisi vyzvat, aby buďto trvala na svém rozhodném odporu k obnovení hraničních kontrol, nebo aby stanovila společná, jednotná a uvážlivá pravidla, kritéria a mechanismy pro jejich eventuální obnovení.
<SPEAKER ID="091" NAME="Silvia-Adriana Ţicău" AFFILIATION="S&amp;D">
písemně. - (RO) Za prvé, společně s kolegy poslanci sdílím názor, že bychom Řecku měli projevit solidaritu. Evropská unie musí k tomuto rozhodnutí zaujmout pevný a jednotný postoj.
<P>
Za druhé, schengenský prostor je jedním z největších výdobytků EU a jeho zásady je třeba dodržovat a hájit. V této souvislosti si myslím, že je nepřijatelné jak obnovení hraničních kontrol v schengenském prostoru, tak zavedení dodatečných kritérií pro členské státy, které by se rády připojili k schengenskému prostoru a splňují stanovená technická kritéria.
<P>
Za třetí, vítám, že Evropská rada přijme strategii EU pro Podunají. Spolupráce zemí v Podunají má za sebou dlouhou historii. Jedna z prvních evropských institucí, Evropský výbor pro Podunají, byla založena v roce 1856, ústředí měla v rumunském městě Galati a jejím cílem bylo zajistit svobodné plavení po Dunaji. Žádám příslušné členské státy, aby učinily provádění této strategie svojí prioritou, a zajistily tak ekonomický a sociální rozvoj více než 120 milionům obyvatel žijících v tomto makroregionu.
<P>
Za poslední, vyzývám Evropskou radu a členské státy, aby zrušily překážky, které brání volnému pohybu rumunských a bulharských pracovníků. Odstraněním těchto překážek budou dodrženy základní zásady EU, jako je volný pohyb osob a solidarita.
<SPEAKER ID="091" NAME="Angelika Werthmann" AFFILIATION="NI">
písemně. - (DE) Evropská rada se plánuje na svém zasedání věnovat několika záležitostem. Ohledně řecké krize má být konečně jasně řečeno, že Evropská unie neznamená, že jeden jen dává a druhý jen přijímá, ale že EU funguje na principu "každý dává a přijímá". To však také znamená, že pokud určitá země obdrží pomoc, musí se také řídit opatřeními, která za tímto účelem byla stanovena. Zdokonalení Paktu o stabilitě a růstu je samozřejmě velmi vítané jednoduše pro to, aby se v budoucnu zabránilo dalším finančním katastrofám členských států. Pokud jde o plánované přistoupení Chorvatska, je třeba přivítat, že Chorvatsko splňuje přístupová kritéria, nicméně je nutno si položit otázku, z čeho vlastně bude financováno oněch zhruba 500 milionů EUR, na něž má Chorvatsko nárok.
