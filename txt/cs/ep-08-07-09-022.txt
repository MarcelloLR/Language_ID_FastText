<CHAPTER ID="022">
Společné konzulární pokyny: prvky biometrické identifikace a žádosti o víza (rozprava)
<SPEAKER ID="502" NAME="Předsedající">
Příštím bodem je zpráva předložená paní Sarah Ludfordovou jménem Výboru pro občanské svobody, spravedlnost a vnitřní věci o návrhu nařízení Evropského parlamentu a Rady, kterým se mění Společná konzulární instrukce k vízům pro diplomatické mise a konzulární úřady v souvislosti se zavedením biometrických prvků včetně ustanovení o organizaci přijímání a zpracování žádostí o víza. (KOM (2006) 0269 - C6-0166/2006 -.
<SPEAKER ID="503" NAME="Jacques Barrot">
místopředseda Komise. - (FR) Pane předsedající, podle mého názoru se o tomto návrhu hlasuje ve fázi, kdy probíhají diskuse, přičemž nebyly ještě dostatečně prozkoumány všechny možnosti jak dosáhnout dohody v prvním čtení. Poté, co dne 29. listopadu 2007 Výbor pro občanské svobody, spravedlnost a zahraniční věci přijal návrh zprávy, slovinské předsednictví se pokusilo dosáhnout shody mezi členskými státy v otázce přeformulování několika aspektů textu, a přihlédnout tak k obavám Evropského parlamentu.
<P>
Navzdory tomu panoval nesouhlas se zprávou, kterou Výbor přijal a která se týkala tří hlavních témat. Prvním z nich byla věková hranice pro odebírání otisků prstů, druhým byla diplomatická a konzulární imunita poskytovaná v oblasti externích poskytovatelů služeb a třetím byly podmínky pro využívání těchto externích poskytovatelů služeb společně s otázkou vízových poplatků. V souvislosti s těmito třemi tématy slovinské předsednictví navrhlo nové znění, a vzalo tak v úvahu změny navrhované Parlamentem.
<P>
Na rozhovorech ministrů tripartity probíhajících dne 17. června se diskuse v zásadě soustředila na otázku diplomatické a konzulární imunity pro externí poskytovatele služeb a z ní vyplývající důsledky a přenos údajů, aniž by bylo dosaženo nějaké dohody. O ostatních tématech se nejednalo. Od té doby v rámci Výboru pro občanské svobody, spravedlnost a vnitřní věci neproběhla žádná nová diskuse.
<P>
Další technické údaje poskytnuté zpravodajce Komise v souvislosti s nesmírně citlivou otázkou věkové hranice pro odebírání otisků prstů potvrzují technickou spolehlivost odebírání otisků prstů u dětí od šesti let. Nicméně Komise podporuje návrh předsednictví, že dětem ve věku od šesti do dvanácti let by měly být odebírány otisky prstů pouze pro účely ověřování a nikoli pro účely identifikace v rámci systému VIS (vízový informační systém). Kromě toho se Komise zavázala provést studii, kterou požaduje Evropský parlament.
<P>
Mimoto jsem zaznamenal skutečnost, že toto řešení bylo patrně zvoleno pro návrh o pasech, o kterém musí rozhodnout Evropský parlament. Domnívám se proto, že by bylo užitečné i nadále o této věci diskutovat a zjistit, zda tento návrh má naději získat souhlas Parlamentu.
<P>
Další bod se týká využívání služeb externích poskytovatelů. Byly vymezeny podmínky, za kterých členské státy mohou těchto služeb v krajním případě využívat, a na základě změn navržených Parlamentem byl sestaven seznam požadavků, kterým je třeba vyhovět. Diskuse na toto téma by měly rovněž pokračovat. Chtěl bych vám připomenout, že přijetí této změny společných konzulárních pokynů vytváří základní předpoklad pro provádění VIS.
<P>
I když nařízení a rozhodnutí o zavedení VIS byla přijata v prvním čtení po dohodě mezi Parlamentem a Radou, je třeba popravdě říci, že pokud současný návrh bude muset být postoupen do druhého čtení, spuštění VIS v květnu 2009 bude ohroženo. Je tedy důležité dosáhnout rychlého celkového kompromisu o tomto návrhu.
<P>
Ano, jsem zde, pane předsedající, dámy a pánové, abych potvrdil závazek Komise pokračovat v jednáních a diskusích, především samozřejmě s vaší zpravodajkou paní baronkou Ludfordovou a také s Radou, abychom v nadcházejících měsících dosáhli uspokojivého kompromisu. Opět mi připadá, že tohoto kompromisu lze dosáhnout za předpokladu, že odvedeme poctivou práci a že bude probíhat neustálý dialog mezi Radou a Parlamentem, dialog, který Komise bude ze všech sil podporovat a povzbuzovat.
<SPEAKER ID="505" NAME="Sarah Ludford">
zpravodajka. - Pane předsedající, toto je třetí prvek souboru vízového informačního systému (VIS). Při úpravě stávajících společných konzulárních pokynů stanoví zaprvé povinnost uložit biometrické prvky ve VIS a příslušné standardy a zadruhé organizaci přijímání žádostí o víza. To by umožnilo, aby VIS spustil operace. Ačkoli kompletní revize vízových pravidel se předpokládá u vízového kodexu, k němuž je zpravodajem můj kolega Henrik Lax, důvodem pro vypracování zvláštního samostatného návrhu je to, že přijetí vízového kodexu si pravděpodobně vyžádá delší dobu. Ale důležité je mezi oběma těmito návrhy zajistit soudržnost.
<P>
Delší dobu jsem diskutovala a vyjednávala s Radou. Výbor pro občanské svobody, spravedlnost a vnitřní věci přijal moji zprávu loni v listopadu a lituji, že dnes nemohu předložit dohodu v prvním čtení, ale domnívám se, že částečně z toho důvodu, že Rada si dávala velmi načas, ale také proto, že není zřejmě ochotná reagovat a udělat skutečný krok směrem k tomu, o co nám jde. Vyzývám tedy své kolegy, aby zprávu schválili tak, jak byla přijatá ve Výboru a doufejme, že nové předsednictví dokáže přesvědčit členské státy, aby našemu stanovisku věnovaly větší pozornost.
<P>
Zabývala bych se stejným okruhem otázek jako pan komisař, ale celou problematiku bych rozdělila do čtyř, nikoli do tří skupin.
<P>
První se týká, řekněme, ochoty Rady prosazovat odebírání otisků malým dětem a nebrat při tom v potaz zásadní otázky a vysoké náklady a problémy rodičů s častou obměnou otisků prstů a také problém nepravých shod nebo odmítnutí. Nevěřím, že mi Komise poskytla úplné informace.
<P>
Za druhé ze strany členských států pociťuji nedostatečnou ochotu spolupracovat a společně se postavit nové výzvě shromažďování biometrických údajů.
<P>
Za třetí, nedostatečný zřetel k ochraně a bezpečnosti údajů: navzdory řadě skandálů v souvislosti se ztrátou dat členské státy nepřistupují dostatečně citlivě k zabezpečení osobních údajů proti ztrátě, k zachycení údajů třetím státem nebo k technickým poruchám.
<P>
Poslední je otázka vízového poplatku. Nemyslím si, že je správné, aby členské státy nutily žadatele o vízum, aby platili za jejich vlastní správní rozhodnutí tak, že umožní obchodním společnostem, s nimiž uzavírají smlouvy o shromažďování biometrických údajů, aby si kromě vízového poplatku účtovaly ještě zvláštní poplatek. Domnívám se, že přes opakované žádosti Komise a Rada nepředložily spolehlivý a přesvědčivý důkaz na podporu návrhů na odebírání otisků prstů dětem od šesti let. Myslím, že by to znamenalo značné dodatečné náklady, pokud by se otisky odebíraly každé dva roky. Navrhujeme tedy ze začátku vyjmout děti mladší 12 let z povinnosti poskytovat otisky prstů. Po třech letech je ale třeba provést přezkum navazující na studii o technické proveditelnosti, spolehlivosti a proporcionalitě odebírání otisků prstů malým dětem. Mám za to, že by to byla rozumná cesta kupředu.
<P>
Co se týče outsourcingu, nemám žádné problémy s obecnou koncepcí, pokud zlepšuje služby pro žadatele o vízum a pokud probíhá za podmínek, které zajišťují integritu procesu vydávání víz., Představuje-li toto krajní možnost a působí-li poskytovatel služeb v budově pod diplomatickou ochranou, což zajistí přítomnost konzulárních úředníků provádějících dohled nad pracovníky poskytovatele služeb, též nemám námitky proti obecné koncepci. To by zaručilo ochranu údajů a ochranu materiálu před zcizením, ale ze strany Rady nezískávám v této věci žádného ústupku. Rovněž zjišťuji, že členské státy dokonce nejsou ani ochotné hledat společné umístění s jiným členským státem nebo společné středisko pro žádosti o vízum.
<P>
Na závěr dodávám, že mě zaujal názor vnitrostátních inspektorů ochrany údajů, tzv. pracovní skupiny podle článku 29. Poukazovali na paradox, že zatímco se na jedné straně posiluje spolehlivost a bezpečnost víz zavedením biometrických prvků, na straně druhé, pokud jde o prostředky, které máte pro shromažďování údajů, nemají tyto prostředky stejný stupeň bezpečnosti, jaký lze zajistit na konzulátě nebo konzulárním oddělení velvyslanectví. To oslabuje spolehlivost celého procesu. Dalšími otázkami, zejména vízovým poplatkem, se budu zabývat ve své závěrečné poznámce.
<SPEAKER ID="506" NAME="Ewa Klamt">
jménem skupiny PPE-DE. - (DE) Pane předsedající, dámy a pánové, návrh Komise, kterým se mění společné konzulární pokyny, je v Evropské unii otevřených hranic nezbytně nutný. Moje skupina pevně podporuje zprávu paní Sarah Ludfordové. Děkuji paní zpravodajce za dobrou spolupráci, díky níž se skupinám v rámci Evropského parlamentu do značné míry podařilo shodnout se na společném textu.
<P>
Společné konzulární pokyny je zapotřebí nově definovat a přizpůsobit dnešní situaci. V budoucnu budou žadatelé o víza identifikováni mimo jakoukoli pochybnost shromážděním biometrických údajů, jako jsou fotografie a otisky prstů.
<P>
V minulosti se ukázalo, že některé členské státy, mezi nimi Německo, vykládaly a uplatňovaly stávající pravidla různě, a tudíž nejednotně. V roce 2000 například německé konzuláty a velvyslanectví dostaly pokyn, aby při vydávání víz a při pochybnostech, zda vízum udělit, postupovaly méně byrokraticky. Německé velvyslanectví v Kyjevě začalo štědře udělovat víza, a v důsledku toho počet víz vydaných ukrajinským státním příslušníkům vzrostl přibližně ze 150 000 v roce 1999 na přibližně 300 000 v roce 2001, což vedlo k velké vlně nelegálních přistěhovalců v schengenském prostoru.
<P>
Je proto nezbytně nutné, aby všechny členské státy uplatňovaly pravidla pro vydávání schengenských víz jednotně. Moje skupina je pro hledání kompromisu mezi Radou a Evropským parlamentem, jak právě navrhoval pan komisař Barrot.
<P>
Naše skupina souhlasí téměř se všemi body ve zprávě paní baronky Ludfordové. Jediné body, s nimiž souhlasit nemůžeme, se týkají věkové hranice pro děti a odebírání otisků prstů. Podporujeme návrh Komise stanovit věkovou hranici u dětí na šest let. Moje skupina považuje za nejdůležitější držet se této věkové hranice, aby se zabránilo obchodu s dětmi v Evropské unii.
<SPEAKER ID="507" NAME="Martine Roure">
jménem skupiny PSE. - (FR) Pane předsedající, pane komisaři, chtěla bych poděkovat paní baronce Ludfordové za její zprávu, kterou moje skupina plně podporuje. Vízová politika Evropské unie je odrazem naší vstřícnosti. Proto chceme najít řešení, které nám umožní zaručit bezpečnost evropských víz při dodržování základních práv příslušníků třetích zemí, kteří o ně žádají, zejména pokud jde o ochranu osobních údajů.
<P>
S tímto na paměti věřím, že Rada požadavky Evropského parlamentu pochopí. Musíme najít řešení, které je přijatelné pro všechny. Sdílím obavy paní zpravodajky z outsourcingu využívaného pro shromažďování a zpracování biometrických údajů vložených do víz. Nedomníváme se, že stačí validovat používané postupy členských států. Máme-li mít skutečnou společnou vízovou politiku, je nejdůležitější, aby členské státy zkoumaly proveditelnost ostatních navrhovaných možností, než se uchýlíme k outsourcing.
<P>
Naší prioritou je rovněž ochrana soukromí lidí, kteří poskytují biometrické údaje. Považujeme za důležité velice jasně definovat smluvní poměr externích poskytovatelů služeb, kteří by mohli tyto biometrické údaje shromažďovat. Navíc, abychom zaručili bezpečnost těchto údajů, je podle mého názoru naprosto nezbytné, aby byly shromažďovány v prostorách, které jsou skutečně dobře chráněny.
<P>
Pokud jde o věkovou hranici pro shromažďování biometrických údajů, nemám na tuto věc žádný vyhraněný názor. Avšak myslím si, že naše současná úroveň zkušeností nám neumožňuje, abychom zaručili dostatečnou spolehlivost otisků prstů dětí mladších dvanácti let, a umožnili tak jejich shromažďování za účelem používání. Podle mě by to navodilo mylný dojem o bezpečnosti.
<P>
Proto bych chtěla přistoupit na zásadu předběžné opatrnosti a stanovit pro shromažďování otisků prstů věkovou hranici nižší dvanácti let a tato hranice může být poté revidována, budeme-li mít k dispozici nezávislou studii, kterou nám pan komisař slíbil a která nám poskytne všechny potřebné informace o spolehlivosti otisků prstů dětí.
<P>
Pokud jde o ceny víz, které stanoví samozřejmě Rada, mohla by to být maximální cena. Nemůžeme čekat, že žadatelé o vízum ponesou finanční zátěž dodatečných požadavků Evropské unie.
<P>
Nakonec bych chtěla dodat, pane komisaři, že oceňuji úsilí, které jste vložil do těchto jednání, neboť Evropský parlament chce, aby jeho hlas byl slyšet, a v dané chvíli se zdá, že Rada našim hlavním argumentům nenaslouchá.
<SPEAKER ID="508" NAME="Tatjana Ždanoka">
jménem skupiny Verts/ALE. - Pane předsedající, především bych chtěla jménem skupiny Verts/ALE poděkovat paní Ludfordové za vynikající spolupráci jako obvykle.
<P>
Nicméně počet klíčových otázek nás velice zneklidňuje. Plně se ztotožňujeme s evropským inspektorem ochrany údajů v tom, že používání biometrie v informačních systémech je vždy závažným rozhodnutím, zejména pokud se dotyčný systém dotýká tak obrovského počtu lidí. Proto podle našeho názoru by bylo vhodnější, aby ustanovení specifikující jak obecná pravidla, tak výjimky byla obsažena v samotném nařízení o VIS.
<P>
Rovněž věková hranice, kdy děti pod touto hranicí jsou vyjmuty z povinnosti poskytovat otisky prstů, vyvolává řadu otázek, jak jsme již slyšeli. Tady poděkujeme paní zpravodajce a dalším kolegům za citlivé rozhodnutí změnit tuto hranici ze šesti na dvanáct let. Vědecká literatura však nepřináší důkaz, že by odebírání otisků dětem mladším čtrnácti let poskytovalo spolehlivou identifikaci.
<P>
Druhým problémem je outsourcing žádostí o vízum. Tady musíme zajistit nezbytná bezpečnostní opatření na zajištění souladu se zásadami na ochranu údajů. V tomto ohledu se paní zpravodajce také podařilo dosáhnout významného pokroku, srovnáme-li původní text Komise s textem, který je navrhován nyní.
<P>
Nicméně naše skupina se staví důrazně proti rozsáhlému zavedení biometrických prvků. Jsme přesvědčeni, že to zásadním způsobem ovlivňuje bezpečnost údajů a základní práva a nepřináší to žádné výrazné výhody. Rovněž nedávné události v Itálii jasně ukazují, jak snadno může použití otisků prstů vést ke zneužití moci.
<P>
Shrneme-li to, skutečně oceňujeme úsilí paní zpravodajky a její odvahu dosáhnout co nejlepších výsledků. Přesto skupina Verts/ALE není ochotna souhlasit s využitím biometrických prvků v rámci EU, dokud nebude nad jakoukoli pochybnost dokázána její nezbytnost.
<P>
Z tohoto důvodu nemůžeme pro zprávu hlasovat.
<SPEAKER ID="509" NAME="Sylvia-Yvonne Kaufmann">
jménem skupiny GUE/NGL. - (DE) Pane předsedající, jsem pro zavedení jednotných podmínek pro vydávání víz, aby se předešlo takzvanému kupování víz. Ze zásady však odmítám zahrnout do víz biometrické prvky. Zejména v případě malých dětí. Považuji to za naprosto neúčelné. Kromě toho nemůžeme navrhovat odebírání otisků šestiletým dětem, aniž bychom například nejdříve vypracovali rozsáhlou nezávislou studii zaměřenou na odebírání otisků takto malým dětem, a především aniž bychom měli představu, jak dlouho tyto dětské otisky prstů uchovávat. Nemyslím si, že můžeme nebo že bychom měli na takovémto základě schvalovat zákony.
<P>
Problémy vidím také v provádění navrženého nového nařízení. Všichni žadatelé včetně dětí se musí nyní osobně dostavit na konzulát, aby si nechali odebrat otisky prstů. To je příliš náročné pro lidi žijící ve vzdálených oblastech v rozlehlých zemích. Mohlo by to znamenat, že pro méně zámožné lidi, zejména pro rodiny, bude téměř nemožné zažádat o vízum a cestovat do Evropské unie. Chce se Evropská unie předvést v zahraničí v tomto světle?
<P>
Rada a Komise se na to snaží reagovat tím, že se obracejí na soukromý sektor. Navrhují dát externím poskytovatelům služeb právo přijímat žádosti o vízum a biometrické údaje a zasílat je na příslušné konzuláty. S tím související náklady pak skutečně přecházejí na žadatele. A to není všechno! Podle mého názoru tímto způsobem není možno zajistit bezpečné uchování a důvěrnost všech těchto nesmírně citlivých údajů. Nejdůležitější proto je povolit outsourcing v každém případě jen za těch nejpřísnějších podmínek a pouze v prostorách, které požívají diplomatickou ochranu.
<SPEAKER ID="510" NAME="Carlos Coelho" AFFILIATION="PPE-DE">
(PT) Pane předsedající, pane místopředsedo Komise, dámy a pánové, bylo naším záměrem za pomoci této iniciativy zaručit interoperabilitu mezi všemi členskými státy, zajistit stejnou úroveň ochrany osobních údajů a rovné zacházení se všemi žadateli o azyl. Podporuji zejména snahy o zjednodušení postupů pro vydávání víz žadatelům podle zásady "na jednom místě” a s využitím biometrických identifikátorů, tj. obrazu tváře a deseti otisků prstů žadatele, uložených v centrálním vízovém informačním systému (VIS).
<P>
Je třeba zdůraznit, že tyto údaje budou používány k identifikaci, jak již uvedl místopředseda Barrot. Úplně jiná situace je u evropských pasů, kde je povoleno odebrat pouze dva otisky prstů, aby mohly být využity pouze k identifikaci, tj. pro porovnání "jeden s jedním”, a k ničemu jinému. Z tohoto pohledu vítám ochotu Evropské komise, jak právě nyní na plenárním zasedání prozradil místopředseda Barrot, podílet se na vypracování studie o proveditelnosti odebírání otisků prstů dětem, kterou požaduje Parlament.
<P>
Pane předsedající, vzhledem k tomu, že budeme provádět celkový přezkum kodexu Společenství o vízech, samostatná diskuse o tomto konkrétním návrhu by dávala smysl pouze tehdy, pokud by to celý proces urychlilo. Tento cíl však nebude splněn. Zítra budeme hlasovat o návrhu, který neprošel v prvním čtení a který představuje pouze první etapu zdlouhavého procesu. Vážně proto pochybuji, že je zapotřebí pokračovat v diskusi o tomto návrhu samostatně, když se zdá, že její harmonogram je velice podobný harmonogramu přezkumu vlastního kodexu.
<SPEAKER ID="511" NAME="Avril Doyle" AFFILIATION="PPE-DE">
Pane předsedající, v rychlosti jenom jednu poznámku. Největší občanskou svobodou, kterou všichni máme, je život sám. Když jednáme o otázkách mimořádných bezpečnostních opatření, vždy se rozběhne diskuse a dochází k polarizaci názorů - o otázkách, které by mohly být vnímány jako něco, co omezuje naše občanské svobody, jak to obvykle označujeme. Chci se jen ubezpečit, že pan komisař je spokojen, že ruku v ruce s tím, co nás nyní čeká, půjde nezbytná kontrola a vyváženost; chci si být jistá, že se nemíjíme s tím, co je skutečným cílem; ubezpečit se, že pouze zavádíme bezpečnostní opatření, opatření pro identifikaci, kterou svět, ve kterém dnes žijeme, skutečně opravňuje.
<P>
Můj kolega pan Coelho nám právě před chvíli připomenul, že nedohodnout se v této věci v prvním čtení je důležitým vzkazem. Jde o velice citlivou oblast a stále více občanů se pozastavuje nad tím, že je jim "svoboda" - v obecném významu toho slova -odnímána.
<P>
Na tomto skončím: největší občanskou svobodou je život. Musíme udělat všechno, co je skutečně ospravedlnitelné ochranou života z hlediska bezpečnostních a mimořádných opatření. Chtěla bych od vás ujištění, že je tam nicméně kontrola i vyváženost.
<SPEAKER ID="512" NAME="Jacques Barrot">
místopředseda Komise. - (FR) Pane předsedající, pozorně jsem naslouchal různým řečníkům. Především bych vám chtěl připomenout informaci, která již byla do tohoto souboru doplněna. Pokud jde o odebírání otisků prstů dětem, zaznělo, že čísla ukazují, že otisky prstů v databázích obsahujících podrobné informace o 1,5 milionu žadatelů o vízum měly vysokou kvalitu a spolehlivost, a bylo mi řečeno, že technický dokument dokládající toto stanovisko byl zaslán paní baronce Ludfordové.
<P>
Avšak za sebe bych vás chtěl ujistit, že v každém případě jsem dokonale připraven zahájit studii, kterou zcela správně požadujete, abychom skutečně zjistili, nakolik jsou tyto biometrické údaje spolehlivé a zda jsou potřebné, či nikoli. Myslím, že to je dobrý nápad. Opravdu mě zajímá, paní baronko Ludfordová, zda bychom nemohli dosáhnout určitého kompromisu tím, že budeme rozlišovat otisky prstů odebrané dětem ve věku od šesti do dvanácti let, které by byly využívány výhradně pro účely ověřování, a otisky odebrané dětem starším dvanácti let, které mohou být v současné době využívány i k dalším účelům.
<P>
V každém případě budu i nadále dělat, co bude v mých silách, abych dosáhl dohody s novým předsednictvím EU, a snažit se, aby přání Parlamentu byla ve velké míře brána v úvahu.
<P>
Ohledně druhého bodu, tj. outsourcingu, zajisté máme určité obavy, co se týče přílohy obsahující přehled minimálních požadavků, které mají být zahrnuty do kontraktů, jež podepsaly členské státy s externími poskytovateli služeb. Komise zároveň vydala dokument s přehledem různých technických opatření pro zabezpečení údajů. Oceňuji však váš zájem o tuto otázku bezpečnosti údajů a je pravda, že ve třetí zemi by mohlo hrozit nebezpečí, že údaje uchovávané v prostorách externího poskytovatele služeb, by mohly být zcizeny nebo podléhat povinné důkladné prohlídce. Důležité je, abychom si uvědomili, že je třeba být vůči tomuto nebezpečí ve střehu. Optimisticky a opatrně předpokládám, že dialog o této otázce bude pokračovat. Toto jsou mé názory. Je pravda, jak prohlásil pan Coelho, že bychom se mohli pokusit, aby tato zpráva a vízový kodex byly zpracovány společně, bok po boku, jak se říká.
<P>
Na závěr mohu pouze potvrdit Parlamentu a zpravodajce, paní baronce Ludfordové, které bych chtěl poděkovat za veškerou její práci, že jsem nicméně rozhodnut dohodnout se velmi rychle na kompromisu, takže požádám Radu, aby více naslouchala Parlamentu a také budu doufat, že Parlament sám od sebe, s přihlédnutím k závazkům, které Komise přijme, prokáže jistou míru porozumění. To je cena, kterou budeme muset zaplatit, budeme-li chtít dosáhnout kompromisu. Mírně tuto věc zdůrazňuji, protože chceme vízový informační systém, který je výkonný a spravedlivý, a pokud máme tohoto systému dosáhnout, pak problémy, o nichž jsme diskutovali, budou muset být vyřešeny, pane předsedající, a chtěl bych poděkovat pánům poslancům, kteří dnes večer vystoupili.
<SPEAKER ID="513" NAME="Sarah Ludford">
zpravodajka. - Pane předsedající, chtěla bych poděkovat všem kolegům a zvláště těm stínovým, s nimiž jsem spolupracovala. Naše společná práce byla velice konstruktivní a oceňovala jsem jejich kladný přínos. Všichni se plně zapojovali a já jsem jim velmi vděčná.
<P>
Chci, aby VIS fungoval a byl co nejdříve uveden do provozu. V určitém smyslu je to moje dítě, jelikož jsem byla zpravodajkou k vlastnímu systému. Ale jak již upozornili kolegové, hovoříme o velice citlivých osobních údajích a možná o 70 milionech položek v každé chvíli. Nemůžeme si dovolit přistupovat k VIS jako k jednomu velkému experimentu. Musíme pokračovat na základě předběžné opatrnosti. Souhlasím s paní Ždanokovou a paní Roureovou a dalšími, že nemáme dostatek zkušeností, abychom si mohli být jisti, že se vyhneme problémům, například v případech, kdy jsou otisky prstů odebírány u šestiletých dětí.
<P>
Pan komisař hovořil o možnosti spuštění systému s tím, že u věkové hranice šest až dvanáct let bychom měli pouze možnost ověřování. Nyní by to mohlo narážet na určité obavy, ale nikoli z důvodu praktičnosti a nákladů, které jsou potřebné na shromažďování těchto údajů každé dva roky. Upřímně řečeno, myslím si, že Rada nepočítala s tím, že to vůbec projde.
<P>
Jak paní Roureová zdůraznila, máme vytvořit - nebo jsme již vytvořili - společnou vízovou politiku. Proto je takovým zklamáním, že členské státy nejsou v podstatě vůbec ochotné spolupracovat na základě stejných východisek a že chtějí uplatňovat různé vízové poplatky až do výše 60 eur. Chtěla bych, aby Komise vyvíjela aktivitu a snažila se přimět členské státy, aby v různých místech spolupracovaly.
<P>
Paní Klamtová, které velice děkuji za její konstruktivní kritiku a ochotu s námi pracovat, připomenula, že odebírání otisků prstů dětem ve věku od šesti let bude účinným nástrojem proti obchodu s dětmi. Musím říci, že nevím o žádném seriózním výzkumu, který by se tímto zabýval. Proč bychom měli zvolit věkovou hranici šest let? Proč ne pět, nebo čtyři, nebo tři nebo třeba nula? Mohlo by přece hrozit mnohem větší nebezpečí, že unesou spíše nemluvně než šestileté dítě.
<P>
Na závěr dodávám, že návrh pana Coelha na spojení této zprávy a vízového kodexu je zajímavý. Vhodil do diskuse tzv. falešný míč, jak tomu říkají hráči kriketu, a zřejmě ho budeme muset vrátit do výboru a počkat si na jejich názor. Do jisté míry jsem tomu nakloněna, ale domnívám se, že tady to záleží na výboru.
<SPEAKER ID="514" NAME="Předsedající">
Rozprava je ukončena.
<P>
Hlasování se bude konat ve čtvrtek 10. července 2008.
