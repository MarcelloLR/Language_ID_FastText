<CHAPTER ID="019">
Dohoda mezi EU a Mauritánií o partnerství v odvětví rybolovu (rozprava) 
<SPEAKER ID="099" NAME="Předsedající">
Dalším bodem je rozprava o otázce k ústnímu zodpovězení Komisi o jednání o obnovení dohody o partnerství v odvětví rybolovu mezi Evropskou unií a Mauritánií, kterou pokládá Carmen Fraga Estévez za Výbor pro rybolov - B7-0018/2011).
<SPEAKER ID="100" NAME="Carmen Fraga Estévez" LANGUAGE="ES">
Pane předsedající, protokol dohody o partnerství v odvětví rybolovu s Mauritánií vyprší 31. července 2012. Vzhledem k důležitosti tohoto protokolu Komise již požádala Radu o mandát pro jeho nové vyjednání. Byli jsme informováni, že Rada v současné době studuje návrh mandátu a v krátké době rozhodne.
<P>
Na základě článku 218 Smlouvy, který uděluje Parlamentu zvláštní pravomoci při konečném schvalování dohod o rybolovu, jsme již vyjádřili svůj záměr plně využít možností, které nám dává Smlouva a interinstitucionální rámcová dohoda k účasti na dojednávání dohod o rybolovu, s právem na úplné informace na stejné úrovni s Radou.
<P>
Domníváme se, že bychom se měli účastnit tohoto procesu od okamžiku schválení mandátu k vyjednávání. Komise pro rybolov tedy rozhodla zavést od protokolu s Mauritánií nový postup, přičemž my předložíme otázku k ústnímu zodpovězení a obdržíme informace o budoucích vyjednáváních od začátku procesu. Postup nám také umožní předložit návrh usnesení, který vyjadřuje naše zájmy pro příslušnou dohodu - v tomto případě s Mauritánií - s žádostí, aby byly zohledněny vyjednávači a staly se skutečně součástí závěrečného protokolu.
<P>
Dohoda s Mauritánií má zásadní význam jak pro samotnou zemi, tak pro Evropskou unii. Pro Mauritánii představuje 29 % státního rozpočtu; pro Evropskou unii je jednou ze tří dosud platných smíšených dohod, které umožňují několik různých režimů rybolovu ve vodách dané země, přičemž všechny mají zásadní význam pro dodávky ryb do EU.
<P>
Význam této dohody a získané zkušenosti nás vedly k předložení řady návrhů, jež budou zohledněny ve společném usnesení, které má být vyjednáno politickými skupinami v příštích dnech, a také k vyjádření řady připomínek ke způsobu fungování současného protokolu. K těmto připomínkám patří následující:
<P>
Za prvé, Parlament musí pochopit důležitost zajištění podpory odvětví pro finanční příspěvky a jejich správné použití a uvědomit si potřeby jak odvětví, tak mauritánských orgánů pro rybolov při vytváření pokročilé, udržitelné rybářské politiky.
<P>
Za druhé, společný vědecký výbor musí hrát klíčovou roli a je třeba zajistit, aby tuto roli řádně plnil, protože jej to orgán zodpovědný za hodnocení zdrojů a vydávání doporučení o biologickém stavu populací, a tedy o možnostech rybolovu pro různá loďstva plující v mauritánských vodách.
<P>
Za třetí, potřebujeme více informací o úlovcích jiných zemí mimo EU, které provozují rybolov v této oblasti, abychom mohli přesně určit skutečný přebytek rybolovu, který může Mauritánie nabídnout EU, a současně zajistit, že vyjednané možnosti rybolovu jsou v souladu se skutečnými potřebami loďstev. Předejde se tím všem pokušením platit za "papírové ryby".
<P>
Za čtvrté, je důležité, abychom pro rybářské loďstvo zajistili, že technická opatření pro různé druhy rybolovu jsou vyjednána současně s možnostmi rybolovu, abychom skoncovali s absurditou placení za zdroje, které je technicky nemožné ulovit.
<P>
Na závěr musíme vyjasnit, jak Mauritánie používá kontrolní ustanovení protokolu, pokud jde o to, jaké jiné metody než systém sledování plavidel (VMS) upřednostňuje a také jaké odlišné normy zadržení plavidla používá. Je důležité, aby obě strany respektovaly dohodnuté podmínky pro řešení sporů při těchto zadrženích, které musí být zachovány v novém protokolu.
<P>
Paní komisařko, ze všech těchto důvodů budeme požadovat, aby Komise jako vyjednávač vzala v úvahu tyto a další zájmy, jež budou součástí společného usnesení, které má být schváleno na příštím plenárním zasedání a které bude naše instituce velice důsledně dodržovat.
<SPEAKER ID="101" NAME="Maria Damanaki">
členka Komise. - Pane předsedající, chtěla bych poděkovat paní Fraga Estévezové, předsedkyni Výboru pro rybolov, za její otázku k ústnímu zodpovězení a říci, že velice vítám zapojení Parlamentu do těchto postupů. Rovněž obecně sdílím její požadavky. Uděláme vše pro to, abychom dosáhli nejlepších výsledků.
<P>
Dovolte mi říci několik slov o současné dohodě o rybolovu s Mauritánií. Tato dohoda usiluje o zachování a udržitelné využívání rybích populací. Rovněž chceme předcházet a bránit nezákonnému rybolovu a podporovat rozvoj přístavních infrastruktur a ochranu mořského prostředí.
<P>
Na základě této dohody byly možnosti rybolovu omezeny a poplatky majitelů lodí za povolení a za tunu úlovku byly značně navýšeny. Obtíže přetrvávají a my hledáme co nejlepší způsob jejich řešení. Souhlasím v této věci s paní Fraga Estévezovou.
<P>
Dohoda s Mauritánií je nejdůležitější z finančního hlediska - je to naše nejdůležitější dohoda. Vzhledem k danému vývoji Komise zvažuje zavedení silného prvku podmíněnosti ve vztahu k podpoře odvětví v novém protokolu. Zajistí to mimo jiné oddělení plateb za přístupová práva a plateb pro podporu odvětví. Tyto platby hodláme oddělit. To nám umožní účinněji reagovat na problémy při provádění podpory odvětví a současně zajistit platby za přístup, a tedy rybářské činnosti plavidel EU, protože bychom rybářské činnosti plavidel EU neradi přerušili.
<P>
Pokud jde o podporu odvětví, míra plnění byla v letech 2008 a 2009 velmi vysoká. V roce 2010 naopak Mauritánie velmi málo využívala fondy odvětvové politiky - pouze ve výši 52 %. Příčinou byla zejména vysoká míra zadržení příslušných fondů pro mauritánské ministerstvo financí. V minulém roce se Komise v dohodě s mauritánskou stranou rozhodla rozdělit platbu podpory odvětví na dvě části. Komise rovněž zadržela 9 milionů eur z celkové částky 18 milionů eur - polovinu celkové částky - do doby, kdy bylo dosaženo vyšší absorpce.
<P>
Dále bylo zavedeno přechodné opatření v podobě nového mechanismu, důvěrnického konta - CAS - zaměřeného na řešení všech těchto nedostatků. CAS bude funkční během prvního pololetí roku 2011. Zřízení tohoto nového zvláštního konta pomůže zajistit, aby byly přidělené fondy směřovány přímo do podpory odvětví. To je to, čeho chceme dosáhnout.
<P>
Nový protokol po 1. srpnu 2012 zohlední pokračující reformu CAS. V této souvislosti obsahuje vyjednávací mandát poprvé doložku "lidských práv a demokratických zásad". Doufáme, že Rada přijme tento nový mandát příští týden. Pokud jde o boj s nezákonným, nehlášeným a neregulovaným rybolovem, Komise od vstupu našeho nového nařízení v platnost úzce spolupracovala s mauritánskými kontrolními orgány. Snažíme se zajistit příslušné informace o opatřeních pro zachování a řízení rybolovu podle tohoto nařízení.
<P>
A konečně, investice odvětví rybolovu EU probíhají v souladu s akčním plánem Mauritánie. Tento plán je zaměřen na zjednodušení zakládání evropských soukromých podniků a společných podniků mauritánských a evropských provozovatelů a zjišťování nejvhodnějších forem partnerství veřejného a soukromého sektoru.
<SPEAKER ID="102" NAME="Alain Cadec" LANGUAGE="FR">
Pane předsedající, paní komisařko, dámy a pánové, podle čl. 218 odst. 10 Lisabonské smlouvy musí nyní Parlament dát svůj souhlas mezinárodním dohodám vyjednaným Evropskou komisí. Proto bych rád upozornil na skutečnost, že Parlament musí být průběžně informován ve všech fázích vyjednávání dohody.
<P>
Protokol k dohodě mezi EU a Mauritánií o partnerství v odvětví rybolovu bude obnoven 31. prosince 2012. Finanční příspěvek Evropské unie podle této dohody o partnerství v odvětví rybolovu je jejím nejvyšším příspěvkem. S úlovky ve výši 900 000 tun tato dohoda představuje největší potenciál rybolovu. Vedle dohody s Guineou-Bissau jde o jedinou dohodu, která umožňuje rybolov hlavonožců a korýšů.
<P>
V souvislosti s touto dohodou však existuje stále několik problémů. Nedávná návštěva Mauritánie s Výborem pro rybolov - kterou jste rovněž zmínila, paní komisařko - potvrdila můj pohled na tuto věc. Za prvé je to nedostatek infrastruktury, zejména chybějící přístav v Nouakchottu, který postihuje rozvoj místního rybolovu a v širší perspektivě také investice Evropské unie. Za druhé, některá evropská plavidla byla mauritánskými orgány bez dobrého důvodu zastavena a kontrolována. Kromě toho používají mauritánské orgány alternativní metody k satelitnímu systému sledování plavidel (VMS) stanovenému v dohodě, což ztěžuje práci majitelů plavidel. Majitelé se rovněž domnívají, že poplatky jsou příliš vysoké v poměru ke skutečnému potenciálu úlovku, který se jim nabízí. Rovněž je třeba vyjasnit technická opatření, která platí pro majitele evropských plavidel, protože jsou diskriminováni ve srovnání s ostatními loďstvy, která provádějí rybolov v mauritánských vodách.
<P>
A konečně, neměli bychom podceňovat čínský vliv v mauritánském odvětví rybolovu, který je uplatňován pomocí společných podniků pod mauritánskou vlajkou a který samozřejmě ovlivňuje tento rybolov, protože na tyto podniky se nevztahují zdravotní, hospodářské nebo sociální kontroly, nemluvě o skutečnosti, že tento rybolov vyčerpává rybolovné zdroje v mauritánských vodách. Musíme být schopni vyčíslit tyto rybářské činnosti a zajistit jejich kontrolu, abychom přispěli k rozvoji místního rybolovu a usnadnili práci evropských majitelů plavidel. Domnívám se, že je to zásadní úkol. Chtěl bych vám připomenout, že členové Výboru pro rybolov chtějí co nejdříve získat plnou verzi následného posouzení dohody a účastnit se jednání společného výboru, aby mohli sledovat provádění dohody.
<P>
Opakuji, pane předsedající, že jsme ve Štrasburku, kam toto plénum patří.
<SPEAKER ID="103" NAME="Kriton Arsenis" LANGUAGE="EL">
Pane předsedající, paní komisařko, dámy a pánové, iniciativa socialistů v návrhu usnesení o Mauritánii vyplňuje mezeru. Podle Lisabonské smlouvy má Parlament jednoznačnou roli, roli spolurozhodování v evropských otázkách; Parlament musí ratifikovat dohody a mezinárodní dohody o rybolovu. Tuto svěřenou roli však Parlament nemůže vykonávat, nemáme-li pohotové a ucelené informace, nemáme-li pohotovou a plnou účast na vyjednáváních a nejsou-li tyto dohody postupovány Parlamentu před začátkem jejich období uplatnění.
<P>
Navzdory úsilí paní komisařky, kterého si vážíme, se bohužel potýkáme s velkým problémem. Parlament je vyzýván k ratifikaci dohod, které začaly být uplatňovány před rokem, nemá však žádné oficiální informace o pokroku vyjednávání a nedávno měl potíže s přístupem ke zprávám o posouzení dopadů, pokroku a provádění předchozích dohod.
<P>
V našich dohodách o rybolovu musíme učinit řadu změn. Musíme lovit tam, kde je přebytek populací, musíme uplatňovat zásadu prevence, musíme přijmout praktická opatření pro boj s nezákonným a neregulovaným rybolovem a dohody musí především podporovat růst v zemích, které je uzavírají. Obzvláště v Mauritánii je veliký problém s nezákonným rybolovem a škodlivým používáním rybolovných zařízení. Úkolem a snahou Parlamentu bude ve skutečnosti obecná podpora lepších dohod, které je třeba používat správně jako v případě Mauritánie.
<SPEAKER ID="104" NAME="Carl Haglund" LANGUAGE="SV">
Pane předsedající, chtěl bych poděkovat paní komisařce za její úvod.
<P>
Jsem jedním z těch, kteří měli čest navštívit Mauritánii na konci minulého roku, aby posoudili fungování současné dohody. Musím po pravdě říci, že dohoda a její provádění mají daleko k ideálnímu stavu.
<P>
Především není potěšující naše zjištění o tom, kam směřují peníze daňových poplatníků. Je třeba připomenout, že každým rokem do této dohody vložíme zhruba 75 milionů eur, což znamená, že čtvrtina mauritánského státního rozpočtu je financována z fondů Společenství pro rybolov. Z tohoto hlediska se jedná o poměrně důležitou dohodu, jak pro nás, tak pro příslušnou zemi.
<P>
Musíme rovněž připomenout, že již v roce 2007 sama Evropská komise navrhovala, že by tato dohoda měla být zrušena, protože Evropě neposkytovala takovou přidanou hodnotu, jakou by dohoda měla poskytovat. Doba se zřejmě změnila a je možné, že dohodu tohoto druhu potřebujeme. Avšak je-li tomu tak, měli bychom začít přemýšlet o tom, jak se tyto peníze používají a jakou přidanou hodnotu získáváme.
<P>
Nesmíme zapomínat, že jedna část této dohody také stanoví, že peníze musí být používány na podporu místního rybolovu. Na základě našich zkušeností z návštěvy musíme konstatovat, že z přibližně 18 milionů eur, které musíme ročně nalít do místního rybolovu z peněz, které v této zemi vydáváme, místní rybáři mnoho neviděli. I z tohoto hlediska je jasné, že obnovení dohody vyžaduje velice pečlivé posouzení a i samotné přepsání dohody.
<P>
A konečně, jak zde již bylo zmíněno, v Evropském parlamentu jsme za tyto otázky zodpovědní, protože musíme dát souhlas se všemi těmito dohodami. Proto jsme také jako orgán s rozhodovací pravomocí povinni seznámit se podrobně s těmito otázkami. Na základě informací, které máme v současnosti k dispozici, je dost obtížné utvořit si pozitivní stanovisko k obnovení takové dohody. V tomto ohledu nás tedy čeká hodně práce ve spolupráci s Komisí s výhledem do budoucna.
<SPEAKER ID="105" NAME="Isabella Lövin">
jménem skupiny Verts/ALE. - Pane předsedající, především bych chtěla říci, že velice vítám záměry vyjádřené Komisí v návrhu pokynů pro jednání.
<P>
Doložka o důsledcích v případech porušování lidských práv a demokratických zásad: to je skvělé.
<P>
Je rovněž nezbytné posílení dialogu o odvětvové politice, který podpoří provádění odpovědného rybolovu. Bohužel ve stávající dohodě jsme viděli, že k tomu dochází jen velmi zřídka.
<P>
Dále máme před sebou úkol zajistit, aby plavidla EU měla výhradní přístup k přebytku ryb, které místní rybáři nespotřebují. Vzhledem k tomu, že hlavonožci jsou nadměrně využíváni a že traulery EU obtížně soupeří s místními traulery, očekávám v této souvislosti, že bude tento rybolov v příští dohodě omezen.
<P>
A pokud jde o zohlednění nejlepších dostupných vědeckých poznatků o rybích populacích, pracovní skupina FAO 2010 pro malé pelagické ryby severozápadní Afriky dospěla k názoru, že kranas obecný, makrela japonská, sardinky, sardele a bongy jsou buď plně, nebo nadměrně využívány. Pokud jde o ryby žijící při dně, byla na mauritánském kontinentálním šelfu od roku 2007 snížena biomasa o 75 %.
<P>
Zkrátka, jaký přebytek ryb chce Komise v Mauritánii objevit?
<P>
A konečně očekávám, že EU přesto Mauritánii poskytne podporu odvětví a partnerství, i když jsou možnosti rybolovu omezeny ve jménu všeobecné soudržnosti rozvoje. Tyto vody nemůžeme nadměrně využívat, prostě zaplatit, polapit poslední rybu a potom odejít.
<SPEAKER ID="106" NAME="João Ferreira" LANGUAGE="PT">
Pane předsedající, Evropská unie má dohody o rybolovu s Mauritánií více než dvacet let. 15 let tyto dohody obsahovaly zvláštní cíle pro spolupráci na udržitelném rozvoji odvětví rybolovu v Mauritánii.
<P>
Dnes si musíme položit otázku, jaké jsou praktické výsledky těchto dohod? Odvětví rybolovu v Mauritánii zůstává na velmi nízké úrovni rozvoje. Modernizace a rozvoj tradičního malého pobřežního rybolovu a s ním souvisejících odvětví; rozvoj přístavní infrastruktury a lepší podmínky pro vykládání úlovků; rozvoj projektů akvakultury; zlepšení kontroly a dohledu na moři: to vše byly cíle, které se za posledních dvacet let jen málo pohnuly kupředu.
<P>
Vše nebo téměř vše lze shrnout jako přesun peněžních částek výměnou za právo na využívání zdrojů země, která je tak zbavována přidané hodnoty, kterou by získala, kdyby tyto zdroje využívala a od počátku ryby zpracovávala a prodávala sama. Takto Mauritánie ztrácí. Ztrácí, pokud jde o vytváření bohatství, tvorbu pracovních míst, její rozvoj, její autonomii, její suverenitu a její nezávislost.
<P>
Je obzvlášť nepochopitelné, že chybí příslušná zařízení pro vykládání úlovků na více než 600 km dlouhém pobřeží centrálních a jižních oblastí země. Znamená to, že podstatná část ryb ulovených v pobřežních vodách Mauritánie je vyložena v přístavech jiných zemí. Je třeba přiznat, že politika spolupráce Evropské unie v této oblasti selhala. Chceme-li skutečně opravdovou a prospěšnou rozvojovou spolupráci, musíme provést zásadní změny a přizvat mauritánské orgány do diskuse.
<SPEAKER ID="107" NAME="Maria do Céu Patrão Neves" AFFILIATION="PPE">
(PT) Pane předsedající, dohody o rybolovu se třetími zeměmi by měly zajišťovat spravedlivou rovnováhu mezi ekonomickými zájmy a podporou udržitelného rybolovu. Aby toho bylo dosaženo, je nutné, aby Evropská unie prováděla zdravou rybolovnou praxi, kterou uplatňovala rovněž ve svých vodách mimo své hranice, čímž by přispívala k rovnováze mořských ekosystémů na celosvětové úrovni.
<P>
V této souvislosti má dohoda o rybolovu s Mauritánií zvláštní význam. Tvorba pracovních míst, snižování úrovně chudoby a rozvoj struktur na podporu odvětví jsou důležité cíle, které je třeba zaručit. Nejdůležitější ze všeho je však podpora udržitelného rybolovu bojem s nezákonným, nehlášeným a neregulovaným rybolovem, aby bylo zaručeno zásobení trhu EU vysoce kvalitními rybami.
<P>
Nestačí, aby rybářské lodi EU přijaly praktiky šetrné k životnímu prostředí a kodexy chování stanovené Organizací pro výživu a zemědělství OSN, je nezbytné, aby stejný postoj přijaly všechny subjekty provozující rybolov v oblasti, na kterou se vztahuje dohoda. Jako taková musí Mauritánie bezodkladně požadovat, aby třetí země, s nimiž rovněž uzavírá partnerské dohody, dodržovaly stejná pravidla, jaká dodržují lodi plující pod vlajkou EU. V opačném případě budou naši majitelé lodí nespravedlivě konkurenčně znevýhodněni a cíle zachování a udržitelného řízení rybolovných zdrojů budou vážně ohroženy.
<SPEAKER ID="108" NAME="Guido Milana" AFFILIATION="S&amp;D">
(IT) Pane předsedající, paní komisařko, dámy a pánové, myslím, že máme dva problémy, jeden se vztahuje k metodě a druhý k podstatě věci.
<P>
Problémem metody je, že používáme trik, za který vděčíme paní Fraga Estévezové a kterým je otázka k ústnímu zodpovězení, abychom hovořili o něčem, co by podle Lisabonské smlouvy mělo ve skutečnosti být právem Parlamentu. Domnívám se, že by tato praxe měla skončit; nemůžeme se uchylovat ke strategii přehlížení řádného legislativního postupu. Spolurozhodování probíhá, je-li tento proces kultivován s tím, jak se proces rozvíjí. Dnes máme tuto rozpravu, ta skončí, dohoda bude pokračovat a my nakonec řekneme ano nebo ne. Tato metoda by se měla změnit.
<P>
Pokud ale jde o podstatu, souhlasím s mnoha věcmi, o nichž mluvili jiní poslanci, a proto bych chtěl jednoduše zdůraznit důležitost měření účinků dohod o rybolovu, aby bylo zaručeno, že se nejedná o pouhé obchodní dohody, které nám umožňují nakupovat hlavonožce v Mauritánii jeden kilogram za 1 euro.
<P>
Musí být schopny měřit udržitelnost, ale navíc i dopad na hospodářství dané země, abychom mohli posoudit kvantitativní změnu v číslech zaměstnanosti, posoudit míru inovace malého rybolovu a posoudit využívání těchto zdrojů. Nejde čistě a jednoduše o obchodní záležitost, ale o dohodu o rybolovu se všemi jejími důsledky.
<SPEAKER ID="109" NAME="Josefa Andrés Barea" AFFILIATION="S&amp;D">
(ES) Pane předsedající, lhůta dohody s Mauritánií vyprší za rok a my již připravujeme novou dohodu. Domnívám se, že dohoda s Mauritánií je dobrý nástroj. Je to nástroj rozvoje samotné země a jejích opatření v odvětví rybolovu. Nezapomínejme, že rybolov představuje 29 % hrubého domácího produktu (HDP) země a její jediný prostředek rozvoje.
<P>
Dohoda posiluje dvoustrannou spolupráci mezi Evropskou unií a Mauritánií a musí zaručit udržitelný rybolov. Byla nastolena otázka nezákonného rybolovu a v každém případě bude třeba posílit roli vědeckého výboru, aby mohl poskytnout další způsoby určování dostupných rybích populací. Ale rybolov musí být udržitelný. Dalším aspektem, který je třeba zaručit, je bezpečnost plavidel.
<P>
Paní komisařka Damanakiová rovněž hovořila o nezpůsobilosti mauritánské vlády, která bude muset rozvinout svou administrativní strukturu, aby mohla asimilovat fondy poskytované EU; i to bude příspěvkem.
<P>
Tyto dohody musí být samozřejmě použity i k tomu, aby přiměly mauritánskou vládu přijmout doložky o lidských právech a pomohly demokratizovat zemi. Mezinárodní dohody o rybolovu jsou také nástrojem; jsou prostředkem, jak vnést do příslušných zemí demokracii a rozvoj.
<SPEAKER ID="110" NAME="Antolín Sánchez Presedo" AFFILIATION="S&amp;D">
(ES) Pane předsedající, paní komisařko, velmi dobrou zprávou je, že Komise požádala o mandát pro zahájení vyjednávání o obnovení protokolu k dohodě o partnerství v odvětví rybolovu mezi Evropskou unií a Mauritánií, který nahradí současný protokol od 31. července 2012.
<P>
Vyjednávání musí být vedena v poctivém duchu spolupráce mezi institucemi vzhledem k novým pravomocem Evropského parlamentu podle Lisabonské smlouvy.
<P>
Na základě situace ve zdrojích rybolovu musí nový protokol zajistit dlouhodobou udržitelnost pro loďstvo EU plující v mauritánských vodách. Musí zaručit, že EU bude spravedlivě přispívat k trvalému rozvoji mauritánského odvětví rybolovu - což znamená překročení hranic pouhé finanční sféry - a také musí sloužit k účinnému prosazování mezinárodního práva a úcty k lidským právům.
<P>
V současné době představují příspěvky EU jednu třetinu státního rozpočtu Mauritánie. Proto je mimořádně důležité, aby byla dohoda řádně uplatňována, aby podporovala odpovědný rybolov ve prospěch populací, které závisejí na rybolovu, a aby napomáhala boji s nezákonným rybolovem tím, že bude trvale využívat stávající systémy kontroly a dohledu.
<SPEAKER ID="111" NAME="Jarosław Leszek Wałęsa" AFFILIATION="PPE">
(PL) Pane předsedající, paní komisařko, loďstvo EU si zachovalo historickou přítomnost ve vodách Mauritánie a v důsledku tohoto již byl vytvořen dlouhodobý hospodářský vztah mezi Evropskou unií a západní Afrikou. Tento vztah má mimo jiné za následek zachování trvalých pracovních míst v Evropě i v regionu. Vytváření takových vztahů západoafrický regionu podstatně přibližuje k normám EU, rovněž pokud jde o řízení mořských zdrojů.
<P>
Dohody o rybolovu se třetími zeměmi, především v pelagickém segmentu loďstva EU, mají strategický význam, a to nejen pro zachování samotného loďstva. Představují zdroj surovin pro potravinářský průmysl i potraviny pro rozvojové země, především v západní Africe. Tyto dohody nepochybně přinesou prospěch oběma stranám a jejich zachování by mělo být v zájmu Evropské unie. Jejich pokračování i při zohlednění a dodržování technických ustanovení protokolů a průhlednosti postupů má zásadní význam pro Evropskou unii, Mauritánii a celý region.
<SPEAKER ID="112" NAME="Andreas Mölzer" AFFILIATION="NI">
(DE) Pane předsedající, jedním z důvodů, proč je obnovení dohody o partnerství v odvětví rybolovu s Mauritánií obzvlášť důležité, je, že tato dohoda bude účinná ve zvlášť citlivé oblasti - severní Africe - která je v současnosti opět ve středu zájmu světové politiky. Víme, že dohody o rybolovu mají nejen zaručovat hospodářský prospěch zainteresovaných stran, ale musí být také založeny na ekologických zásadách. Představuje-li rybolov třetinu rozpočtu, jak je tomu v případě Mauritánie, je jeho hospodářský význam pro zemi více než zřejmý. Avšak na druhé straně je i loďstvo EU významným prvkem evropského hospodářství.
<P>
Ekologické zásady jsou jednou stranou mince, ale druhou je skutečnost, že tyto dohody by měly být přirozeně používány pro posílení demokratizace a lidských práv v zemi, která může v některých případech čelit podobným problémům jako další severoafrické země. Tyto skutečnosti bychom tedy neměli ztrácet ze zřetele.
<SPEAKER ID="113" NAME="Maria Damanaki">
členka Komise. - Pane předsedající, chtěla bych poděkovat všem za jejich příspěvky. Ráda bych jasně zopakovala, že si velice vážím začlenění Parlamentu do vyjednávání pro tuto dohodu i jiné dohody.
<P>
Také bych vám ráda připomněla, že máme novou rámcovou dohodu mezi Komisí a Parlamentem o podrobnostech tohoto začlenění. Tuto dohodu musíme dodržovat. V rámci této dohody jsem zde, abych podle svých možností a schopností napomáhala vašemu začlenění a vaší informovanosti. Můžeme-li dělat věci lépe, jsem připravena ke spolupráci. Jak jste se již zmiňovali, je to o postupu a metodě.
<P>
Pokud jde o podstatu věci, musíme v této otázce postupovat velmi opatrně a vyváženě kvůli významu této země a kvůli vývoji, kterého jsme nyní v této oblasti svědky. Potřebujeme rovnováhu mezi ohledem na místní přebytky a zdroje a také mezi tímto a zájmy našich plavidel. Chtěli bychom plavidlům EU umožnit, aby se mohla v této oblasti pohybovat, a zajistit jim rovné podmínky, protože naše plavidla nejsou jediná v těchto vodách. Do regionu zasahuje mnoho dalších zemí a my musíme zajistit, aby měla plavidla EU rovné podmínky.
<P>
Musíme udržet i další rovnováhu; musíme být velice opatrní v tom, jak utrácíme peníze našich daňových poplatníků. Uvědomuji si, že musíme udělat více pro to, abychom zaručili, že se peníze, které vydáváme, dostanou do rukou správných příjemců. I oni mají velký vliv. Zaslouží si všechny postupy a všechna zlepšení, které tato země potřebuje.
<P>
To je tedy náš postup v této velmi citlivé otázce. Rovněž souhlasím s tím, že potřebujeme více vědeckých - a konkrétnějších - poznatků a stejně tak potřebujeme i konkrétnější údaje, abychom mohli vyhodnotit naši pozici v oblasti. Příští týden půjdeme do Rady a pokusíme se získat první mandát pro toto vyjednávání. Poté budeme o vyjednáváních informovat - na konkrétní a průběžné bázi - Výbor pro rybolov v Parlamentu.
<P>
A konečně bych vám ráda řekla, že vzhledem k tomu, že tento nový protokol bude obsahovat humanitární doložku a doložku lidských práv, budeme mít z této dohody prospěch my i Mauritánie.
<SPEAKER ID="114" NAME="Předsedající">
Rozprava je ukončena.
<P>
Hlasování se bude konat na příštím dílčím zasedání.
