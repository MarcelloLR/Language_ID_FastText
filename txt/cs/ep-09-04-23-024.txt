<CHAPTER ID="024">
Statistika přípravků na ochranu rostlin (rozprava) 
<SPEAKER ID="535" NAME="Předsedající">
Dalším bodem je zpráva (Α6-0256/2009), kterou předkládá Bart Staes jménem Výboru pro životní prostředí, veřejné zdraví a bezpečnost potravin o statistice přípravků na ochranu rostlin [11120/2/2008 - C6-0004/2009 -.
<SPEAKER ID="536" NAME="Bart Staes">
zpravodaj. - (NL) Před námi leží konečná dohoda, která je výsledkem našich jednání s Radou a Komisí, konečná dohoda po prvním čtení, kde Parlament zaujal velmi jasné stanovisko a pohodlnou většinou zavedl řadu prvků, díky nimž máme velmi silnou úvodní pozici vůči Radě. Musím říci, že společný postoj Rady několik měsíců po našem prvním čtení byl spíše zklamáním. Skutečně nepanovala přílišná ochota následovat náš přístup, a jednání s Radou tak nebyla ani zdaleka jednoduchá.
<P>
Přesto jsme se posunuli kupředu a atmoosféra byla velmi konstruktivní. I parlamentní delegace byla silnou skupinou. Jednotná v rozmanitosti. Myslím si, že výsledek můžeme zítra předložit k hlasování s notnou dávkou hrdosti. V každém případě se jedná o příspěvek a zároveň tím zajišťujeme, aby existoval určitý základ - kromě dvou právních předpisů, které byly již přijaty a jež se týkají pesticidů, tedy směrnice o udržitelném využívání pesticidů a nařízení o uvádění přípravků na ochranu rostlin na trh - pro soubor nástrojů, které budou použity v důsledném nařízení týkajícím se poskytování údajů prostřednictvím statistik. Podle mne je to, co jsme připravili, základ pro legislativní činnost Parlamentu.
<P>
Jedním z nejvýznamnějších úspěchů je to, že se nám, i když proti její vůli, podařilo přimět Radu, aby přijala skutečnost, že jsme použili jako základní definici pesticidů tu, již Parlament, v politické shodě s Radou, již dříve začlenil do směrnice o udržitelném využívání. Je tím zajištěna jistá soudržnost a je to důležité i pro další používání.
<P>
Podařilo se nám dále zařadit i velmi jasný odkaz na obecný právní rámec statistiky, co se týče toho, jak by statistiky měly být používány, jak je s nimi nakládáno a především jak bude se statistikami muset být nakládáno v budoucnosti, mimo jiné z hlediska důvěrnosti údajů. Dosáhli jsme svého cíle v tom, že členské státy musí poskytovat řadu informací o pesticidech, a to v takové podobě, která bude umožňovat vzájemné srovnání. Já sám bych rád šel ještě dále, zatím jsme však dosáhli na první metu.
<P>
Dalším úspěchem je nepochybně to, že jsme - protože jsme jako základní definici použili slovo pesticidy a definici pesticidů použitou ve směrnici o udržitelném využívání - zařadili ve druhé fázi pojem biocidní přípravky. Šlo o významný požadavek skupiny socialistů v Evropském parlamentu. Je to úspěch. Jeví se v nařízení i v platné politické dohodě, třebaže politická dohoda uvádí, že rozšiřujeme nařízení o statistice a pesticidech v jeho současné podobě o pojem biocidní přípravky ve chvíli, kdy daný právní předpis existuje, a rovněž - a to byl naléhavý požadavek ze strany Rady - po studii dopadu v této záležitosti.
<P>
Získali jsme větší transparentnost. Uspěli jsme v požadavku povinného zveřejňování údajů na internetu. Jak jsem řekl, řada věcí se nám nepodařila - je to vždy otázka jednání, o tom demokracie je. Hovořil jsem o nich už, zejména o mírnější formulaci pro použití pesticidů mimo zemědělství: v tomto bodě neodpovídá návrh nařízení v plné míře tomu, čeho bylo dosaženo v prvním čtení. To je ale otázka požadavků a ústupků.
<P>
Musím říci, že jsem velmi vděčný stínovým zpravodajům. Byla to velmi příjemná spolupráce. Byla to prozatím moje poslední legislativní zpráva v tomto volebním období a já doufám, že na ni budu moci v příštím volebním období navázat.
<SPEAKER ID="537" NAME="László Kovács">
člen Komise. - Paní předsedající, tematická strategie udržitelného používání pesticidů, kterou Evropský parlament a Rada schválily v lednu 2009, má za cíl doplnit platný právní rámec tím, že se zaměří na fázi používání pesticidů za účelem snížení dopadů pesticidů na lidské zdraví a na životní prostředí.
<P>
Tento návrh je třetím právním pilířem této strategie, společně s rámcovou směrnicí a nařízením o uvádění přípravků na ochranu rostlin na trh, a zaměřuje se na poskytování spolehlivých údajů k měření dosaženého pokroku v rámci strategie.
<P>
Hlavním cílem tohoto návrhu je tedy zajistit, aby byly ve všech členských státech shromažďovány a předávány Komisi porovnatelné a spolehlivé údaje, aby bylo možné vypočítat harmonizované ukazatele rizik a měřit dosažený pokrok v rámci tematické strategie.
<P>
V prvním čtení nebylo možné dosáhnout shody mezi Radou a Parlamentem především z důvodů souvisejících s oblastí působností nařízení a se zveřejňováním výsledků.
<P>
Díky intenzivnímu a plodnému trialogu ve druhém čtení, a zejména ochotě zpravodaje a stínových zpravodajů ustoupit ze svých požadavků a dosáhnout kompromisu, bylo možné nalézt řešení ve všech bodech.
<P>
Komise považuje dosažený kompromis za velmi rozumný a domnívá se, že požadavky Parlamentu byly splněny, aniž by došlo k neúměrnému zatížení vnitrostátních orgánů a podniků, a proto jej může podpořit.
<P>
Komise chce využít tuto příležitost a poděkovat zpravodaji Bartu Staesovi za vynikající práci, kterou odvedl v tomto složitém návrhu, za jeho trpělivost a za velmi konstruktivní výměny názorů, které vedl s Komisí. Komise se na základě současného kompromisu domnívá, že ve druhém čtení bude možné dosáhnout shody Evropského parlamentu a Rady o tomto významném návrhu, a bude tak zajištěn úspěch tematické strategie udržitelného používání pesticidů.
<SPEAKER ID="538" NAME="Anne Laperrouze">
jménem skupiny ALDE. - (FR) Paní předsedající, pane komisaři, dámy a pánové, na plenárním zasedání v lednu 2009 jsme přijali dva právní předpisy o udržitelném používání pesticidů a o postupu při uvádění přípravků na ochranu rostlin na trh. Jednání o těchto dokumentech byla bouřlivá a umožnila dosáhnout skutečného pokroku v oblasti ochrany lidského zdraví a životního prostředí.
<P>
Uvedené dva texty by však bez tohoto neznamenaly nic. Toto nařízení vlastně slouží k vymáhání ostatních dvou dokumentů. Podotknete, pane komisaři, že jsou tyto statistiky nezbytné ke zjištění množství nových přípravků přicházejících na trh a toho, jak se zvyšuje použití těchto přípravků, a především k výpočtu ukazatelů rizik definovaných ve zprávě o udržitelném používání pesticidů.
<P>
Ráda bych rovněž zdůraznila to, že podle mne se nám kromě nalezení rovnováhy mezi nezbytným přenosem údajů a důvěrností těchto údajů podařilo stanovit přiměřené administrativní požadavky, neboť je to oblast, o kterou se uživatelé zajímají.
<P>
Pokud jde o biocidy, je zapotřebí zdůraznit, že by se na ně tento text měl časem vztahovat, v návaznosti na výsledky studie dopadu.
<P>
Zkoumali jsme obchodní využití pesticidů mimo zemědělství. V této chvíli může být posouzení jejich objemu jen orientační. Mnohé nám pak osvětlí pilotní studie, které plánuje Evropská komise uskutečnit.
<P>
Ráda bych na závěr poděkovala našemu zpravodaji, který nás v průběhu všech jednání podporoval a výrazně přispěl k dosažení dohody.
<SPEAKER ID="539" NAME="Bart Staes">
zpravodaj. - (NL) Myslím, že vše bylo řečeno. Je to dobrá dohoda a já věřím, že zítra ráno bude přijata.
<SPEAKER ID="540" NAME="Předsedající">
Rozprava je ukončena.
<P>
Hlasování se bude konat zítra, v pátek 24. dubna 2009, ve 12:00.
<P>
Písemná prohlášení (článek 142)
<SPEAKER ID="541" NAME="Daciana Octavia Sârbu  " LANGUAGE="RO">
Jak uvádí šestý akční program Společenství pro životní prostředí, Evropská unie uznala potřebu soudržnějšího snižování dopadu pesticidů na životní prostředí i lidské zdraví. Toto nařízení o statistice přípravků na ochranu rostlin zaplní stávající mezery týkající se používání pesticidů v členských státech.
<P>
Z údajů o používání a prodeji pesticidů, které poskytla Komise, vyplynulo, že potřebujeme harmonizovanou metodu na úrovni Společenství ke shromažďování statistických údajů, a to takových, které se týkají fáze umisťování přípravků na trh, a údajů od výrobců.
<P>
Jsme si všichni vědomi toho, že je třeba na úrovni Evropské unie stanovit právní rámec upravující používání pesticidů. Proto bych ráda zdůraznila, že vítám vytvoření společného rámce pro systematické vytváření statistik na úrovni Společenství vztahujících se k umisťování pesticidů na trh a k používání pesticidů, a to v souladu se zásadou subsidiarity.
