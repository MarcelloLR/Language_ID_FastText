<CHAPTER ID="011">
Aktuální stav SIS II (rozprava) 
<SPEAKER ID="310" NAME="Předsedající">
Dalším bodem je společná rozprava o:
<P>
otázce k ústnímu zodpovězení, kterou Radě položili pan Coelho jménem skupiny Evropské lidové strany (Křesťanských demokratů) a Evropských demokratů, paní Roureová jménem Socialistické skupiny v Evropském parlamentu a pan Lax jménem skupiny Aliance liberálů a demokratů pro Evropu o aktuálním stavu SIS II - B6-0010/2009) a
<P>
otázce k ústnímu zodpovězení, kterou Komisi položili pan Coelho jménem skupiny Evropské lidové strany (Křesťanských demokratů) a Evropských demokratů, paní Roureová jménem Socialistické skupiny v Evropském parlamentu a pan Lax jménem skupiny Aliance liberálů a demokratů pro Evropu o aktuálním stavu SIS II - B6-0011/2009).
<SPEAKER ID="311" NAME="Carlos Coelho" LANGUAGE="PT">
Pane předsedající, pane úřadující předsedo Rady, pane místopředsedo Komise, dámy a pánové, v Evropském parlamentu jasně podporujeme rychlé zavedení SIS II (Schengenský informační systém), k čemuž mělo dojít v roce 2007. Druhá generace SIS představuje přístup Společenství k potřebě urychlit bezpečnost na vnějších hranicích a sdílet důležité inovace, jako biometrické údaje a propojení záznamů. Připouštíme, že tento systém lze spustit, teprve až bude dostatečně silný a bude moci plně fungovat 24 hodin denně. Podle mého názoru je čas zjistit, kdo je zodpovědný za zpoždění, provést hloubkové vyhodnocení situace a nalézt řešení, která zajistí, že bude tento projekt technicky realizovatelný, a obnovit jeho již tak oslabenou důvěryhodnost.
<P>
Víme, že byly loni provedeny různé testy, jejichž konečný výsledek byl negativní, a to zejména u testu operačního systému. Rada a Komise rozhodly o čtyřměsíční lhůtě, aby bylo možné se pokusit o vyřešení přetrvávajících problémů, i když bez valného úspěchu, jak můžeme vidět z výsledků dosažených v prosinci 2008, kdy byly testy zopakovány. Bez ohledu na dosažené úspěchy, tak pokud víme, stále existují otazníky nad výkonem a silou systému, ztrátou zpráv, kvalitou údajů a procesem synchronizace národních kopií s centrálním systémem. SIS II evidentně nemůže být spuštěn, dokud tyto problémy nebudou vyřešeny. Rád bych vyjádřil své pochybnosti o schopnosti nasmlouvané společnosti vyřešit v tak krátké době všechny tyto problémy, které nebyly vyřešeny dříve v průběhu daleko delší doby. Doufám, že může být zahájen nezávislý audit projektu, aby se zjistilo, kdo je za to odpovědný. Nemám nic proti alternativnímu technickému scénáři vývoje "SIS I pro všechny" k SIS II za předpokladu, že bude právní rámec schválený pro SIS II zcela respektován. Do konce března má být předložena zpráva hodnotící tyto dva scénáře. Parlament chce mít k této studii přístup a chce být informován o novém směru, který má projekt nabrat, a to pokud jde o úroveň důvěry po technické stránce a o právní důsledky, nový časový rámec a dopad na rozpočet. Rád bych Radě a Komisi připomenul, zejména v této době, že je v celém procesu obzvláště vhodná větší transparentnost.
<SPEAKER ID="312" NAME="Martine Roure" LANGUAGE="FR">
Pane předsedající, jak víme, SIS II je velmi důležitým nástrojem k zajištění bezpečnosti Schengenského prostoru, a to zejména po rozšíření, které zahrnuje 10 nových zemí.
<P>
Od přijetí právního základu v roce 2007 jsme ani jednou neměli možnost vidět podrobnou zprávu o vývoji nebo o technických či politických problémech, které prý spuštění systému brzdí.
<P>
Až z tisku jsme se dozvěděli, že všechny testy potřebné ke spuštění centrálního systému v naprostém bezpečí v prosinci 2008 selhaly.
<P>
Víme, že se Komise snažila navrhnout plán na nápravu, který by hlavní problémy řešil, a víme, že různé členské státy v rámci Rady již přemýšlejí o alternativě, která by sestávala z jednoduchého upgradu sytému SIS, jenž je v současnosti v provozu.
<P>
Problém tedy není technický, ale politický. Tento Parlament byl požádán, aby určil postupem spolurozhodování architekturu SIS II, což by samo o sobě zajistilo bezpečnost nezbytnou pro naši oblast svobody, bezpečnosti a spravedlnosti. Pracovali jsme na tom, aniž bychom ztratili ze zřetele bezpečnost a ochranu základních práv našich občanů.
<P>
Za této situace je v sázce politická odpovědnost evropských orgánů a zejména Rady a Komise, protože jsme přesvědčeni, že se Parlament této záležitosti zhostil ve vztahu k občanům dobře.
<P>
Nyní i v budoucnosti očekáváme politické důvody pro tuto radikální změnu směřování. Mohlo by to mít samozřejmě velmi vážné důsledky pro rozpočet již vyčleněný pro tento projekt, počínaje odložením dostupných zdrojů, pokud to bude nutné, dokud nebude řádně určena budoucnost projektu a jeho právní základ.
<SPEAKER ID="313" NAME="Henrik Lax">
autor. - (SV) Pane předsedající, pane úřadující předsedo Rady, pane místopředsedo Komise, my v Evropském parlamentu potřebujeme vědět, zda jsou Rada a Komise stále ještě přesvědčeny o tom, že SIS II bude někdy spuštěn a v provozu. Bude se Komise nadále snažit nalézt technické řešení stávajících problémů? Jaká je cesta vpřed? Jak bylo vyjádřeno ve dvou předcházejících projevech, my v Evropském parlamentu si přejeme, abychom byli o problémech aktuálně informováni, a to se doposud nestalo.
<P>
Pokud SIS II nelze spustit ve stávající podobě, existuje plán B, jejž by bylo možné představit? Jak zmínila paní Roureová, otázka SIS II je otázkou důvěryhodnosti Unie, co se týče zajištění vnitřní bezpečnosti v rámci EU. Musíme mít ale také na paměti, že tatáž infrastruktura musí být použita pro vízový informační systém VIS. V dlouhodobém horizontu se proto také jedná o důvěryhodnost vízové politiky Unie, tedy o její schopnost řídit vztahy se sousedícím světem důstojně.
<P>
A nakonec bych se rád zeptal Komise, zda má pro tento projekt stále plnou podporu členských států. Jsou ochotny nést náklady projektu, jenž, jak se zdá, se nikdy neodlepí od země?
<SPEAKER ID="314" NAME="Alexandr Vondra">
úřadující předseda Rady. - Pane předsedající, než se budu zabývat předmětem dnešní rozpravy, dovolte mi vyjádřit hlubokou soustrast příbuzným obětí dnešního tragického incidentu v Baden-Württembergu.
<P>
Nyní mi dovolte se vrátit k předmětu naší dnešní rozpravy. Zaprvé jsme vděčni za příležitost tuto rozpravu vést. Jedná se o důležité téma, jak všichni dobře víte. Řada provozních obtíží vedla ke zvláštním problémům ve spuštění SIS II.
<P>
Předsednictví si přeje, jak požadujete, aby bylo vůči vám zcela transparentní co do historie a okolností této záležitosti. Kvůli záporným výsledkům původních testů systému byly další testy provedeny v listopadu a prosinci 2008. Konečné výsledky těchto provozních systémových testů byly známy až v druhé polovině ledna 2009.
<P>
Na neformální schůzce ministrů spravedlnosti a vnitřních věcí, která proběhla 15. ledna 2009 v Praze, Komise ministry informovala, že výsledek těchto testů nebyl uspokojivý. Ministři okamžitě souhlasili s potřebou zavést novou celkovou koncepci řízení SIS II, která zahrne spolupráci členských států s Komisí. Nová koncepce řízení umožní důkladnější sledování projektu, čímž umožní včasné varování před možnými obtížemi. Bylo také dohodnuto, že budou přijata opatření na následné Radě ministrů spravedlnosti a vnitřních věcí, která se konala 26. a 27. února 2009. Na této schůzi Rada ve svých závěrech souhlasila k vyzvání Komise, aby Parlament a předsednictví Rady plně informovala o problémech vztahujících se k SIS II a k jeho výhledům.
<P>
Tento Parlament se dotázal, zda doposud identifikované problémy budou vyžadovat, aby byl systém přestavěn. Podle informací o stavu projektu SIS II, které jsme z Rady obdrželi, řada problémů přetrvává. Rozumíme tomu tak, že podle názoru Komise lze všechny přetrvávající problémy řešit, aniž že by bylo nutno aplikaci SIS II významně přestavět.
<P>
Na své únorové schůzi Rada podpořila provedení analýzy SIS II a plán opravy, což umožní identifikaci všech problémů a jejich okamžité řešení, stejně jako vyhodnocení technické architektury tak, aby bylo možné zajistit stabilní a bezchybný systém SIS II. Rada však také odsouhlasila, aby byl připraven rezervní plán pro případ výskytu vážných problémů, které by nebylo možné vyřešit. Co se týče alternativy k SIS II, Rada ministrů spravedlnosti a vnitřních věcí v únoru uvítala dokončení studie proveditelnosti, která poslouží jako základ pro tvorbu proveditelného, alternativního technického scénáře pro vývoj SIS II založeného na vývoji SIS I+ jako součásti rezervního plánu.
<P>
Rada také požaduje, aby jí předsednictví a Komise co nejdříve, nejpozději však do května 2009, předložily zprávu obsahující hloubkové vyhodnocení a srovnání obou scénářů. Rada na základě této zprávy vyhodnotí pokrok dosažený ve vývoji SIS II, a co se týče alternativního scénáře, vyhodnotí vyhlídky na dosažení cílů SIS II tak, jak byly stanoveny v právním rámci, jenž řídí zavedení, provoz a využití SIS II, a to na technickém základě vývoje SIS I+. Toto zkoumání proběhne co nejdříve a nejpozději do schůze Rady 4. a 5. června 2009.
<P>
Co se týče podrobností, které Parlament požaduje, o řešení nevyřešených problémů a zejména o finančních hlediscích, Rada vyzvala Komisi, aby nejen informovala Evropský parlament o problémech týkajících se SIS II, ale aby plně a pravidelně informovala Parlament i Radu o výdajích vztahujících se k centrálnímu projektu SIS II a k opatřením, která byla přijata na zajištění úplné finanční transparentnosti.
<P>
Rada na základě zprávy, kterou si vyžádala od předsednictví a Komise, nejpozději do svého zasedání v červnu 2009 projedná harmonogram spuštění provozu SIS II. Vezme přitom v potaz opatření týkající se harmonogramu, která stanovil Parlament ve svém usnesení z 24. září 2008 o návrhu rozhodnutí Rady o migraci z Schengenského informačního systému (SIS 1+) na Schengenský informační systém druhé generace (SIS II). To bylo začleněno do článku 19 nařízení Rady z 24. října.
<P>
Jsem si jist, že bude Komise schopna poskytnout další informace ve vztahu k vzneseným otázkám. Rád bych vás, poslance tohoto Parlamentu, ujistil, že předsednictví bude tuto záležitost pozorně sledovat a zajistí, že postup odsouhlasený minulý měsíc ministry spravedlnosti a vnitra bude přísně dodržován.
<SPEAKER ID="315" NAME="Jacques Barrot" LANGUAGE="FR">
Pane předsedající, rád bych potvrdil to, co řekl pan Vondra. Musím také dodat, že spolu s panem Langerem, předsedou Rady ministrů vnitra, jsme ze SIS II udělali naprostou prioritu.
<P>
Pokusím se vám teď poskytnout nějaká vysvětlení. Hlavní smluvní strana Komise pro vývoj SIS II provedla sérii provozních testů centrálního systému při interaktivním provozu s některými národními systémy. Mezi listopadem a prosincem 2008 nás výsledky těchto testů vedly k závěru, že centrální systém nedosáhl úrovně stanovené ve smlouvě.
<P>
V polovině listopadu Komise iniciovala podrobnou analýzu řešení SIS II, které aktuálně vyvíjí společnost Hewlett-Packard/Steria ve spolupráci s odborníky z členských států a s pomocí dvou dobře známých IT konzultantů.
<P>
Následně po nepodařených provozních testech jsme provedli analýzu a plán opravy, jenž by měl být ukončen do čtyř měsíců. Cílem tohoto plánu je přivést realizaci SIS II na uspokojivou úroveň stability a výkonu.
<P>
Cílem tohoto plánu je zaprvé opravit známé chyby spojené s centrálním systémem - některé z chyb byly již opraveny - a zadruhé ověřit, že zavádění SIS II netrpí nepřekonatelnými strukturními slabinami.
<P>
Cílené testy se provádějí na řadě prioritních oblastí, aby došlo k odstranění nejistoty obklopující architekturu stávajícího řešení. Tato činnost probíhá paralelně s dokončováním technické analýzy zásadních problémů.
<P>
Komise také zavedla celkový přístup k řízení projektu tak, aby ústřední a národní složky SIS II mohly být lépe integrovány v souladu s kompetencemi právně stanovenými Komisí a členskými státy.
<P>
Konkrétně, Komise koordinuje společnou řídící strukturu projektu. Tato společná řídící struktura přivádí dohromady manažery národních projektů, manažery ústředního projektu a smluvní strany Komise. Tato struktura bude projekt provázet během fáze analýzy a oprav, poté během kvalifikačních testů a poté během migrační fáze, dokud nebude SIS II předán.
<P>
Na konci fáze analýzy a oprav budeme mít přesnou představu o zdrojích, které se stále musí realizovat předtím, než bude SIS II odstartován, a o odpovídajícím termínu, jak právě řekl pan Vondra. Samozřejmě není pochyb o tom, že cíl uvedení SIS II do provozu v září 2009 bude opožděn.
<P>
O stávajících potížích, kterým SIS II čelí, se diskutovalo na neformální schůzi ministrů 15. ledna a na zasedání Rady pro spravedlnost a vnitřní věci 26. a 27. února. Byly přijaty hlavní rysy koncepce o pokračování SIS II, které doporučila Komise.
<P>
Zaprvé musíme pokračovat se studií proveditelnosti alternativního technického řešení založeného na stávajícím SIS I+, což získalo podporu Rady. Můžeme proto se studií proveditelnosti alternativního řešení pokračovat.
<P>
Jakékoliv alternativní řešení však bude samozřejmě muset odpovídat právnímu rámci vytvořenému pro SIS II tak, jak byl přijat Parlamentem a Radou. Samozřejmě, velká pozornost se bude muset věnovat maximálnímu znovuvyužití investic, stejně jako situaci členských států a přidružených států, které mají v úmyslu stát se v nadcházejících letech součástí Schengenského prostoru.
<P>
Ministři se rozhodli znovu se setkat, jak bylo právě řečeno, nejpozději v červnu - začátkem června -, aby vyhodnotili dosažený pokrok a určili tam, kde to bude nutné, nový směr a případný příklon k alternativní volbě. S ohledem na to požádala Rada předsednictví a Komisi, v úzké spolupráci s pracovní skupinou SIS II a po konzultaci s příslušnými orgány, aby Radě předložili zprávu, která bude obsahovat podrobné vyhodnocení a porovnání obou scénářů. Tato zpráva má být zpracována co nejdříve, nejpozději do května 2009.
<P>
Za tímto účelem byla schválena společná kritéria pro posuzování výhod a nevýhod jednotlivých řešení. Aby bylo jasné, znamená to, že budeme mít rozhodnutí Rady začátkem června. Bude přijato na základě ukončených testů a to, jak věříme, umožní buď pokračovat se SIS II, nebo přejít k alternativnímu řešení, a to samozřejmě takovému, které bude vyhovovat cílům, jež jste určili.
<P>
Jsem si samozřejmě plně vědom toho, co řekl pan Coelho a paní Roureová o potřebě vysoké míry transparentnosti. Rád bych řekl, že posíláme a budeme posílat i nadále zápisy z výboru pro SIS II, a to pravidelně. Musím také říci, že jsem psal panu Deprezovi, předsedovi Výboru pro občanské svobody, spravedlnost a vnitřní věci, abych mu poskytl podrobné informace o situaci kolem SIS II. Tato korespondence byla v kopii zaslána také panu Coelhovi.
<P>
Rád bych také řekl panu Laxovi, že problémy se SIS II nemají vliv na VIS. Problémy se SIS II se nedotýkají infrastruktury, kterou sdílí s VIS. Můžeme říci, že VIS v zásadě postupuje podle plánu odsouhlaseného členskými státy.
<P>
Rád bych vám sdělil, že jsme zorganizovali jak s pracovní skupinou, tak uvnitř Komise velmi pravidelné schůze se spoludodavatelem a dvěma spoludodavateli, zejména se společností Steria. Opravdu můžeme doufat, pane předsedající, dámy a pánové, že tato záležitost bude během nadcházejících měsíců uzavřena, s rozhodnutím o konečném termínu stanoveném na začátek června, kdy vlastně bude muset Rada rozhodnout.
<P>
Tady a nyní ručím za to, že bude Parlament o vývoji průběžně informován.
<SPEAKER ID="316" NAME="Marian-Jean Marinescu" LANGUAGE="RO">
Provozní problémy se Schengenským informačním systémem II byly nedávno projednávány jako součást zasedání Rady v únoru 2009. Znovu bylo zdůrazněno, že musí být nalezena okamžitá cesta ze slepé uličky, ve které se v současnosti SIS II nachází.
<P>
Získávám však dojem, že po diskusi o SIS II je zde více otázek než odpovědí. Rada podporuje provedení analýzy a plán opravy, aby bylo možné identifikovat problémy s technickou architekturou SIS II, a to s cílem zajistit jeho stabilitu a spolehlivost. Na druhou stranu Rada nevylučuje možnost přijetí rozhodnutí o alternativním technickém řešení, které umožní dosáhnout cílů navržených SIS II.
<P>
Ať již bude použita kterákoli možnost, nesmí mít dopad na harmonogram zapojení zemí, které jsou ze Schengenské oblasti stále vyloučené. Rád bych věděl, jaká opatření Komise přijme, aby zabránila jakémukoliv možnému zpoždění, a jak budou pokryty dodatečné náklady, které vzniknou v souvislosti s těmito změnami. Příklad Rumunska mluví sám za sebe. Vnější hranice Rumunska je dlouhá 2 000 km. Její zahrnutí do Schengenského prostoru je plánováno na březen 2011 a jedná se o naprostou prioritu. Tato nerozhodnost může mít dopad na splnění termínu.
<P>
Ještě bych rád zmínil další věc. V době, kdy Komise připravuje návrh nového právní předpisu o dalších fázích správy hranic, bych Komisi rád požádal, aby vyhodnotila především účinnost stávajících systémů, které jsou pro správu hranic využívány, by bylo možné dosáhnout co největší součinnosti mezi těmito systémy a pak vyhodnotit příležitosti pro investice do hraniční logistiky.
<P>
Aby bylo možné dosáhnout strategických cílů EU, Komise by neměla začínat s vývojem zcela nových nástrojů, dokud ty existující, jako je SIS II nebo VIS, nebudou plně funkční a spolehlivé.
<SPEAKER ID="317" NAME="Genowefa Grabowska" LANGUAGE="PL">
Pane předsedající, situace, o které hovoříme, je výmluvným příkladem, jenž ukazuje, že je někdy jednodušší dosáhnout konsensu a získat politickou shodu pro otevření hranic než překonat technické problémy.
<P>
Vstup nových členských států do Schengenu 23. prosince 2007 byl pro občany těchto států velkou událostí. Vím to, protože jsem z Polska. Moje země má z tohoto požehnání užitek a velmi si cení otevření hranic, protože to představovalo zmizení poslední diskriminačních okolnosti, která nás oddělovala od členských států Evropské unie.
<P>
V mé zemi má také sídlo agentura Frontex. Vím, že pan Barrot byl v Polsku a ve Frontexu vedl rozhovory a také navštívil část vnějších hranic EU, za které Polsko odpovídá. Vím, že v praxi s hlídáním této hranice nejsou vážné problémy a že je bezpečná. Máme však problémy s technickými věcmi, jejichž řešení přerůstá do politického problému, jak má kolegyně, paní Roureová, řekla. Zcela s ní souhlasím.
<P>
Pokud však existují technické problémy, pokud existují potíže, pak předpokládám, že každý orgán EU má odpovědnost obrátit se na instituci, které tak dlouho trvá SIS II zavést. Je škoda, že tomu tak nebylo a že transparentnost v tomto materiálu byla poněkud vynucená.
<P>
Jsem přesvědčena, že kdekoliv se jedná o řešení problémů, které jsou důležité pro občany, nemůže Evropský parlament souhlasit s tím, že by nějaké kroky měly být podniknuty nezávisle na něm, nebo že by měl být ignorován, zejména v případě, kdy se jedná o bezpečnostní záležitost.
<P>
Ráda bych zakončila malou poznámkou. Pokud byly problémy, pokud společnost Hewlett-Packard nezvládla překonat technické problémy, mělo by se myslet na to, že máme v Polsku skvělé specialisty, mladé lidi, kteří jsou skvělými, ve světě vyhlášenými IT inženýry. Myslím, že by byli užiteční a mohli by dodat žádoucí výsledek významně levněji, rychleji a lépe.
<SPEAKER ID="318" NAME="Hubert Pirker" AFFILIATION="PPE-DE">
(DE) Pane úřadující předsedo Rady, pane komisaři, Schengen je a vždy byl synonymem pro spojení bezpečnosti na jedné straně a svobody na straně druhé. Pro občany Evropy a pro nás pro všechny je toto přidanou hodnotou, kterou Evropská unie nabízí. Vždy fungoval velmi dobře a byl průběžně efektivně realizován na základě zásady "jeden za všechny".
<P>
To, co se nyní děje, je nemilé. Je ale také nepříjemné, že Parlament, který vždy silně spolupracoval, nedostal potřebné informace. Vždy jsme evropské občany informovali, že Schengenský informační systém II bude dokonale a včas funkční, a nyní zjišťujeme, že se objevily problémy a že nevidíme jejich konce.
<P>
Rád bych věděl, zda jsou pravdivá čísla, která kolují médii a která naznačují, že bylo již na vývoj Schengenského informačního systému II vydáno okolo 100 milionů EUR. Ponese ta společnost následky? Proč Komise, Rada ani jiný orgán včas nezavedl kontrolní systém?
<SPEAKER ID="319" NAME="Mihael Brejc" AFFILIATION="PPE-DE">
(SL) Je zvláštní, že problémy týkající se provozuschopnosti systému se opakovaně vynořují, kdykoliv se zabýváme důležitými technickými otázkami. Již jsme se zabývali technickými záležitostmi spojenými se zpracováním dat. Proto se veřejnost oprávněně dotazuje, proč na úrovni EU nemáme žádné profesionální instituce, které jsou dostatečně kompetentní řešit technické problémy, jež se mohou objevit při provozu výjimečně rozsáhlých a komplexních databází.
<P>
Od samého počátku jsme se těchto diskusí účastnil. Také jsem pracoval se zpravodajem, panem Coelhem a jsem si vědom jistých technických obtíží a nedostatků, které stále trvají, včetně těch, které zahrnují úroveň dostupné odborné způsobilosti. Proto cítím, že musíme provést opravdovou technickou a finanční revizi systému a vyčinit těm, kdo tento projekt řídili. Vlastně se nejedná jen o můj pocit; jedná se o pocit široké veřejnosti.
<SPEAKER ID="320" NAME="Bernd Posselt" AFFILIATION="PPE-DE">
(DE) Pane předsedající, pane komisaři, osobně si vás velmi vážím, ale to, co se zde děje. je nesnesitelný zmatek, včetně nepřijatelné úrovně plýtvání a nekompetence. Z tohoto důvodu vyzývám nejen Komisi, ale také Výbor pro občanské svobody, spravedlnost a vnitřní věci a Výbor pro rozpočtovou kontrolu, aby se na tuto otázku podrobně zaměřily.
<P>
Těší mě, že Česká republika předsedá Radě, protože Bavorsko a Česká republika mají přesně ty samé bezpečnostní zájmy. Víme, že přes všechny obavy vztahující se k otevření hranic se od jejich otevření bezpečnostní situace významně a zásadně zlepšila, a to důsledkem vynikající policejní spolupráce. To by mohlo sloužit jako model pro jiné části Evropy a rád bych za toto České republice jménem Bavorska poděkoval. Očekáváme, že Schengenský informační systém možná zahrne všechny oblasti a nebude se omezovat na individuální, výjimečné a bilaterální dohody.
<SPEAKER ID="321" NAME="Alexandr Vondra">
úřadující předseda Rady. - Pane předsedající, rád bych vám za tuto rozpravu poděkoval. Myslím, že ukazuje na to, že existuje problém, který je nutné napravit. Rada pod naším vedením v lednu udělala, co mohla. Iniciativu vytvořit záložní nebo alternativní plán pojala vážně a tlačí na řešení tím, že stanovila lhůty.
<P>
To je to, co můžeme udělat. Co se týká finančních záležitostí, předám slovo Komisi, aby reagovala. Máme nyní vynikající spolupráci mezi ministrem Langerem a komisařem Barrotem, takže věříme, že budeme schopni to řešit.
<P>
Co se týká otázky, zda se jedná o politický nebo technický problém, věříme, že se jedná jen o technický problém. Nejedná se o kouřovou clonu, jak bylo naznačeno, která má zakrýt nějaké politické problémy. Ne - systém musí být funkční co nejdříve.
<P>
Co se týká poznámek paní Grabowské: ano, pamatujeme si", co to je být v čekárně. Diskutovali jsme o tom před rokem. Všechny země, které mají zájem vidět zde nějaký pokrok, se najednou dělí o zkušenosti podobné našim. Jme odhodláni vytvořit technické řešení, které umožní účast podniků dalších zemí v souladu s harmonogramem.
<P>
Omezím se jen na těchto pár závěrečných poznámek. Řekl jsem dost na začátku. Nyní se posuneme dál.
<SPEAKER ID="322" NAME="Jacques Barrot" LANGUAGE="FR">
Pane předsedající, pane Vondro, děkuji vám za přijatý závazek českého předsednictví v této záležitosti. Vaše podpora je velmi vítána.
<P>
Rád bych nejdříve odpověděl panu Marinescuovi tím, že sdělím, že neexistuje zvláštní problém vzhledem k tomu, že členské státy, které ještě nejsou členy Schengenu, budou moci do systému SIS II také vstoupit. Budeme mít různé "časový úseky" nebo časy, kdy nové členské státy, které nejsou členy Schengenu, budou moci do SIS II vstoupit, a tak bude vše v pořádku a nebudou žádné zvláštní problémy.
<P>
Paní Grabowská, musím vám také poděkovat za vše, co Polská republika dělá pro ochranu vnějších hranic. Měl jsem příležitost sledovat kvalitu práce, kterou Frontex odvádí spolu s polskými týmy na ukrajinských hranicích.
<P>
Rád bych prostě řekl, jako odpověď paní Roureové a paní Grabowské, že problém je zásadně technický. Jak řekl pan Vondra, nejedná se o politický problém. Je jednoduše pravda, že členské státy, nebo některé členské státy, mají stále větší a větší požadavky. Proto je nutné říci, že SIS II musí splňovat stále sofistikovanější cíle. V důsledku toho se systém stává komplikovanějším a navzdory holdu, který jste vzdali informačním technologiím, je zavedení sytému složitější, než se očekávalo. Je nicméně pravda, že problém zůstává zásadně technický a že by se tedy mělo podařit ho vyřešit.
<P>
Rád bych panu Pirkerovi řekl, že Parlament bude informován a tímto zde za to i ručím. V průběhu projektu jsem si to osobně vzal na sebe a myslím, že mohu říci, že to skutečně považuji za absolutní prioritu. Také bych rád ujistil pana Brejce, že jsme již ty odpovědné jasně určili. Spolu s Komisí jsme ustanovili pracovní skupinu, do níž jsou členské státy úzce zapojeny. Myslím, že již máme definitivní řídící skupinu, ale náš spoludodavatel také musí mít možnost splnit požadavky, které jsme stanovili
<P>
Rád bych také odpověděl na finanční otázku, kterou právě položili páni Pirker a Posselt. Celkový rozpočet Komise vyčleněný pro projekt SIS II činí 68 milionů EUR. Odpovídající smlouvy zahrnují studie proveditelnosti, vývoj vlastního centrálního systému, podporu a kontrolu kvality, síť s-Testa, přípravu na provozní řízení ve Štrasburku, zabezpečení, přípravy týkající se biometrických záležitostí a komunikaci. To tedy představuje závazek : 68 milionů EUR.
<P>
Co se týče plateb, k dnešnímu dni bylo vydáno 27 milionů EUR na technický vývoj: 20 milionů EUR na vývoj systému; 7 milionů EUR na poskytnutí sítě, která je v první linii technického pokroku; a 4 500 000 EUR na zajištění kvality.
<P>
Je nutno říci, že pokud by se Rada, poté co získáme jasnou představu o spolehlivosti nebo nedostatečné spolehlivosti SIS II, rozhodla přejít ke vzorci SIS I+R, v tom okamžiku bychom mohli zvážit opětovné použití komunikační sítě postavené pro SIS II, což znamená, že by odpovídající investice mohly být z větší části zachovány.
<P>
Naším skutečným problémem, dámy a pánové, je vybavení Schengenu, schengenské oblasti svobodného pohybu, skutečně účinným nástrojem. Je pravdou, že pokud budeme úspěšní se Schengenem II, bude se jednat o nejúčinnější systém na světě, pokud jde o výsledky, jichž díky němu budeme moci dosáhnout. Informační technologie ale musí být k dispozici.
<P>
V každém případě bych vám po českém předsednictví rád řekl - a ještě jednou, jsem panu Vondrovi vděčný za přijatý závazek českého předsednictví vůči k tomuto obtížnému tématu -, že jsem skutečně přesvědčen, že jsme společně se stávajícím předsednictvím vyvinuli všemožné úsilí k tomu, abychom zamezili dalšímu zpoždění a našemu spoludodavateli skutečně umožnili splnit naše očekávání. V každém případě bychom měli mít určen konečný termín, abychom Radě umožnili přijmout nutná rozhodnutí. Ještě jednou, skutečně ručím za to, že Parlament bude informován.
<SPEAKER ID="323" NAME="Předsedající">
Rozprava je ukončena.
<P>
Písemné prohlášení (článek 142)
<SPEAKER ID="324" NAME="Alin Lucian Antochi  " LANGUAGE="RO">
Domnívám se, že by tento projekt určený ke zlepšení mechanismu pro správu vnějších hranic Evropské unie neměl být považován za pokus zastavit migraci jako proces. Skutečný účel opatření, která mají zajistit, že hranice EU budou bezpečnější, nemá nic společného se zastavením přílivu přistěhovalců, ale je zamýšlen k jejich důkladné kontrole. Řádné řízení migrace je pro společnosti a ekonomiky členských států Evropské unie prospěšné.
<P>
Musím zdůraznit, že by Evropská unie měla věnovat více pozornosti správě svých vnějších hranic, kde se nacházejí zóny konfliktu. Například práce doposud provedená Misí EU pro pomoc na hranicích pro Moldavsko a Ukrajinu si zaslouží zvláštní uznání. Zahrnuje zavedení jednotného celního postupu na hranicích, vytvoření překážek proti pašování a snížení aktivit zločineckých skupin.
<P>
Na druhou stranu to, že se doposud nedaří řešit konflikt v Transnistrii, komplikuje moldavským úřadům správu jejich úseku hranice, kde je i nadále velký příval nelegální migrace.
<P>
Rád bych vyjádřil své pevné přesvědčení, že má Evropská unie dostatečné politické, ekonomické a bezpečnostní páky k tomu, aby zastavila nelegální aktivity zmíněné výše, což také znamená aktivněji se zapojit do řešení nevyřešených konfliktů na jejích východních vnějších hranicích.
