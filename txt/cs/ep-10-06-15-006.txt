<CHAPTER ID="006">
Kvalita statistických údajů v Unii a větší pravomoci Komise (Eurostat) v oblasti auditu (rozprava) 
<SPEAKER ID="109" NAME="Předsedající">
Dalším bodem jednání je rozprava o otázce k ústnímu zodpovězení pro Komisi, kterou jménem Hospodářského a měnového výboru položili pan Karas a paní Bowlesová a která se týká kvality statistických údajů v Unii a větších pravomocí Komise (Eurostat) v oblasti auditu - B7-0314/2010).
<SPEAKER ID="110" NAME="Othmar Karas" LANGUAGE="DE">
Pane předsedající, pane komisaři Rehne, dámy a pánové, dnešní rozprava je důležitým politickým signálem, který chce Evropský parlament v této době vyslat. Tato otázka k ústnímu zodpovězení byla předložena uprostřed procesu transformace Eurostatu a to, že Evropský parlament zformuloval své stanovisko vůči Komisi, je znamením naší odhodlanosti.
<P>
Předkládáme-li zvláštní usnesení, prokazujeme tím, že Evropský parlament chce a potřebuje, aby činnost Eurostatu byla nezávislá a komplexní. Jedná se o první přímou reakci legislativy na zkušenosti s Řeckem a získané v Řecku. Zároveň bychom neměli zapomenout ani na to, že v roce 2005 Rada zamítla pětibodový plán komisaře Almunii, čímž zabránila tomu, aby Komise měla k dispozici potřebné nástroje. Doháníme to, co jsme mohli a měli udělat již dávno. Dovolil bych si proto Komisi i Radě připomenout, že je zde politická vůle k vytvoření všech nástrojů, které potřebujeme k tomu, aby euro nestálo pouze na pilíři měnové unie, ale také na pilíři unie hospodářské. Vyzývám Radu k tomu, aby Komisi v této věci neblokovala, aby ji nezdržovala a nebránila jí v tom, nýbrž aby jí k tomu naopak poskytla příležitost.
<P>
Chceme také vědět, provádějí-li se nějaká šetření, kdy Eurostat nebo členské státy jednaly nesprávně, protože jedině když budeme mít jasnou analýzu, můžeme také vědět, co je třeba napravit a doplnit.
<P>
Co Evropský parlament chce? Chceme nezávislost, chceme srovnatelnost - a tedy minimální normy pro sběr statistických údajů, minimální normy pro institucionální strukturu orgánů a spolupráci s ECB. Chceme, aby veškeré činnosti bylo možno kontrolovat a z tohoto důvodu musí být Eurostat schopen provádět v kteroukoli dobu neohlášené kontroly. Chceme rozšíření jeho pravomocí, protože chceme mít přístup ke všem údajům, a to i z regionální a obecní úrovně, jakož i v případě sociálního zabezpečení. Chceme kvalitní spolupráci, chceme, aby došlo k posílení koordinační funkce, a chceme, aby nám ještě předtím, než svou zprávu dokončíme, Komise sdělila, zda vše, co bylo až dosud dojednáno s Radou, je dostatečné. My si to nemyslíme. Jedná se o minimální prohlášení, jedná se o dohánění toho, co se zameškalo, musíme udělat další krok směrem k větší nezávislosti a rozsáhlejším pravomocem.
<SPEAKER ID="111" NAME="Sharon Bowles">
autorka. - Pane předsedající, Hospodářský a měnový výbor zastává konzistentní a jednotný názor, že Eurostat musí být posílen, a my se již dlouhou dobu snažíme o zajištění vyšší kvality statistických údajů.
<P>
Historie, jak na to zde již poukázal pan Karas, je nám známa. V roce 2005 Rada svým nechvalným rozhodnutím zasela semeno současných problémů se státním zadlužením, protože oslabila Pakt stability a růstu a Eurostatu současně upřela kontrolní pravomoci. Vzhledem k této historii ještě potrvá, než se podaří obnovit důvěru, a byl to nedostatek důvěry, co přispělo k tomu, proč v souvislosti s nedávnými potížemi musely členské státy vysázet na stůl tolik peněz. Slova a politická předsevzetí Rady ve složení pro hospodářské a finanční věci nestačila.
<P>
Eurostat bude mít brzy kontrolní pravomoci, což je právě nyní o to důležitější, že je to klíčem k tomu, jak zajistit účinnost dalších plánů týkajících se hospodářského dohledu. Nástroj na zachycení výsledků je mnohem lepší než nástroj na zachycení slibů.
<P>
Chceme, aby se zlepšila kvalita údajů, aby údaje byly známy včas, chceme, abychom měli možnost zkoumat, jaké prostředky přicházejí z vyšší úrovně do vnitrostátních financí, a ptáme se: je tato nová pravomoc, která byla Eurostatu udělena, dostatečná? Rada ve složení pro hospodářské a finanční věci (Ecofin) přidala dokonce i nyní k této nové kontrolní pravomoci určité podmínky, které sice představují menší omezení, než jakých se mnozí z nás obávali, ale nepodrývá možnost provádění skutečně včasných šetření a zásahů?
<P>
Zpráva Evropského parlamentu se přiklání k tomu, aby práva Eurostatu na provádění tzv. metodických inspekcí byla nepodmíněná. Prostředky musí samozřejmě směřovat tam, kde jsou potřeba, ale šetření musí proběhnout ve chvíli, kdy vznikne podezření, nikoli až ve chvíli, kdy už je po všem.
<P>
A konečně, kdy budeme vědět, že se srovnává podobné s podobným? Jakého se daří dosahovat pokroku, pokud jde o zavádění norem a transparentnosti v oblasti účetních postupů, aby bylo možné zachytit podrozvahovou činnost a další inovativní postupy?
<SPEAKER ID="112" NAME="Olli Rehn">
člen Komise. - Pane předsedající, dovolte mi předně poděkovat panu Karasovi, paní Bowlesové a dalším za to, že vznesli tyto velmi důležité otázky týkající se kvality statistických údajů a Eurostatu. Dovolte mi rovněž přivítat, že jste ve svém návrhu stanoviska vyjádřili podporu návrhu Komise na změnu nařízení o Protokolu o postupu při nadměrném schodku (EDP).
<P>
Rád bych podotkl, že je to vůbec první zákonodárný návrh druhé Komise pana Barrosa v únoru. Jsem rád, že tento návrh bude v brzké době, jak pevně věřím, přijat a že se stane součástí našeho arzenálu. Jak zde řekla paní Bowlesová, potřebovali jsme ho už dlouhou dobu.
<P>
Původní návrh tohoto zaměření byl předložen v roce 2005, členské státy ho však tehdy zamítly. Doba se změnila, takže pro tento návrh máme nyní v Radě širokou podporu.
<P>
Pokud jde o tento návrh, obecný přístup, na němž se minulý týden 8. června shodla Rada ve složení pro hospodářské a finanční věci (Ecofin), potvrzuje význam zajištění vysoké kvality statistických údajů o státních dluzích a schodcích a uznává v této souvislosti úlohu Komise a Eurostatu.
<P>
Nařízení, na jehož dokončení se nyní pracuje, zachovává hlavní cíl návrhu, jak jej stanovila Komise, který spočívá v udělení větších kontrolních pravomocí Eurostatu v případě, že bude zjištěno významné riziko či problém týkající kvality údajů. Komise proto může toto kompromisní znění akceptovat.
<P>
Komise má v úmyslu podniknout několik dalších kroků s ohledem na posílení kvality evropských statistických údajů pro EDP. Dojde k okamžitému posílení personálních zdrojů, které se budou zabývat touto prací, hlavně prostřednictvím interních přesunů v rámci Eurostatu. Oproti současnosti se budou konat pravidelnější návštěvy členských států v rámci tzv. návštěv zaměřených na dialog v rámci postupu při nadměrném schodku.
<P>
Komise zajistí integraci většího množství informací o zdrojových údajích, které budou sloužit k tvorbě statistik v podobě soupisů vznikajících v rámci postupu při nadměrném schodku, s jejichž vytvářením toto nařízení počítá. Pokud by nastal výjimečný případ, kdy by byla jednoznačně zjištěna významná rizika či problémy týkající se kvality údajů, Eurostat uplatní všechny své pravomoci, které mu poskytují nová pravidla a mezi které samozřejmě patří i pravomoci kontrolní.
<P>
Ještě než skončím, dovolte mi říci pár slov o aktuálních záležitostech týkajících se Řecka. Rád bych této příležitosti využil, věnujete-li mi ještě trochu svého času. Komise, jak známo, provedla hloubkovou analýzu řeckých statistik za několik let. Změněné nařízení by do budoucna mělo zmírňovat riziko podvodů či manipulace se statistickými údajů a jakýchkoli dalších nesrovnalostí.
<P>
Včera došlo v souvislosti s Řeckem k novým událostem. Asi již víte, že agentura Moody's se včera rozhodla snížit hodnocení řeckých státních dluhopisů. Jednal jsem o tom již také se svým kolegou Michelem Barnierem a s předsedou Komise. Musím říci, že načasování rozhodnutí agentury Moody's je překvapivé a velmi nešťastné, protože přišlo po uzavření dohody o makroekonomickém ozdravném programu mezi Řeckem, Komisí, ECB a MMF.
<P>
Opatření řecké vlády názorně dokazují jejich velkou snahu o provádění strategie, jejímž cílem je reforma statistického systému, stabilizace jejich veřejných financí a obnovení dlouhodobě udržitelného hospodářského růstu. Zdá se proto, že toto rozhodnutí agentury Moody's není v souladu s vývojem hodnoty řeckých státních dluhopisů a rozpětí swapů úvěrového selhání, které se po uzavření dohody o programu výrazně zúžilo. Opět je tak nastolena řada otázek týkajících se úlohy ratingových agentur ve finančním systému a obezřetnostní regulace.
<P>
Komise vezme tyto a některé další otázky v úvahu, až bude přemýšlet o budoucnosti ratingových agentur. V nadcházejících měsících se Komise zaměří zejména na otázky týkající se úrovně hospodářské soutěže v tomto odvětví - které je v tuto chvíli velmi koncentrované - a současně i na transparentnost v oblasti metodologie a na otázku konfliktu zájmů, protože tento systém je založen na modelu plátce-emitent.
<P>
Závěrem bych chtěl říci, že je nesmírně důležité, abychom měli přesné a spolehlivé statistické údaje o vnitrostátním účetnictví. Jak to zde zdůraznil pan Karas, je to jeden z úhelných kamenů řádného a účinného fungování hospodářské a měnové unie. Změna v pravomocích Eurostatu je tudíž součástí posilování hospodářského řízení v Evropě, které je skutečně zcela nezbytným cílem.
<SPEAKER ID="113" NAME="Edward Scicluna">
jménem skupiny S&D. - Pane předsedající, jsem rád, že Komise podala zákonodárné návrhy na posílení Eurostatu, které v současnosti zkoumá Hospodářský a měnový výbor.
<P>
Kvalita statistického řízení spočívá v základech krize eurozóny. Osobně nemám nejmenší pochybnosti o tom, že Eurostat by měl mít rozsáhlejší pravomoci, zejména aby mohl provádět inspekce přímo na místě v členských státech. Těchto inspekcí by se však neměli účastnit pouze úředníci z ministerstva financí či vnitrostátních statistických orgánů nebo dokonce ze společností ve státním vlastnictví daného členského státu: s ohledem na povahu práce by do nich měli být zahrnuti také ekonomové z akademické sféry, odbory, nevládní organizace atd. Tímto způsobem přece pracují i ratingové agentury, ba dokonce i delegace MMF.
<P>
Zadruhé musíme mít společný systém účetnictví, takový, který budou používat všechny členské státy, založený na normalizovaných a mezinárodně přijímaných účetních metodách a přijatý na základě dohody mezi členskými státy, Komisí a Parlamentem. Neměl by se uplatňovat pouze v případě finančních zpráv předkládaných Komisi, ale mělo by se ho používat i ve veřejné sféře členských států.
<P>
Během jednoho desetiletí po vzniku eurozóny a zavedení eura jsme odhalili základní trhliny v systému, které způsobují škodu. Tyto trhliny jsme přehlíželi, a to paradoxně právě proto, že v nás úspěšné euro vyvolávalo falešný pocit bezpečí. Musíme se postarat o to, aby trhy v budoucnu mohly důvěřovat vládním hospodářským předpovědím a statistikám. Musíme tyto trhliny zapravit, a to rychle.
<P>
Naléhavě proto Komisi žádám, aby i nadále pracovala v těsné součinnosti s Parlamentem a Radou na řešení těchto naléhavých problémů.
<SPEAKER ID="114" NAME="Sylvie Goulard">
jménem skupiny ALDE. - (FR) Pane předsedající, pane komisaři, současnou krizi eurozóny samozřejmě nelze přičítat na vrub nedostatkům společného statistického systému. Tyto nedostatky měly nicméně závažné důsledky. Jedná se jednak o důsledky hospodářské, o tom jsme toho slyšeli už hodně, ale jedná se také o důsledky pro důvěryhodnost Evropské unie. Dotýkáme se tím podle mého názoru jednoho z největších problémů týkajících se způsobu, jakým dnes Evropská unie funguje. Vlády svým občanům dávají nejrůznější sliby, a to je správné; prohlašují, že společné činnosti budou přísně sledovány, že kritéria budou zkoumána až do posledního desetinného místa - v německé originále to zní drei komma null -, ale tytéž vlády přitom každoročně odmítaly poskytnout Eurostatu zdroje, které potřebuje k tomu, aby mohl vykonávat svou práci. To vše v neprospěch nás všech, protože všechno, co oslabuje Komisi, oslabuje i nás všechny.
<P>
Proto zcela a rozhodně podporuji toto usnesení, které vyzývá k tomu, aby Komisi, Eurostatu, byly uděleny pravomoci k provádění šetření a aby byly posíleny společné normy. Bez tohoto úsilí o zajištění přísných postupů při používání a zpracovávání údajů nebude možné sliby týkající se této přísnosti dodržet. Evropané budou mít stále silnější pocit nespolehlivosti a Evropská unie ztratí svoji tvář.
<SPEAKER ID="115" NAME="Franz Obermayr" AFFILIATION="NI">
(DE) Pane předsedající, rozprava o posílení pravomocí Eurostatu tento problém neřeší . Již nikdy se nesmíme ocitnout v situaci, kdy členské státy čarují s rozpočtovými údaji a na úkor ostatních si celé roky žijí nad své možnosti; v případě, že bude důvod k pochybám o správnosti údajů, je třeba tyto údaje ověřit. EU však nesmí využít Řecka a současné krize eura jako záminky k tomu, aby členské státy zcela zbavila pravomocí rozpočtové suverenity. Tento problém je spíše třeba od základu vymýtit.
<P>
Socioekonomické struktury členských států se od sebe v některých případech velice liší. To si musí uvědomovat i Eurostat, který provádění kouzlení s čísly pro EU. Nezaměstnaný v Londýně je jiný než nezaměstnaný v Paříži, protože se na ně vztahují odlišná kritéria. Ještě výraznější jsou rozdíly socioekonomických poměrů mezi zeměmi s tradiční tvrdou měnou a zeměmi s měkkou měnou.
<P>
Eurostat nesmí udržovat tento mýtus o srovnatelnosti za každou cenu; srovnatelnost zemí eurozóny je naopak třeba zcela zásadně přehodnotit.
<SPEAKER ID="116" NAME="Anni Podimata" AFFILIATION="S&amp;D">
(EL) Pane předsedající, pane komisaři, dovolte mi, abych úvodem vyjádřila své naprosté uspokojení s vaším komentářem, který jste před chvílí učinil v souvislosti se včerejším nenadálým a nepodloženým rozhodnutím ratingové agentury Moody's snížit hodnocení úvěrové spolehlivosti Řecka, s rozhodnutím, které jste označil za nešťastné a chybné, a potvrdil tak, že naše rozhodnutí přistoupit k radikálnímu přehodnocení operačního rámce těchto firem na evropském území a vážně prozkoumat možnost vytvoření veřejné evropské ratingové agentury, bylo správné.
<P>
Co se týče dnešní rozpravy a návrhu na přezkoumání nařízení o kvalitě statistických údajů v rámci postupu při nadměrném schodku, všichni víme, že je to důsledek tzv. řecké aféry s falšováním statistických údajů.
<P>
Jako řeckou poslankyni Evropského parlamentu mne samozřejmě nijak netěší, že se Řecka v této rozpravě používá jako příkladu, kterého se musíme vyvarovat. Chtěla bych této sněmovně nicméně připomenout - jak jste to učinil i vy, pane komisaři - že Řecko, současná řecká vláda, rozpoznala tento problém jako první a okamžitě přijala radikální rozhodnutí k jeho řešení. V první řadě provedla transformaci Národního statistického úřadu na zcela nezávislý orgán pod dohledem Parlamentu a zadruhé podnikla kroky vedoucí ke zřízení vyšetřovacího výboru, jehož úkolem je vyšetřit a povolat k odpovědnosti jednotlivé viníky, kteří se podíleli na tomto nepřijatelném postupu.
<P>
Měli bychom si nicméně uvědomit, že k této rozpravě dochází na evropské úrovni se zpožděním, protože zde bylo dostatečné množství statistických údajů, které nás už v roce 2005 měly vyburcovat k činnosti.
<SPEAKER ID="117" NAME="Dimitar Stoyanov" AFFILIATION="NI">
(BG) Chtěl bych tuto rozpravu obrátit praktičtějším směrem, protože minulý týden pan komisař prohlásil, že se bude konat zvláštní kontrola, kterou budou provádět Eurostat a jejímž předmětem budou statistické údaje, které Komise obdržela z Bulharska.
<P>
Z prohlášení pana Rehna nicméně nebylo bohužel jasné, z jakého důvodu bylo nutné k této kontrole přistoupit. Rád bych proto využil této příležitosti a položil mu jednu otázku.
<P>
Na základě jakých kritérií byl vybrán nejstabilnější členský stát na Balkáně v situaci, kdy se všechny ostatní členské státy na Balkáně potýkají s velkými těžkostmi? Na základě jakých kritérií bylo rozhodnuto o tom, že kontrolu je třeba provést právě v Bulharsku? Není to také znakem jisté nečinnosti z vaší strany vzhledem k tomu, že se jedná o oblast vaší dřívější odpovědnosti, o oblast rozšiřování?
<P>
Právě jste řekl, že snížení hodnocení úvěrové spolehlivosti Řecka ze strany agentury Moody's je velmi nešťastné. Uvědomujete si přitom, že roztrušování podobných prohlášení na veřejnosti může vést k tomu, že bude sníženo i hodnocení spolehlivosti Bulharska? Nemůžete se pak ale zlobit na Moody's. V takovém případě se můžete zlobit leda sám na sebe.
<SPEAKER ID="118" NAME="Olle Ludvigsson" AFFILIATION="S&amp;D">
(SV) Pane předsedající, existují jednoduchá opatření, která je třeba přijmout, abychom dosáhli hospodářské stability v EU. Jedním z nejjednodušších, zároveň však důležitých opatření, je zvýšení kvality hospodářských statistik. V této oblasti lze docela dobře dosáhnout poměrně rychle významných zlepšení. Vítám proto pozitivní signály, které vyslala Komise i Rada. Věřím, že se podaří rychle dosáhnout dohody o balíčcích účinných opatření, která zvýší kvalitu statistických údajů.
<P>
Domnívám se, že musíme posílit úlohu a pravomoci Eurostatu. Eurostat musí i nadále spolupracovat s vnitrostátními poskytovateli statistik, je však nutno jasněji stanovit hierarchii a úrovně rozhodování. Eurostat musí být oprávněn vyžadovat k nahlédnutí správné vnitrostátní údaje a využívat možnosti sankcí a zvláštní inspekcí v případě, že jejich kvalita nebude dostatečná.
<P>
Mají-li se statistické údaje zlepšit, budou potřebné větší prostředky. Je důležité, abychom si uvědomili, že vyšší kvalita vyžaduje větší investice do této oblasti. Musíme pro Eurostat vytvořit plán. Musí se zvýšit jeho kapacity a je třeba, abychom zajistili, že v rozpočtu budou na toto zvýšení kapacit uvolněny prostředky. Obávám se, že v rámci probíhajících diskusí o tvorbě rozhodnutí nebyla statistika až doposud v této oblasti prioritou. Doufám, že se těchto vyšších investicí dočkáme.
<SPEAKER ID="119" NAME="Andreas Mölzer" AFFILIATION="NI">
(DE) Pane předsedající, všichni jsme si vědomi toho, že změna nařízení, pokud jde o kvalitu statistických údajů v rámci postupu při nadměrném schodku, je s ohledem na současné problémy, které má většina vnitrostátních rozpočtů členských států, opatření velmi důležité a naléhavé. Bez přesných a jasných údajů lze jen obtížně stanovovat další opatření a rozhodovat o nich. Proto je třeba zavést kontrolní mechanismus, který umožní včasné ověřování údajů předkládaných vnitrostátními orgány. Nesmíme se každopádně již nikdy ocitnout v situaci - jak se nám to stalo s Řeckem - ve které se bude teprve zpětně ukazovat, že rozhodnutí s dalekosáhlými důsledky byla přijímána na základě nesprávných či zfalšovaných údajů. Musíme také zvážit možnost udělování pokut státům, které předávají záměrně nesprávné údaje a statistiky. Posílení Eurostatu a jeho rozšíření do podoby nezávislého orgánu by proto mělo být vzato každopádně v úvahu. Nejedná se vůbec o narušování rozpočtové suverenity členských států, jde spíše o možnost účinného ověřování údajů.
<SPEAKER ID="120" NAME="Liisa Jaakonsaari" AFFILIATION="S&amp;D">
(FI) Pane předsedající, domnívám se, že Komise si zaslouží poděkování za rychlost, s jakou v těchto záležitostech dokázala prorazit. Ještě před několika málo měsíci by například bylo nahlížení do statistických údajů určité země pociťováno jako zasahování do její státní suverenity. Tehdy to bylo chápáno jako něco naprosto nemožného, nyní už máme za sebou, jak vidno, značný kus cesty. Je skvělé, že by pravomoci Eurostatu měly být rozšířeny. Evropa by zabředla do morální krize, kdyby si lidé, takříkajíc byť i jen koutkem oka všimli, že se statistiky falšují.
<P>
Souhlasím se svou kolegyní, paní Podimatovou, že lidé by se nyní měli přestat Řecku tímto způsobem vysmívat. Řecko by mělo být respektováno za to, že učinilo několik velmi obtížných rozhodnutí. Oproti minulosti by lidé v této zemi měli také mít lepší přístup ke statistickým údajům a obecným informacím o hospodářství.
<SPEAKER ID="121" NAME="Olli Rehn">
člen Komise. - Pane předsedající, dovolte mi, abych vám poděkoval za velmi věcnou rozpravu a za vaši podporu ve prospěch návrhu na posílení pravomocí Eurostatu. Musím říci, že souhlasím s paní Jaakonsaariovou, že jsme se v posledních měsících stali svědky obrovské změny - skutečné kulturní změny -, pokud jde o postoje týkající se koordinace hospodářské politiky v Evropě.
<P>
Přijetí tohoto návrhu je jedním ze základních kamenů našeho úsilí o posílení hospodářské a měnové unie. Bylo zde upozorněno na několik věcí týkajících se Řecka a Bulharska a rád bych zde podal vysvětlení a odpověděl na některé z otázek, o kterých se tu dnes jednalo. Co se týče Řecka, nebudu zde líčit celou dlouhou historii. Souhlasím s těmi, kdo říkají, že pokračovat s "tepáním Řecka" není spravedlivé, protože Řecko se již vydalo správnou cestou a jeho program je účinným způsobem realizován. Řecko si zaslouží důvěru a podporu, nikoli "tepání". Co se týče statistických reforem, pracujeme na tom společně s řeckými orgány. V průběhu letošní zimy a jara jsme uskutečnili řadu návštěv a před nedávnem jsme se také dohodli na určité podobě akčního plánu, jehož cílem je zvýšení kapacity řeckého statistického systému a zlepšení kvality statistických údajů o řeckých veřejných financích.
<P>
Co se týče Bulharska, naše obavy se týkají především dvou aspektů rozpočtového výhledu. Věřím, že přinejmenším bulharští poslanci Evropského parlamentu budou poslouchat, co zde chci vyložit ohledně postupu při nadměrném schodku Bulharska a jeho statistických problémů.
<P>
Zaprvé, Komise byla Bulharskem se zpožděním informována o rozsáhlých revizích rozpočtového výhledu, což je v rozporu s povinnostmi vyplývajícími ze Smlouvy. Zadruhé, postrádáme informace o tom, proč Bulharsko revidovalo svůj plánovaný rozpočet na rok 2010 z rozpočtu vyrovnaného na rozpočet se schodkem ve výši 3,8 %, a to v průběhu několika týdnů, přestože makroekonomický scénář se nijak nezměnil, ba dokonce zlepšil. Komise proto v současnosti nemůže provádět hodnocení bulharských rozpočtových plánů na letošní rok.
<P>
Cílem cesty, kterou má Eurostat naplánovánu do Bulharska ve druhém pololetí tohoto roku, nebudou rozdíly a otázky týkající se výhledu na rok 2010. To není záležitost statistiky. Eurostat se zaměří na potenciální rizika spojená s dřívějšími údaji o postupu při nadměrném schodku za rok 2009, související s dříve neohlášenými smluvními závazky vlády.
<P>
Velice si cením této pozornosti věnované těmto důležitým záležitostem, které mohou mít rovněž určité důsledky pro postavení Bulharska na trzích. Podle informací, které poskytly bulharské orgány, budou výsledky vnitřních rozpočtových kontrol hotovy teprve v polovině léta. Výsledky těchto kontrol použije Eurostat v souvislosti s plánovou návštěvou Bulharska v rámci postupu při nadměrném schodku. V závislosti na rychlosti přijetí revidovaného nařízení, které uděluje Eurostatu větší pravomoci, může Eurostat ve své práci těchto pravomocí v případě potřeby využít.
<P>
Dámy a pánové, ještě jednou vám děkuji za pozornost a především za širokou a výraznou podporu našeho návrhu, který je vůbec prvním zákonodárným návrhem druhé Barrosovy Komise. Jeho přijetí je skutečně podstatnou podmínkou účinného fungování hospodářské a měnové unie.
<SPEAKER ID="122" NAME="Předsedající">
Děkuji vám, pane komisaři, a děkuji vám také za vaše velkorysé poznámky na naši adresu; nevěnovali jsme jim dostatečnou pozornost. Je myslím politováníhodné, když má někdo v této sněmovně proslov a dochází při tom k takovým projevům, jako jsou vlny potlesku, které nemají nic společného s tématem, a řečnění v průběhu naší rozpravy.
<P>
Rozprava je ukončena.
<P>
Hlasování se bude konat ve středu 16. června 2010.
<P>
Písemná prohlášení (článek 149)
<SPEAKER ID="123" NAME="Enikő Győri  " LANGUAGE="HU">
Evropský parlament musí zaujmout stanovisko k jedné velmi důležité otázce dnešní rozpravy, a sice k otázce toho, jakým směrem se má statistický informační systém, který v současnosti spadá do působnosti Eurostatu, vyvinout, aby bylo do budoucna možné předejít situacím, jakou představuje řecký skandál. Dovolím si připomenout, že podvod, jehož se dopustily řecké orgány, vyšel najevo již v roce 2004, přibližně v téže době, kdy ležely stíny i na financích maďarské vlády, kterou tehdy vedli socialisté. EU navzdory tomu doposud nepodnikla žádné kroky, které by vedly k reformě statistického informačního systému. Jakkoli se domnívám, že plán Komise, spočívající v tom, že Eurostatu budou udělena kontrolní práva, je krokem správným směrem, jsem přesvědčena, že toho musíme udělat ještě více, protože v sázce je nyní budoucnost naší společné měny. Co bychom podle mého názoru měli dělat dál? Podle mého názoru bychom měli v rámci postupů při nadměrném schodku ukládat sankce nejen členským státům, které opakovaně neplní svou povinnost dodržovat maastrichtské kritérium 3% rozpočtového schodku, ale také těm, které poskytly nepravdivé statistické údaje za uplynulé roky a uvedly tak v omyl investory i EU a ohrozily stabilitu eurozóny. Souhlasím s tím, aby úředníci vnitrostátních statistických úřadů byli osobně odpovědní za kvalitu údajů, které poskytují Eurostatu. Proto také navrhuji, abychom s ohledem na práci, kterou pod vedením Hermana Van Rompuy odvedla pracovní skupina Rady, požádali Komisi o vypracování přísnějšího systému sankcí, který by nahradil stávající systém.
