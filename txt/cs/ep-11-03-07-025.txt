<CHAPTER ID="025">
Spolupráce s rozvojovými zeměmi na podpoře řádné správy v daňové oblasti (krátké přednesení) 
<SPEAKER ID="223" NAME="Předsedající">
Dalším bodem je zpráva paní Jolyové o daních a rozvoji přednesená jménem Výboru pro rozvoj - spolupráce s rozvojovými zeměmi na podpoře řádné správy v daňové oblasti.
<SPEAKER ID="224" NAME="Eva Joly" LANGUAGE="FR">
Pane předsedající, paní komisařko, dámy a pánové, zprávu o daních a rozvoji vám dnes předkládám s určitým zadostiučiněním.
<P>
Představuje významný milník v boji, který začal již před dlouhou dobou a který dnes vedu v Evropském parlamentu. Ráda bych poděkovala kolegům ve Výboru pro rozvoj, spolupráce s nimi byla velmi produktivní. Doufám, že se to potvrdí při zítřejším hlasování.
<P>
Rozvojové země tvrdě zasáhla finanční a hospodářská krize a rostoucí ceny zemědělských materiálů, takže nyní více než kdy jindy potřebují získat velké nové zdroje financování. V kontextu celosvětové krize představuje daňový výnos, což je nejstarší zdroj financování rozvoje, významný problém a skutečnou výzvu.
<P>
Účinné daňové systémy neposkytují pouze finanční prostředky pro základní veřejné služby. Podporou transparentního, zodpovědného využívání vládních příjmů se rovněž stávají jedním ze základů zodpovědných demokracií. Přispívat k výběru spravedlivých, progresivních a transparentních daní by v žádném případě nemělo vést ke snižování nebo zastavení oficiální rozvojové pomoci. Nemělo by poskytovat další záminku členským státům, které se stále více snaží snižovat část svého HDP, která je určena na oficiální rozvojovou pomoc.
<P>
Tato pomoc je sice možná nedokonalá a existuje velký prostor pro její zlepšování, stále však zůstává životně důležitá pro státy, které byly tvrdě zasaženy hospodářskou krizí a krizí vyplývající z klimatických podmínek. Nejedná se o otázku náhrady pomoci, ale o její přesměrování směrem k rozvoji efektivních systémů zdaňování, do nichž musí mezinárodní společnosti přispívat na základě svých skutečných zisků. Státy musí znovu získat možnost vzít svůj rozvoj do vlastních rukou, snížit chudobu a kompenzovat ztráty z výběru cel způsobené liberalizací trhu, aby se v dlouhodobém horizontu dokázaly obejít bez zahraniční pomoci.
<P>
Státy na jihu však nejsou pouze oběťmi svých vlastních neefektivních daňových systémů. Jsou rovněž oběťmi daňového dumpingu ustanoveného orgány smlouvy z Bretton Woods, nákladů způsobených nezákonným odlivem kapitálu a daňových rájů. Každoročně se vyrovnávají s gigantickými ztrátami daňových příjmů, které jsou odhadovány na více než desetinásobek pomoci, kterou získávají od bohatých států.
<P>
Zpráva na tuto skutečnost klade důraz. Co se týká doporučení OECD, nejenže zdaleka nejsou vhodná, ve skutečnosti představují hrozbu. Tím, že se nespolupracující jurisdikce odstraní ze seznamů šedých zón pouhým podepsáním dohod o spolupráci, aniž by byla zavedena automatická výměna informací, se vytváří iluze, že daňové ráje jsou legitimní a dodává se důvěryhodnost systému, který škodí veřejným financím severu i jihu.
<P>
Skoncování s daňovými ráji představuje klíčový krok směrem k rozvoji těchto států a Evropská unie ho musí učinit svou absolutní prioritou. EU se musí chopit své zodpovědnosti, jako to udělaly Spojené státy, a vytvořit jasnou, závaznou legislativu doprovázenou systémem skutečných sankcí, aby se skoncovalo s daňovými ráji, které jsou pro rozvoj chudých zemí jako zbraně hromadného ničení. EU musí zabránit profitování a manipulaci transferových cen ze strany společností, zejména evropských, které mají výhody a současně zneužívají škodlivých daňových systémů. Musí prosadit zavedení transparentního, závazného mezinárodního mechanismu, který na všechny mezinárodní společnosti, zejména společnosti působící v těžebním průmyslu, uvalí povinnost automaticky zveřejňovat své zisky a daně, které platí v každé zemi, kde působí.
<P>
To představuje první zásadní krok k zastavení těch, kteří těží z bídy jižních států. Je to rovněž zásadní krok k obnovení důvěryhodnosti Evropské unie.
<SPEAKER ID="225" NAME="Elena Băsescu" AFFILIATION="PPE">
(RO) Pane předsedající, na pozadí současné hospodářské krize představuje prosazování dobré správy v daňové oblasti nezbytnost na úrovni EU i mimo ni. Ráda bych poukázala na skutečnost, že každý stát je zodpovědný za svou fiskální politiku. V tomto kontextu je třeba se vyvarovat vytváření překážek a je zapotřebí podporovat spolupráci mezi státy.
<P>
Boj s daňovými ráji představuje klíčovou prioritu. Ty napomáhají snižovat kvalitu politických systémů v rozvojových státech. Rovněž podporují hospodářskou trestnou činnost tím, že zvyšují její výnosnost. To následně zvyšuje nerovnoměrnou distribuci daňových výběrů. Další opatření zahrnuje větší výměnu informací mezi všemi členskými státy. Současně musí existovat větší stupeň zapojení rozvojových zemí do relevantních mezinárodních fór.
<SPEAKER ID="226" NAME="Franziska Keller" AFFILIATION="Verts/ALE">
Pane předsedající, daně a zdaňování představují nanejvýš významné téma, hovoříme-li o rozvojové politice. Jedná se o zásadní téma pro politiku soudržnosti pro rozvoj, protože bez řádného daňového systému, bez řádné politiky týkající se daňových rájů nebudeme v naší rozvojové politice nikdy soudržní, a v současné době také nejsme. Proto tuto zprávu velmi vítám a doufám, že ji zítra vy, poslanci tohoto Parlamentu, nerozmělníte.
<P>
Musíme doplnit sdělení Komise, které má značné nedostatky například v tom, že se nezabývá problémy v rámci OECD a nezabývá se dopadem konkurence v oblasti daní na daňové příjmy. Pokud chceme jednat v souladu s Lisabonskou smlouvou, pokud chceme, aby naše rozvojová politika byla soudržná, musíme nyní přistoupit k činům a já vás žádám o plnou podporu této zprávy.
<SPEAKER ID="227" NAME="João Ferreira" AFFILIATION="GUE/NGL">
(PT) Pane předsedající, spolupráce v oblasti daní je sice důležitá a nezbytná, neměli bychom však opomíjet skutečnost, že daňová politika představuje klíčový nástroj hospodářské a sociální politiky, na jejichž stanovování mají vliv očividná politická kritéria a hodnocení. Proto Evropské unii nepřipadá exportovat takzvanou "řádnou správu v daňové oblasti", jak zpravodajka zcela správně poznamenává. Je třeba plně respektovat suverenitu, rozhodnutí a možnosti rozvojových zemí a zároveň věnovat pozornost jejich konkrétní situaci a podmínkám.
<P>
Učinil jsem dva poznatky týkající se dvou horkých témat. První se týká takzvaných smluv o hospodářském partnerství, které uvalujeme na rozvojové země navzdory jejich odporu a které vážně omezují daňové systémy těchto zemí a působí další vážné škody. Druhý se týká daňových rájů, které nadále existují a podle zprávy vedou k ušlým příjmům ve výši 800 miliard dolarů ročně. To jsou dva příklady nekonzistentnosti politiky Evropské unie ve věci proklamovaných cílů rozvojové spolupráce.
<SPEAKER ID="228" NAME="Maria Damanaki">
členka Komise. - Pane předsedající, jménem Komise bych ráda poděkovala Evropskému parlamentu a zejména Výboru pro rozvoj za tuto zprávu.
<P>
Těší mne, že zpráva paní Evy Jolyové zdůrazňuje a dodává váhu sdělení Komise o daních a rozvoji. Stanovuje rovněž velmi ambiciózní cíle a poskytuje Evropské unii návod, jak posílit mobilizaci výnosů v rozvojových státech. Mobilizace domácích zdrojů hraje ústřední roli v udržitelném rozvoji, snižování chudoby, dobré správě a zabezpečení veřejných statků nutných k dosažení rozvojových cílů tisíciletí. Musíme zlepšit spolupráci mezi daňovou a rozvojovou politikou a pomáhat rozvojovým zemím při budování lepších daňových systémů a státní správy.
<P>
Stojíme před závažným problémem. Osobně na mne zapůsobily vaše údaje, které uvádějí, že objem nezákonného odlivu prostředků dosahuje desetinásobku pomoci směřující do rozvojových zemí. To je skutečně šokující.
<P>
Musíme tedy současně pracovat na dvou komplementárních úrovních. Zaprvé, musíme podporovat účinné vnitrostátní daňové systémy a dále musíme usilovat o transparentní, kooperativní a spravedlivé mezinárodní daňové prostředí, abychom rozvojovým zemím pomohli v boji proti daňovým únikům a škodlivé konkurenci v oblasti daní.
<P>
Vaše zpráva vyzývá Komisi, aby brala více v úvahu dopad liberalizace obchodu a dále aby se v boji proti daňovým únikům a škodlivé daňové konkurenci neomezovala pouze na zásady OECD. Ráda bych se k těmto výzvám vyjádřila.
<P>
Co se týká první záležitosti, mohu vás ujistit, že jsme plně odhodláni podporovat úspěšnou fiskální transformaci prostřednictvím zvýšené podpory budování kapacit, rozvojových iniciativ a lepší koordinace dárců na evropské a mezinárodní úrovni.
<P>
Co se týká druhé záležitosti, Komise považuje daňové úniky a škodlivou daňovou konkurenci za významné překážky v mobilizaci domácích zdrojů. Proto rozvojovým státům pomáháme vyvíjet kapacity pro řešení těchto výzev a rovněž prosazujeme lepší mezinárodní spolupráci v daňových otázkách.
<P>
Od schválení našeho sdělení se už udělalo hodně práce. Konkrétní kroky byly umožněny díky finanční podpoře ze strany Parlamentu. Přidělení 708 000 EUR v roce 2010 nám umožnilo financovat řadu důležitých aktivit podporujících řádnou správu v oblasti daní. Tyto aktivity zahrnují technické semináře na Africkém fóru pro daňovou správu, podporu těžebního průmyslu, iniciativy pro zvýšení transparentnosti a financování doprovodné akce při Organizaci spojených národů na téma mobilizace domácích zdrojů. Poskytujeme rovněž technickou pomoc při provádění dohod o výměně informací o daních.
<P>
Komise navíc připravuje prohlášení, které má zhodnotit proveditelnost zavedení povinnosti na poskytování informací mezi jednotlivými státy do legislativy EU. Proběhly veřejné konzultace, které skončily minulý rok v lednu a nyní budeme pokračovat hodnocením dopadů v této důležité otázce. To by mělo rozvojovým zemím pomoci účinněji bojovat proti daňovým únikům.
<P>
Chci Parlamentu upřímně poděkovat za vaši podporu a úsilí v těchto otázkách. Jsem přesvědčená, že je možné dosáhnout značného pokroku v posílení daňové správy a těší mne, že tyto otázky byly rovněž zařazeny na program jednání G20 a G8.
<SPEAKER ID="229" NAME="Předsedající">
Rozprava je ukončena.
<P>
Hlasování se bude konat v poledne v úterý 8. března.
