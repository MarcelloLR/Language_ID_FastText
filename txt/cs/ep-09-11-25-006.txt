<CHAPTER ID="006">
Příprava Evropské rady ve dnech 10. a 11. prosince 2009 (rozprava) 
<SPEAKER ID="010" NAME="Předsedající">
Dalším bodem jsou prohlášení Rady a Komise o přípravě zasedání Evropské rady ve dnech 10. a 11. prosince 2009.
<SPEAKER ID="011" NAME="Cecilia Malmström">
úřadující předsedkyně Rady. - (SV) Pane předsedo, pane Barroso, vážené poslankyně, vážení poslanci, je skvělé, že před příštím zasedáním Evropské rady je zde příležitost vést s vámi tuto rozpravu. Bude se jednat o druhé řádné zasedání konané během švédského předsednictví, přičemž tato vrcholná schůzka bude zároveň poslední, již bude řídit střídavé předsednictví.
<P>
Lisabonská smlouva, jak víte, vstoupí v platnost 1. prosince, ale v souladu s prohlášením přijatým Evropskou radou v prosinci 2008 bude Evropské radě až do konce svého mandátu na konci roku předsedat střídavé předsednictví. Všechny členské státy už smlouvu ratifikovaly a uložily své ratifikační listiny v Římě. Těší mne tedy, že mohu potvrdit, že Lisabonská smlouva 1. prosince skutečně vstoupí v platnost.
<P>
K dosažení tohoto cíle bylo třeba dlouhodobé usilovné práce, jak tento parlament dobře ví. Nová smlouva v několika ohledech změní způsob, kterým funguje Evropská unie. Díky ní budeme mít lepší možnosti řešit důležité otázky, před kterými EU stoji, a budeme tak moci učinit demokratičtějším, transparentnějším a efektivnějším způsobem. Smlouva přináší i řadu významných reforem, které se dotýkají vás v Parlamentu.
<P>
Na zvláštním zasedání Evropské rady konaném minulý týden se hlavy států a vlád dohodly na jmenování Hermana Van Rompuye předsedou Evropské rady. Od 1. ledna bude řídit práci Evropské rady a posouvat ji kupředu.
<P>
Po schválení ze strany předsedy Komise bylo dosaženo i dohody týkající se jmenování Catherine Ashtonové novou vysokou představitelkou Unie pro zahraniční věci a bezpečnostní politiku. V souladu s Lisabonskou smlouvou se paní Ashtonová ujme všech svých funkcí, včetně funkce místopředsedkyně Komise, dne 1. prosince. Jako Evropský parlament zaujímá postoj ke všem komisařům, uspořádáte samozřejmě také slyšení s paní Ashtonovou. Pokud je mi známo, zanedlouho se představí Výboru pro zahraniční věci, kde bude rovněž odpovídat na dotazy.
<P>
Evropská rada se rovněž dohodla na jmenování Pierra de Boissieu generálním tajemníkem sekretariátu Rady.
<P>
Přípravy na vstup Lisabonské smlouvy v platnost dále pokračovaly, jak bylo předsednictvím podrobně popsáno v říjnové zprávě o aktuálním stavu pro Evropskou radu. Dne 1. prosince bude přijata řada rozhodnutí, která umožní plné zavedení Lisabonské smlouvy, jedná se například o rozhodnutí týkající se změněného jednacího řádu Rady a jednacího řádu Evropské rady. Na prosincovém zasedání Evropské rady předložíme novou zprávu shrnující stávající situaci v otázkách, kterými jsme se zabývali v souvislosti s prováděním a praktickým uplatňováním Lisabonské smlouvy. V těchto oblastech bude zahrnuta i Evropská služba pro vnější činnost. Zpráva bude rovněž obsahovat plán naznačující postup práce v této oblasti.
<P>
Na prosincovém zasedání Evropské rady bude hlavní důraz kladen na hospodářské a finanční otázky. Dopady krize budeme pociťovat ještě dlouho - zejména na trhu práce. Musíme se však na problémy dívat z dlouhodobé perspektivy a vypořádávat se s výzvami ve středně a dlouhodobém horizontu.
<P>
Členské státy a centrální banky v Evropské unii přijaly celou řadu opatření, například garanční programy pro banky a evropský plán hospodářské obnovy. Tato opatření významně přispěla ke zvýšení finanční stability a k odlehčení dopadu krize na hospodářský rozvoj a zaměstnanost.
<P>
Hospodářský výhled vypadá optimističtěji, ale stále přetrvávají značná rizika. Proto ještě nenastal čas pro ukončení podpůrných opatření, jež byla zavedena. V rámci Rady jsme však iniciovali diskusi o tom, jak by tato opatření měla být postupně ukončena a kdy by měl tento proces začít. Evropská rada prozkoumá dosavadní práci Rady týkající se strategie k ukončení těchto opatření. Budeme rovněž sledovat plán Evropské unie pro hospodářskou obnovu.
<P>
Co se týká finančních trhů, je potěšitelné, že zde došlo ke značnému zlepšení situace. Zmenšila se potřeba podpůrných opatření ve finančním sektoru. Musíme proto zformulovat strategie pro postupné koordinované ukončení těchto opatření. Je však třeba zdůraznit, že zatím je na zahájení všeobecného ukončování podpůrných opatření v oblasti finančnictví stále ještě příliš brzy.
<P>
Švédské předsednictví usiluje o nalezení shody v oblasti hlavních zásad pro načasování, koordinaci a sled postupného ukončení těchto podpůrných opatření.
<P>
Nyní přistoupím k otázce finančního dohledu. Existuje shoda, že v rámci Evropské unie je zapotřebí větší a lepší spolupráce týkající se finančního dohledu, zejména ve světle zkušeností, jež jsme získali během finanční krize.
<P>
Návrh struktury a zaměření práce Evropského výboru pro systémová rizika byl schválen na zasedání Rady ECOFIN dne 20. října. Předsednictví tak získalo mandát iniciovat vyjednávání s Evropským parlamentem, což jsme učinili.
<P>
Pokud jde o tři "mikroorgány", předsednictví usiluje o dosažení obecného postoje k těmto orgánům a tím i celému balíčku o dohledu na příštím zasedání Rady ministrů pro ekonomické a finanční záležitosti dne 2 prosince, abychom mohli v prosinci podat zprávu Radě.
<P>
Ustanovení struktury představuje významnou hodnotu pro odvětví finančních služeb, pro svět vně Evropy a pro naše občany. Balík opatření bude obsahovat i požadavek, aby byl plán po třech letech přezkoumán. Tak budeme schopni napravit veškeré nedostatky ve fungování či účinnosti, které vyplynou na povrch.
<P>
Současná strategie Evropské unie pro pracovní příležitosti a rozvoj, Lisabonská strategie, vyprší v příštím roce. Je proto nutné, aby se EU dohodla na strategii nové, která by prosazovala vizi dlouhodobého růstu a prosperity. To bude představovat jednu z nejdůležitějších otázek v následujících měsících a jednu z prioritních oblastí nadcházejícího španělského předsednictví.
<P>
Hospodářská a finanční krize vytvořila tlak volající po okamžitých krocích, které by minimalizovaly dopad na hospodářský růst a pracovní trh. Zároveň se výrazněji projevily strukturální slabosti a dlouhodobé výzvy stojící před našimi ekonomikami.
<P>
Udržení a posílení evropské konkurenceschopnosti na globálním trhu, boj se změnou klimatu a vypořádání se s výzvami vyplývajícími ze stárnutí obyvatelstva představují pro Evropskou unii a členské státy náročné úkoly ve střednědobém a dlouhodobém horizontu. Vyžadují společná koordinovaná řešení, společnou vizi a posílení evropského reformního programu pro příští desetiletí.
<P>
Vize znamená měnit výzvy v příležitosti. To znamená plně rozpoznat potenciál vnitřního trhu a využít možnosti, jež poskytuje zahraniční obchod a otevřenost. Znamená to rozpoznat možnosti, které s sebou nese přeměna Evropy v ekologicky účinnou ekonomiku neboli ekonomiku chytře reagující na problém změny klimatu a vytvoření pracovního trhu s vysokou úrovní zaměstnanosti, udržitelnými veřejnými financemi a sociální soudržností.
<P>
Během švédského předsednictví se provádí druhé následné hodnocení evropské strategie udržitelnosti. V mnoha oblastech došlo k pokroku. Zároveň však existuje několik oblastí, v nichž byly zjištěny neudržitelné tendence. Mezi tyto oblasti patří rychlý nárůst poptávky po přírodních zdrojích, zmenšující se biologická diverzita, vzrůst spotřeby energie v oblasti dopravy a přetrvávající chudoba ve světě.
<P>
Vznesli jsme otázku, jak bychom mohli lépe a účinněji kontrolovat a plnit tuto strategii, včetně toho, jak bychom mohli využít koordinace vyplývající ze vzájemné interakce s dalšími strategiemi Evropské unie, například s Lisabonskou strategií.
<P>
Na zasedání Evropské rady se bude rovněž hovořit o integrované námořní politice. Komise nedávno podala zprávu o pokroku v této oblasti. Evropská rada tuto zprávu prozkoumá a poskytne své stanovisko k budoucímu směřování této významné mezisektorové práce. V této souvislosti bych ráda zdůraznila náš postoj k udržitelnému hospodářskému růstu a práci a inovaci, které jsou účinné z hlediska životního prostředí.
<P>
Nyní přistoupím k dalšímu velmi významnému bodu na programu zasedání Evropské rady, konkrétně k otázce přijetí nového pětiletého pracovního programu v oblasti svobody, bezpečnosti a spravedlnosti. Stockholmský program má nahradit současný Haagský program, který byl přijat v roce 2004.
<P>
Stockholmský program předkládá vizi bezpečnější, otevřenější Evropy, v níž jsou chráněna práva jednotlivců. Je výsledkem intenzívních kontaktů a diskusí v Radě a s Evropským parlamentem. Cenné příspěvky poskytly rovněž národní parlamenty, občanská společnost, orgány Evropské unie a nejrůznější agentury a úřady.
<P>
Moji švédští kolegové, ministryně spravedlnosti Beatrice Asková a ministr pro přistěhovalectví Tobias Billström, zde včera byli a představili Stockholmský program ve velmi dlouhé rozpravě. Nebudu zde proto opakovat, co řekli, ale ráda bych využila této příležitosti a zdůraznila, že Stockholmský program se zaměřuje na konkrétní opatření, která přinášejí zlepšení do běžného života občanů. Obsahuje spolupráci se zeměmi za hranicemi EU. Bezpečnější a otevřenější Evropa vyžaduje skutečný partnerský vztah s našimi partnerskými státy.
<P>
Budoucí práce v této oblasti by měla být rovněž založena na rovnováze mezi opatřeními směřujícími k vytvoření bezpečné Evropy a opatřeními, která usilují o ochranu práv jednotlivců.
<P>
Ambiciózní práce, která už byla vykonána, a budoucí způsob naší práce, v níž bude mít větší roli spolurozhodování Parlamentu, by nám měly poskytnout akční plán, jenž se s těmito významnými výzvami lépe vypořádá.
<P>
Co se týká změny klimatu, zatímco bude pokračovat zasedání Evropské rady, budou se samozřejmě v Kodani konat jednání o klimatu. Tyto otázky jsou důležité pro Evropu a pro budoucnost celé naší planety. Před dvěma týdny předstoupil předseda vlády Fredrik Reinfeldt před Parlament v Bruselu a předložil výsledky říjnového zasedání Evropské rady včetně nejdůležitějších prvků postoje EU před kodaňskou konferencí. Nyní je nezbytné, abychom našim partnerům ve světě jasně ukázali, jak vysoko stavíme tento problém a že poskytneme impuls, který posune vyjednávání kupředu. Švédské předsednictví vloží do této práce veškeré úsilí.
<P>
Příští měsíc zhodnotí Evropská rada situaci v jednáních, která budou současně probíhat, aby mohla učinit rozhodnutí, jež jsou potřebná pro dosažení úspěšného výsledku na kodaňské konferenci.
<P>
Jako obvykle se na zasedání Evropské rady může objevit množství zahraničněpolitických otázek, ale nyní je stále ještě příliš brzy odhadovat, o jaké otázky se může jednat.
<P>
Hlavními prioritami švédského předsednictví je reagovat na požadavky vyplývající ze změny klimatu a zajistit, že si EU udrží před zahájením jednání v Kodani svou vedoucí pozici, přičemž zároveň neseme zodpovědnost za to, že bude pokračovat řešení hospodářské a finanční krize. Tyto otázky budou mít na závěrečné vrcholné schůzce nejvyšší prioritu.
<SPEAKER ID="012" NAME="José Manuel Barroso">
předseda Komise. - Pane předsedo, mnohokrát jsme hovořili o velkých příležitostech, které Evropské unii dává Lisabonská smlouva, dovolte mi proto znovu vyjádřit uspokojení, že při našem příštím setkání bude Lisabonská smlouva už v platnosti. Protože tato smlouva začne platit, je čas učinit rozhodnější kroky od institucionálních diskusí směrem k politikám, které přinesou výsledky pro občany.
<P>
Prvními kroky k plnému provedení Lisabonské smlouvy byla jmenování uskutečněná minulý týden, kdy se Herman Van Rompuy stal předsedou Rady a Catherine Ashtonová vysokou představitelkou a místopředsedkyní Komise. Vím, že jak předseda Van Rompuy, tak vysoká představitelka a místopředsedkyně baronka Ashtonová touží začít uvádět Lisabonskou smlouvu v chod.
<P>
Herman Van Rompuy byl vybrán rozhodnutím na základě všeobecné shody hlav států a vlád. Já toto rozhodnutí vítám a osobně rozhodně podporuji. Herman Van Rompuy si získal obrovský respekt jako předseda vlády Belgie. Přináší s sebou kombinaci instinktivního evropanství Belgie - která byla zakládajícím členem Unie a rovněž vždy stála v předních řadách tohoto evropského projektu - a své osobní schopnosti budovat konsenzus: Přesně ty cenné vlastnosti, které by předseda Evropské rady měl mít.
<P>
Těším se na spolupráci a na setkání s ním zde při plenárních zasedáních o Evropské radě. I když každý orgán musí pracovat v rámci svých kompetencí a respektovat kompetence orgánů ostatních, základem je, že spolu všichni pracujeme pro společné dobro Evropy.
<P>
Těší mne a jsem nanejvýš hrdý, že Catherine Ashtonová byla vybrána za první místopředsedkyni / vysokou představitelku. Podpořil jsem a schválil toto jmenování během zasedání Evropské rady, jak je podle smluv nezbytné. Všichni ji velmi dobře známe jako osobu, která má jak politické schopnosti, tak smysl pro orientaci, které budou zapotřebí při plnění náročného úkolu první vysoké představitelky a místopředsedkyně Komise. Z vlastní zkušenosti s Catherine Ashtonovou jako členkou Komise vás mohu ujistit o její hluboké oddanosti projektu Evropské unie.
<P>
Jak už jsem prohlásil včera, byly učiněny všechny nominace na pozice v Komisi. Zejména mne těší, že během jediného týdne bylo možné ztrojnásobit počet nominovaných žen ze tří na devět. V příští Komisi tak budeme mít devět žen, což je o jednu více než v té současné, a já bych ještě jednou rád poděkoval vám všem, kteří jste mne podporovali v náročném úkolu dosáhnout rozumného - nikoli ideálního, ale rozumného - zastoupení žen v příští Komisi.
<P>
Přistoupím nyní k rozdělování portfolií. Mám tu čest ujistit sněmovnu, že tak učiním při plném respektování priorit stanovených v politických směrech, jež jsem vám předložil a které vaším hlasováním Parlament podpořil, a že budu rovněž respektovat veškeré závazky, které jsem při té příležitosti vůči Parlamentu učinil. Poté může Parlament uspořádat věcná slyšení a v lednu o příštím kolegiu hlasovat.
<P>
Příští měsíc nám Evropská rada poskytuje první významnou příležitost ukázat, že se nyní soustředíme na politickou podstatu, ukázat, že tato přinese pokrok. Ve stručnosti bych se nyní rád zaměřil na tři klíčová témata, která budou v centru pozornosti.
<P>
Za prvé, změna klimatu. Konání Evropské rady týden před skončením vrcholné schůzky v Kodani představuje skutečně dobré načasování. Evropská unie se ukázala jako průkopník v oblasti opatření proti změně klimatu. Jako první jsme ukázali, že obchodní systém stanovující stropy emisí může fungovat. Jako první jsme nastolili závazný, tvrdý cíl pro snížení emisí. Kráčeli jsme v čele, když šlo o to definovat, jak může rozvíjející se svět skutečně přispět k financování nákladů spojených se změnou klimatu v rozvojových zemích.
<P>
S blížícím se koncem příprav kodaňské konference však tlak narůstá. Musíme si uchovat jednotu a stále sledovat svůj cíl snížit celosvětový objem emisí a zajistit vyčlenění nezbytných finančních prostředků - to je náš úkol. Musíme jasně říci, že to nemůže být úkol pouze pro Evropu: Potřebujeme, aby ostatní, zejména významné ekonomiky, také přispěli k dosažení ambiciózních cílů.
<P>
Jaké by měly být klíčové signály z Evropské rady? Za prvé, že chceme v Kodani dosáhnout ambiciózní, smysluplné dohody, která hlavně a především stanoví cíl 2° C. To je zásadní. Někdy sledujeme, jak politici a diplomati vyjednávají. Oni - my - spolu vyjednávat můžeme, ale nemůžeme vyjednávat s vědou. Nemůžeme vyjednávat proti přírodním vědám. Nemůžeme vyjednávat v rozporu s doporučením vědců, a toto je minimum: Dosáhnout dohody, která bude v souladu s cílem 2° C. Musíme proto stanovit reálné, účinné cíle pro snížení objemu emisí pro vyspělé země, jakož i podstatná opatření, která podniknou země rozvojové, zejména rychle rostoucí, rozvíjející se ekonomiky. Dohoda rovněž musí být komplexní a zahrnovat veškeré problémy obsažené v plánu z jednání na Bali.
<P>
Za druhé, i když v Kodani nebude naneštěstí možné dopracovat novou smlouvu, konference musí přinést funkční dohodu založenou na reálných závazcích všech stran, k níž přispějí všichni hlavní aktéři a kterou podpoří nejvyšší politická úroveň. Potřebujeme jasný, jednoduchý politický text, který ukáže, že přecházíme od diskusí o potřebě řešit změnu klimatu ke konkrétním krokům. Mělo by být rovněž výslovně řečeno, že dohoda se v nejbližší možné době změní v plnohodnotnou smlouvu.
<P>
Dohoda by měla být přesná. To znamená jednotlivá konkrétní čísla týkající se snižování emisí a podrobný finanční balík pomoci pro rozvojové země, který jim pomůže vytvořit programy pro zmírnění dopadu a pro přizpůsobení se změně klimatu. Obzvláště důležitá bude otázka rychlého zahájení financování.
<P>
Závěrem se domnívám, že ústřední význam bude mít odhodlání představitelů, neboť se jedná o obtížná rozhodnutí, jež musí být učiněna na nejvyšší vládní úrovni. Těší mne, že na pozvání předsedy vlády pana Rasmussena se kodaňské konference zamýšlí zúčastnit přinejmenším zhruba 65 hlav států a vlád. Já osobně se také zúčastním.
<P>
Další klíčovou oblastí je Stockholmský program týkající se oblasti spravedlnosti, svobody a bezpečnosti. Lidé chtějí žít v prosperující, mírumilovné Evropské unii, v níž jsou respektována jejich práva a chráněno jejich bezpečí. Chtějí mít možnost svobodně cestovat, dočasně či trvale se přestěhovat do jiných evropských zemí, aby tam studovali, pracovali, založili rodinu, podnikali či odešli na odpočinek.
<P>
Za posledních deset let jsme ušli značný kus cesty. Odstranění kontrol na vnitřních hranicích uvnitř schengenského prostoru umožňuje více než 400 miliónům občanů 25 států cestovat bez pohraničních kontrol z Pyrenejského poloostrova až do pobaltských států, z Řecka až do Finska.
<P>
Lisabonská smlouva nám nyní poskytuje novou příležitost pokročit dále. Všichni víme, že některé z nejvýznamnějších změn, které smlouva přinese, se budou týkat oblasti svobody, bezpečnosti a spravedlnosti. Politika v této oblasti se tak plně začleňuje do našich běžných postupů. Objasňuje, jaké kroky lze podniknout, a zejména rozšiřuje demokratický rámec těchto politik prostřednictvím plného zapojení vašeho Parlamentu.
<P>
Stockholmský program, který je založen hlavně na vstupech a návrzích z Komise, bude klíčovou pákou, která toto umožní. Měl by připravit scénu pro komplexní, účinný program činnosti, který přinese skutečné změny, skutečně prospěje občanům.
<P>
Program, který vzejde z Evropské rady, musí do budoucna stanovit směrodatné priority pro oblast spravedlnosti a vnitřních záležitostí na následující roky a ukázat, jakým způsobem budou tyto priority realizovány. Účinnější respektování základních práv; lepší přístup k soudům; rozhodnější postup proti organizovanému zločinu, obchodování s lidmi a terorismu; účinnější řízení migrace - to vše jsou oblasti, v nichž by měl Stockholmský program stanovit řadu konkrétních kroků, jež nás povedou vpřed. Tyto kroky rovněž vyžadují důslednou spolupráci s našimi partnery ze třetích zemí, o niž jsem odhodlán usilovat v našem společném úsilí o maximalizaci našich globálních zájmů.
<P>
A konečně, musíme rovněž neustále věnovat pozornost řešení hospodářské krize. V průběhu uplynulého roku měly kroky Evropské unie obrovský přínos. Nyní si musíme uchovat odhodlání, soustředěnost a cílevědomost. Musíme pečlivě sledovat opatření pro hospodářskou obnovu, zejména v situaci, kdy nezaměstnanost stále roste. Naší hlavní prioritou musí zůstat udržet pracovní místa pro lidi a pomoci těm, kteří zaměstnání ztratili, vrátit se zpět do práce.
<P>
Musíme rovněž začít tvořit pokrizový program, který využije nových zdrojů růstu a nalezne nové pracovní příležitosti. Program jsme načrtli ve strategii na období do roku 2020, konzultačním dokumentu, který Komise včera rozšířila. Velmi se těším, až vyslechneme myšlenky Parlamentu a zahrneme vaše názory do konečného dokumentu.
<P>
Zkoušce budou podrobeny i ambice Evropské rady ohledně pokroku ve věci balíčku opatření pro finanční dohled. Vím, že Parlament sleduje stejný cíl, a naléhavě vás žádám, abyste s Radou spolupracovali, aby do poloviny roku 2010 mohla být přijata konečná verze, a aby tak do konce téhož roku mohly vzniknout výkonné nové orgány.
<P>
Závěrem chci prohlásit, že změna klimatu, svoboda, bezpečnost a spravedlnost a řešení hospodářské a finanční krize - to jsou tři oblasti, které se dotýkají každodenního života našich občanů a zároveň tři oblasti, kde Evropská rada může ukázat, že Lisabonská smlouva skutečně otevřela novou kapitolu dějin projektu sjednocené Evropy.
<P>
Pro dosažení smysluplných výsledků musíme spolupracovat v partnerském vztahu - v partnerství mezi Komisí a Parlamentem, jemuž jsem vděčný za trvalou podporu ve věci politických ambicí předložených Komisí v těchto oblastech; v partnerství se švédským předsednictvím Rady, jemuž blahopřeji k odvedené práci; a v partnerství s našimi dánskými přáteli, kteří připravují kodaňskou konferenci.
<P>
Využijme co nejlépe toho, co nás očekává. Pracujme spolu pro společné blaho Evropy. Komise i já osobně jsme připraveni výzvu přijmout. Jsem si jistý, že Parlament, jehož pravomoci byly novou smlouvou posíleny, rovněž prokáže svoji odpovědnost a oddanost Evropě občanů.
<SPEAKER ID="013" NAME="Joseph Daul" LANGUAGE="FR">
Pane předsedo, dámy a pánové, tak jsme konečně dosáhli cíle.
<P>
Hlavy států a vlád vybraly Hermana Van Rompuye za prvního předsedu Evropské rady a Catherine Ashtonovou za vysokou představitelku. Děkuji Fredriku Reinfeldtovi, poslednímu předsedovi vlády, který zastává funkci střídavého předsedy Evropské rady. Díky, že jste dokázal najít konsenzus ohledně jmen dvou osob, které ponesou těžké břímě nových funkcí vytvořených Lisabonskou smlouvou.
<P>
Dnes bych v této sněmovně rád ocenil úvodní prohlášení předsedy Van Rumpuye, pro kterého, cituji, "bude obraz Rady vytvořen výsledky její činnosti" a který zastává přístup krok za krokem. Právě pomocí této metody - kterou bych nazval metodou "Jeana Monneta", efektivní činností bez politických póz - určuje skupina Evropské lidové strany (Křesťanských demokratů) své směřování. Právě tato metoda nás přivedla od konfliktů včerejška k dialogu dneška. Byla to tato metoda, která nás přivedla od dlouhého čekání na hranicích k schengenskému prostoru, od měnících se směnných kurzů ke stabilnímu euru. Díky této krok po kroku probíhající integraci Evropy skutečně došlo ke značnému pokroku, což nikdo nemůže popřít.
<P>
Rád bych vás, dámy a pánové, varoval před povrchní kritikou, kterou jsme slyšeli v poslední době. Mám na mysli zejména ty, kteří se v zájmu pronesení vtipného bonmotu zdiskreditovali nezodpovědnými prohlášeními.
<P>
Jako všichni ostatní mají i členové skupiny PPE své sny, ale rozdíl mezi námi a ostatními spočívá v tom, že se snažíme přeměnit své sny ve skutečnost. Učinili jsme tak ve věci evropské integrace, učinili jsme tak při znovusjednocení a učinili jsme tak rovněž s Lisabonskou smlouvou, která nás přes veškeré své nedostatky zavede o kus dál správným směrem. Právě toto Evropané očekávají, dámy a pánové, nikoli senzační prohlášení jepičí životnosti.
<P>
Jsme přesvědčeni, že pan předseda Van Rompuy se svého úkolu chopí se stejným odhodláním a rozhodností, jaké prokázal ve své vlasti, vlastnostmi, jež byly korunovány úspěchem a všeobecně uznávány. Pan předseda Van Rompuy má plnou podporu skupiny PPE a já mu nabízím naši podporu v úkolu, který bude bezpochyby velmi obtížný.
<P>
Skutečně předpokládám, že se Rada bude vyvíjet. Očekávám, že se vyvine v transparentnější instituci a že bude ještě těsněji spolupracovat s Parlamentem a Komisí. Očekávám, že ministři přestanou ohlašovat národní vítězství nad svými partnery, jen co se vrátí zpět z Bruselu, a že přestanou vinit Evropu ze všech problémů. A konečně očekávám, že Rada přestane měnit své postoje v závislosti na tom, kdo je právě jejím předsedou. Spolu se skupinou PPE toto vše od prvního stálého předsednictví Rady očekávám. Paní Malmströmová, to se nevztahuje na vás, protože jste již svým státem byla jmenována komisařkou. Proto už nemáte možnost volby, musíte hovořit o Evropě.
<P>
Jménem skupiny PPE rovněž blahopřeji Catherine Ashtonové, nové vysoké představitelce a místopředsedkyni "první Barrosovy" Evropské komise. Vítáme její jmenování a budeme velmi pozorně naslouchat jejím odpovědím na naše otázky při slyšení komisařů, které se bude konat v lednu příštího roku. Na konci tohoto procesu se plně ujme svých povinností jako místopředsedkyně "druhé Barrosovy" Komise.
<P>
Pane předsedo, dámy a pánové, těší mne, že už je za námi období otázek ohledně jednotlivců a že se nyní konečně můžeme s naprosto klidnou myslí věnovat zásadním věcem. Víme, že prosincovému zasedání Evropské rady budou dominovat dvě hlavní témata. Prvním je obnovení hospodářského růstu, které se nesmí odehrát bez ozdravení zaměstnanosti. V tomto ohledu očekáváme ze strany Evropské rady konkrétní kroky.
<P>
Druhým tématem je změna klimatu. Všichni vědí, že Rada bude zasedat uprostřed konání kodaňské konference, která by neměla vyústit pouze v politické cíle, ale rovněž ve vyčíslitelné závazky. To je zásadní. První zasedání Evropské rady konané podle Lisabonské smlouvy musí Evropě umožnit hrát svou úlohu plně. Proto doufám, že dokáže využít svého vlivu a prosazovat své postoje s větším odhodláním, než tomu bylo v minulosti.
<SPEAKER ID="014" NAME="Martin Schulz">
jménem skupiny S&D. - (DE) Pane předsedo, dámy a pánové, přítomní i nepřítomní, v uplynulých několika dnech po zasedání Evropské rady jsme hodně diskutovali o lidech a funkcích. Dnes bych znovu rád zaměřil své poznámky k vám, pane Barroso. Je důležité, abychom o lidech a funkcích diskutovali. Co se týče postů, měla naše skupina jednu jasnou prioritu. Řekli jsme, že jako druhá největší skupina v této sněmovně chceme, aby druhá pozice v Komisi, jinými slovy vysoký představitel, který působí jako místopředseda Komise, byla obsazena členem naší strany. Je to proto, že se domníváme, že Komise, která není neutrální organizací ale politickým orgánem, by měla odrážet realitu v tomto Parlamentu. Dosáhli jsme toho, za co jsme bojovali. Vím, že jste usiloval o totéž, a proto bych vám chtěl upřímně poděkovat, navzdory kritice, kterou ode mne ve sněmovně většinou slyšíte.
<P>
Tato skutečnost vysílá pozitivní signál, protože ukazuje, že požadavky, které jako sociální demokraté v této sněmovně vzneseme, berete vážně, protože před námi stále leží kus cesty před závěrečným hlasováním o Komisi. Očekáváme rovněž, že struktura portfolií, která stanovíte pro jednotlivé komisaře, bude odrážet obsahy a výzvy, s kterými jsou tito lidé konfrontováni. To je podle mého názoru mnohem důležitější než diskuse o postech a lidech na ně.
<P>
Samozřejmě nás těší, že Cathy Ashtonová nyní zastává pozici vysoké představitelky. O panu Van Rompuyovi bylo již řečeno dost a já souhlasím s předcházejícími řečníky. Mnohem důležitější však je otázka, za vykonání jakých úkolů budou mít tito lidé zodpovědnost. Nemyslím si, že by evropské občany skutečně zajímalo, jakým způsobem byli pan Van Rompuy a baronka Ashtonová zvoleni. Důležitým problémem však je otázka, jakým způsobem můžeme snížit nezaměstnanost, která v Evropě v současné době neklesá, ale roste. Lidi zajímá otázka, zda jsme skutečně stále schopni zabránit změně klimatu a zda Kodaň skončí úspěchem, nebo fiaskem. To však nestačí. Podle mého názoru o změně klimatu nehovoříme dostatečně. Nediskutujeme dostatečně o tom, že například boj proti změně klimatu a investice do technologií šetrných k životnímu prostředí představují obrovský potenciál tvorby pracovních míst, že zelené technologie představují projekt pro budoucnost a že průmyslová politika a ochrana životního prostředí se vzájemně nevylučují, ale lze je skloubit.
<P>
Představy týkající se struktury Komise, které jste zde předložil, ukazují správným směrem. Jedná se o problém, který je třeba vyřešit v Kodani stejným způsobem jako otázku celosvětové zdravotní politiky, otázku, zda by Evropa měla prokázat solidaritu s umírajícím kontinentem, jako je Afrika, boje proti AIDS a zpřístupňování nových zdrojů pro budoucnost. Lze problémy evropské energetické bezpečnosti vyřešit mírovou cestou? Nebo nám na evropských hranicích hrozí zintenzivnění konfliktů vyplývajících z nákupu plynu, ropy a dalších surovin? To je práce pro vysokou představitelku Evropské unie. Otázka zkrocení finančních trhů je hlavním cílem evropské politiky, protože je skutečně nehorázné, když uprostřed fáze, kdy evropští daňoví poplatníci musí vyrovnávat náklady vyplývající z krize, se kasino znovu otevřelo a hazardéři opět cestují po světě. V tomto případě nepotřebujeme debatu o rozdělení postů, ale jasná pravidla pro finanční trhy Evropské unie. To je mnohem důležitější.
<P>
(Potlesk)
<P>
Právě proto říkám, ano, Herman Van Rompuy a Cathy Ashtonová byli zvoleni, ale nyní se musí pustit do práce a musí být ustanovena Komise. Proto bych na závěr rád zopakoval své poznámky směrem k panu Barrosovi. My, sociální demokraté, jsme s vámi diskutovali o našich myšlenkách. Jeden z našich požadavků byl splněn k naší spokojenosti, mám na mysli pozici vysoké představitelky. Předpokládáme, že struktura politik vaší Komise v oblasti ochrany životního prostředí, sociálních věcí a financí bude korespondovat s požadavky sociálních demokratů, pokud možno pod vedením sociálnědemokratických komisařů, a pak bude všechno v pořádku.
<SPEAKER ID="015" NAME="Guy Verhofstadt">
jménem skupiny ALDE. - Pane předsedo, nebudu se vracet k nominacím z minulého týdne. Řeknu jen, že zprávy byly dobré a špatné. Špatnou zprávou je, že nepředsedal liberál, ale dobrou je, že to byl Belgičan. Jak prohlásil předseda Komise, v Belgii v podstatě panuje celkový konsenzus, rozhodně ohledně evropských záležitostí a ohledně budoucnosti Evropy.
<P>
Takže, pane Barroso, nyní doufáme, že budeme mít v co nejbližší době novou Komisi. Já doufám, že v ní bude hodně liberálních komisařů - někdo tvrdí, že jich je tam až příliš, ale podle mne by 50 % bylo dobrých! Domnívám se, že téměř třetina liberálních komisařů je dobré číslo. Každopádně mne těší, že z osmi liberálních komisařů, kteří byli představeni jako kandidáti pro Komisi, jsou čtyři ženy, takže v liberálním zastoupení mužů a žen v Komisi panuje rovnováha.
<P>
Co se týká priorit, domnívám se, že pro následující dny a týdny existují tři hlavní priority. Především Kodaň. Musíme zajistit, že konference skončí úspěchem. Domnívám se, že zbývají dvě otázky: Jak odpovědět na obavy rozvojových zemí a jak dospět k právně závazné smlouvě, protože tato otázka je nejdůležitější. Obsah smlouvy bude důležitý, ale podle mého názoru je ještě důležitější právní závaznost toho všeho.
<P>
Druhým bodem je Stockholmský program. V této věci je pro naši skupinu zásadním bodem rovnováha mezi bezpečností a svobodou. Je zřejmé, že musíme chránit občany před terorismem a organizovaným zločinem, ale možná jsme po událostech z 11. září kladli přílišný důraz na bezpečnost a ochranu. Domnívám se, že Stockholmský program - a rovněž filozofie vašeho předsednictví - musí vrátit rovnováhu směrem k respektování základních práv a rovněž k větší otevřenosti společnosti. Podle mého názoru je toto velkou ambicí a tím, co Stockholmský program musí učinit. Podle naší skupiny, skupiny ALDE, je tento program ambicióznější než program z Tampere a Haagský program, ale s významnějším zaměřením na základní práva lidí. Chránit a zavádět bezpečnostní opatření je dobré, ale je třeba tak činit vyváženým způsobem a respektovat přitom základní práva.
<P>
Třetím obrovským úkolem nadcházejících dnů je, jak prohlásil předseda Komise, finanční dohled. Pane Barroso, domnívám se, že je asi čím dál jasnější, že v konečném důsledku potřebujeme jeden evropský orgán pro finanční dohled. Je nám zapotřebí kvalitního orgánu pro dohled nad přeshraničními finančními institucemi, který by spojil dohled na mikro a makroúrovni a možná ho i co nejtěsněji propojil s Evropskou centrální bankou - proč ne? A přirozeně i s tím, co se odehrává v Komisi.
<P>
Nyní je důležité, aby Rada nezmenšila rozsah návrhů, jež byly nastoleny. Toho se v současné době obávám. V Parlamentu se snažíme prosadit ambicióznější návrhy, ale mám pocit, že v současnosti panuje v Radě pokušení vydat se opačným směrem. Proto je naprosto nezbytné, aby v této záležitosti panovalo mezi Komisí a Parlamentem porozumění, v rámci něhož řekneme Radě: Máme proces spolurozhodování, takže pokud přijdete s návrhy a Rada přijde s návrhy, které budou méně ambiciózní než návrhy Komise, pak v Parlamentu neprojdou. My se pohybujeme opačným směrem.
<P>
Domnívám se, že v Parlamentu existuje většina, která podporuje směřování k jedinému společnému orgánu dohledu. To budeme v budoucnu potřebovat a domnívám se, že je důležité vám předat toto poselství pro předsednictví, protože 10. a 11. prosince, kdy se bude konat příští zasedání Evropské rady, rozhodně dojde k rozsáhlé diskusi.
<SPEAKER ID="016" NAME="Rebecca Harms">
jménem skupiny Verts/ALE. - (DE) Pane předsedo, pane Barroso, jistě chápete, že mne jako vedoucí politické skupiny v této sněmovně samozřejmě těší, že se nám ženám podařilo zviditelnit ženy v čele Evropské unie. Je nicméně důležité, aby ženy nehrály roli pouze v rámci statistiky. Můžete se na nás spolehnout, že vám pomůžeme pro tyto ženy zajistit vlivné pozice v rámci Komise. Nechceme pouhá symbolická gesta.
<P>
Mnoho pozornosti se věnovalo osobám na nejvyšších pozicích, Hermanu Van Rompuyovi a baronce Ashtonové. Poslanci Parlamentu znají baronku Ashtonovou lépe než Hermana Van Rompuye. Při slyšeních budeme mít příležitost je poznat ještě lépe. Doporučovala bych, abyste Hermanu Van Rompuyovi navrhl, aby se setkal s politickými skupinami ve sněmovně, abychom ho lépe poznali. Všichni tvrdí, že jsou na něj Belgičané hrdí. Proč se nezapojí do dobrovolné diskuse s politickými skupinami zde ve sněmovně, abychom se na začátku období, kdy bude svůj úřad zastávat, vzájemně lépe poznali?
<P>
Tolik mé ohlédnutí za minulým týdnem. Zanedlouho tu budeme mít příští schůzku na nejvyšší úrovni. Pane Schulzi, nemám pocit, že bychom o Kodani hovořili příliš málo. Z našich diskusí vyvozujeme příliš málo logických závěrů. Tento týden bude Parlament hlasovat o usnesení, které obsahuje vše, co by bylo pro Kodaň správné, pokud věříte Organizaci spojených národů a vědcům. Obyvatelé Evropy v průběhu času tato doporučení postupně opouštějí. Podle mé analýzy spočívá ústřední problém v tom, že ochrana klimatu je vnímána jako zátěž a že nejsou rozpoznány příležitosti, které konzistentní politika v oblasti ochrany klimatu nabízí.
<P>
Dalším bodem programu příštího summitu je Lisabonská strategie. Jedním z dlouhodobých úkolů této strategie byla podpora udržitelného rozvoje, ale dosud se nám toho nepodařilo dosáhnout. Rozdílným pilířům Lisabonské strategie se vždy dostávalo různého stupně priority. Ochrana životního prostředí, sociální spravedlnost a udržitelný rozvoj byly vždy odsunuty na okraj kvůli starším, a podle mého názoru překonaným, prioritám vztahujícím se k politikám v oblasti průmyslu, hospodářství či dokonce výzkumu. Pokud chcete na příští vrcholné schůzce rozhodnout, že bychom na jaře měli přijmout revidovanou Lisabonskou strategii, pak nemáme čas na analýzu slabých bodů Lisabonské strategie, která podle mého názoru neuspěla. Proč jsme se dostali do takové katastrofické hospodářské krize? Proč v Evropské unii existuje tolik problémů v sociální oblasti a na trhu práce? Domníváme se, že není dobrý nápad připravovat Lisabonskou strategii a její revizi bez důkladné reflexe, bez sebekritiky a bez skutečného procesu konzultací, po kterém volají například odbory a sociální platforma, protože Lisabonská strategie je velmi důležitá pro všechny z nás a pro budoucnost Evropské unie.
<P>
Na závěr bych se ráda zmínila o Stockholmském programu. Podobně jako další velké programy vypadá jako dobrá věc, neustále se to o něm také tvrdí a zdá se, že lidé si to obecně i myslí. Naše skupina má však dojem, že v něm existuje nerovnováha mezi svobodou a bezpečností. S tímto vývojem nesouhlasíme a budeme to zdůrazňovat prostřednictvím příkladu SWIFT. Nezařazení SWIFT do programu bylo vážnou chybou. Pane Barroso, touto provizorní dohodou k problematice SWIFT se snažíte obejít Parlament, přičemž neberete v úvahu obavy týkající se ochrany údajů. To ukazuje, že svoboda a bezpečnost v současné době nejsou v rovnováze.
<SPEAKER ID="017" NAME="Timothy Kirkhope">
jménem skupiny ECR. - Pane předsedo, nejprve bych chtěl popřát panu Van Rompuyovi a baronce Ashtonové úspěch v jejich nových funkcích a doufám, že se jim podaří ustavit v rámci svých pozic vzory, které přetrvají do budoucna.
<P>
Pokud má mít Evropská rada napůl stálého předsedu, pak by to měl být někdo, kdo zastává neokázalý, ale praktický přístup k budování konsenzu mezi členskými státy tam, kde je to možné a žádoucí. Pokud máme mít vysokého představitele pro zahraniční věci s většími pravomocemi, pak by jeho hlavním úkolem měla být úzká spolupráce s členskými státy při koordinaci společných politik v oblastech, v nichž mají společné cíle.
<P>
Tato jmenování by měla být příležitostí ukončit jednou provždy noční můru stále centralizovanější, byrokratičtější zahraniční a bezpečnostní politiky Evropské unie ve prospěch dobrovolné spolupráce mezi členskými státy.
<P>
Zejména jmenování baronky Ashtonové, současné komisařky, muselo být obzvláštním zdrojem radosti pro pana předsedu Barrosa, ačkoli se tato skutečnost nesmí stát příležitostí, aby se větší moc koncentrovala v rukou Komise, namísto v rukou evropských demokratických orgánů.
<P>
Avšak po desetiletí, které Evropská unie strávila v posedlosti svými vlastními orgány, se nyní musí znovu vrhnout do práce. Často se říká, že občané našich členských států Evropě nerozumí, a kdyby jí rozuměli, tak by byla oblíbenější. To však nebere do úvahy jeden zásadní bod. Naši občané rozumí až příliš dobře zahleděnosti Evropské unie do sebe sama. Nerozumí však tomu, proč je tolik času, úsilí a zdrojů věnováno institucionálním procesům a tak málo politice, která by skutečně mohla zlepšit jejich život.
<P>
Naši občané vidí, že naše ekonomiky jsou v krizi, že nezaměstnanost roste, že pro podniky je těžší vytvářet růst, že se změna klimatu prohlubuje a že konkurenceschopnost ostatních částí světa se stále více a rychleji zvyšuje.
<P>
Když se však podívají na Evropu, uvidí Evropskou unii, která léta věnovala institucionálním sporům. Proč by se měli starat o podrobnosti hlasování kvalifikovanou většinou, když přišli o práci? Proč by je měly zajímat složitosti procesu spolurozhodování, když jejich děti čeká tak nejistá budoucnost?
<P>
Doufám, že jmenování provedená minulý týden, budou tlustou čárou za těmito lety introspekce. Evropská unie nyní musí pokročit vpřed a soustředit se na skutečnou práci, na budování dynamických, konkurenceschopných ekonomik a na vytvoření silného globálního systému obchodování, v průběhu následujících týdnů konkrétně na zajištění skutečně účinné dohody o boji se změnou klimatu.
<P>
Připouštím, že prohlášení švédského předsednictví a předsedy Barrosa jsou v tomto ohledu povzbudivá. Doufejme, že nyní budou následovat praktické výsledky v dalších oblastech, které mají zásadní význam pro všechny naše občany.
<P>
(Řečník souhlasil s položením otázky "postupem modré karty" podle čl. 149 odst. 8 jednacího řádu.)
<SPEAKER ID="018" NAME="John Bufton" AFFILIATION="EFD">
Pane předsedo, po krásných slovech, které tu přednesl pan Kirkhope ohledně situace, v níž se nacházíme, bych mu chtěl položit následující otázku: Nemáte pocit, že jste obyvatelům Británie upřeli referendum, které David Cameron Spojenému království slíbil? Jste tu nyní bez jakéhokoli mandátu a jádrem věci je, že obyvatelé Spojeného království a většiny Evropy se k Lisabonské smlouvě vůbec nemohli vyjádřit.
<P>
David Cameron by se měl stydět. Co se týká konzervativců v této sněmovně, tak volí způsobem zelená, zelená, zelená. Neustále souhlasí a souhlasí a zase souhlasí. Jsou pro EU. Domnívám se, že nastal čas, abyste vyložili karty na stůl a řekli lidem doma, na které straně skutečně stojíte.
<SPEAKER ID="019" NAME="Timothy Kirkhope" AFFILIATION="ECR">
Pane předsedo, je mi skutečně líto, že zde dnes dopoledne, jak se zdá, prostor ovládly vnitřní politické záležitosti Spojeného království. Rád bych jasně prohlásil, že se nestydím vůbec za nic, co říká nebo dělá vůdce Konzervativní strany a zejména je nám všem jasné, že jsme vždy naznačovali, že pokud by nedošlo k ratifikaci Lisabonské smlouvy, že bychom ji chtěli Britům předložit k hlasování. Domnívám se, že to je od nás čestný postoj.
<P>
Domnívám se, že ti, kdo hovoří ve spojitosti s Evropou o nerealistických cílech, kdo hovoří s extrémní posedlostí, neprospějí právě těm, o kterých jsem hovořil ve svém příspěvku - nejenom občanům Evropy, ale ani občanům mé vlasti, kteří usilují o prosperitu, kteří chtějí ve svých životech jistotu a jasnou budoucnost. Takoví lidé trpí institucionální sebestředností stejně jako kterýkoli orgán v Evropě.
<SPEAKER ID="020" NAME="Lothar Bisky">
jménem skupiny GUE/NGL. - (DE) Pane předsedo, rád bych jménem skupiny GUE/NGL uvítal oba kandidáty. Především vítáme skutečnost, že byla zvolena žena. Předpokládáme, že se oba kandidáti na vysoké funkce nezaměří pouze na své povinnosti, ale že budou rovněž pěstovat spolupráci s Parlamentem.
<P>
Očekáváme, že se Rada bude více zabývat sociálními otázkami, které vyplývají z krize, a že dospěje ke správným závěrům. Bankéřům byly vyplaceny miliardy, ale obyčejným lidem se nedostalo v podstatě žádné pomoci. Pan Schulz má pravdu, když říká, že kasina znovu otevřela, ale zároveň roste chudoba, zejména chudoba dětí.
<P>
Napříč Evropou přišly kvůli krizi o práci čtyři miliony lidí. Podle zpráv Komise by toto číslo v průběhu příštího roku mohlo narůst až na sedm milionů. Víme, že odhady tohoto druhu jsou často nižší než reálná čísla. Například 1,5 milionu lidí v Německu je zaměstnáno na zkrácenou pracovní dobu, což je potřeba zdůraznit.
<P>
Rostoucí nezaměstnanost a chudoba jsou však prvními známkami ještě větší nerovnosti příležitostí, která bude mít významný dopad na příležitosti dosáhnout vzdělání. Musíme hovořit i o tomto tématu. Vyvstává otázka, zda hlavy států a vlád naleznou východiska z krize, ve kterých se spojí evropský koncept integrace se sociálním pokrokem a která budou mít reálný vliv na evropské občany. Namísto strategie pro ukončení programů hospodářské obnovy a povinné konsolidace rozpočtů je nám zapotřebí změny politiky. V tomto ohledu chci zmínit jen tři věci. Za prvé, očekáváme, že Rada učiní prohlášení týkající se jejího postoje ohledně plánů pro strategii na období do roku 2020, která by měla nahradit neúspěšnou Lisabonskou strategii. Inovace a znalosti, boj proti vyloučení, strategie pro zelenou ekonomiku, digitální Evropa - jako seznam hesel to nezní špatně. Nutně však potřebujeme konkrétní návrhy, které popíší, jak toho všeho dosáhnout.
<P>
Za druhé, Rada musí konečně přijmout za svůj přísný systém dohledu nad finančními trhy. Mám řadu legitimních otázek týkajících se toho, jak toto Rada dokáže sladit s existujícími smlouvami, protože v některých případech nejsou povolena nebo nejsou žádoucí omezení volného pohybu kapitálu a plateb. Zajímá nás, jak se s tím vypořádáte.
<P>
Za třetí bych rád znovu zdůraznil, že Rada musí do Kodaně vyslat jasný signál, že je zapotřebí právně závazné smlouvy o boji se změnou klimatu. Dobrovolné závazky nikdy nedosáhly žádoucího cíle.
<SPEAKER ID="021" NAME="Nigel Farage">
jménem skupiny EFD. - Pane předsedo, všichni jste tu dnes velmi pesimističtí. Domníval jsem se, že půjde o chvíli velké pýchy! Stálo vás to osm a půl let zastrašování, lhaní, přehlížení demokratických referend. Trvalo vám osm a půl let, než jste tuto smlouvu protlačili, a od 1. prosince ji konečně budete mít.
<P>
Architekt toho všeho Giscard pochopitelně zamýšlel, aby Evropská unie prostřednictvím této ústavní smlouvy získala mocný hlas ve světě, ale obávám se, že vedoucí představitelé kolektivně ztratili nervy. Rozhodli se, že na světové scéně chtějí vidět své tváře, nikoli někoho z Evropské unie, takže nám jmenovali dvojici politických trpaslíků.
<P>
Kissingerova otázka, komu v Evropě zavolat, tak zůstává nezodpovězena, není-liž pravda? Odpovědí tak asi může být jen "panu Barrosovi", protože on je jediný, o kom kdy někdo ve světě slyšel, a je pravděpodobně vítězem mezi těmito posty. Není divu, vážený pane, že dnes vypadáte tak vesele.
<P>
A tak máme nového předsedu Evropy, Hermana Van Rompuye. Nevyskočí to hned na jazyk, nemám pravdu? Nedokážu si představit, že by se kvůli němu zastavovala doprava v Pekingu nebo ve Washingtonu; pochybuji, že by ho vůbec někdo poznal v Bruselu. A přesto bude dostávat plat vyšší než Obama, což sděluje vše, co potřebujete vědět o této evropské politické třídě a o tom, jak se o sebe dokáže postarat.
<P>
Ale je alespoň zvoleným politikem, narozdíl od baronky Cathy Ashtonové, která je skutečně typickou představitelkou třídy moderních politiků. V určitém smyslu je ideální, že? Nikdy neměla řádnou práci a nikdy v životě nebyla do žádné funkce zvolena. Takže bych řekl, že se perfektně hodí pro tuto Evropskou unii.
<P>
(Předseda požádal mluvčího, aby ukončil příspěvek)
<P>
Nikdy nebyla nikam zvolena a nikdo netuší, kdo to je! Dokonce i předseda vlády hovořil o baronce Ashdownové namísto Ashtonové. Chci tím říct, že o ní nikdo nikdy neslyšel. Je známá ještě méně než Herman Van Rompuy! To už chce pořádné umění, nemám pravdu?
<P>
Vystoupala na vrchol, aniž by za sebou zanechala jakoukoli stopu. Představuje součást této postdemokratické doby. Dobře se vdala: Vzala si poradce, přítele a zastánce Tonyho Blaira a byla dosazena do Sněmovny lordů. Za svého působení ve Sněmovně lordů dostala jeden velký úkol a tím bylo prosadit v ní Lisabonskou smlouvu a udělat to tak, aby se zdálo, že jde o něco úplně jiného, než byla ústava EU. Je tedy dobrá v udržování kamenné tváře a ve Sněmovně lordů rázně potlačila jakýkoli pokus uskutečnit mezi obyvateli Spojeného království referendum.
<P>
Tak ji tu máme: Nikdy se neucházela o veřejný úřad, nikdy neměla řádné zaměstnání, a teď získala jednu z nejvyšších pozic v Evropské unii. Její jmenování je pro Británii ostudou.
<P>
(Poznámka z pléna)
<P>
Ale alespoň jsem byl, narozdíl od ní, zvolen, pane! Nebyla zvolena a lidé nemají možnost ji sesadit.
<P>
Ale poslechněte si další část. Jde o něco vážnějšího. Cathy Ashtonová byla aktivní členkou Kampaně za jaderné odzbrojení. Byla ve skutečnosti pokladní této kampaně v době, kdy Kampaň za jaderné odzbrojení dostávala obrovské dary, a odmítala odhalit jejich zdroj. Je pouze známo, že tyto dary získal muž jménem Will Howard, který byl členem Komunistické strany Velké Británie. Popře baronka Ashtonová, že v době, kdy byla pokladní, získávala prostředky od organizací, které nesouhlasí se západním kapitalismem a demokracií? Tuto otázku je třeba položit.
<P>
Skutečně nás těší, že za zahraniční bezpečnostní politiku bude zodpovědný někdo, kdo byl před pár lety aktivistou v uskupení jako je Kampaň za jaderné odzbrojení? Pokud si to doopravdy myslíme, pak by nám měla naskakovat husí kůže. Domnívám se, že není vhodnou osobou pro tuto práci. Nemá žádné zkušenosti a musí zodpovědět ony otázky. Vzala peníze od nepřátel Západu? Tato otázka musí být zodpovězena.
<P>
Tak tedy máme dva trpaslíky. Nemastní neslaní povedou nemastné neslané, ale já neoslavuji, protože budou prosazovat plány na politickou unii, a i když si snad naši vedoucí představitelé pro tuto chvíli zachovali tvář na mezinárodní scéně, zradili všichni své národní demokracie. Je tu Evropský stát. Kvůli této Lisabonské smlouvě nás očekává lavina nových právních předpisů, a já v srdci nemám žádné pochyby, že ve Spojeném království se musí konat řádné, svobodné, spravedlivé referendum, které rozhodne, zda zůstaneme součástí této Unie, nebo ne. Doufám a modlím se, abychom si zvolili odchod, ale každopádně je třeba se lidí zeptat.
<P>
(Řečník souhlasil s položením otázky "postupem modré karty" podle čl. 149 odst. 8 jednacího řádu.)
<SPEAKER ID="022" NAME="Předseda">
Rád bych panu Farageovi něco řekl. Bylo by dobré, kdybychom mohli zklidnit atmosféru, protože není vždy snadné přijmout určitá slova a výrazy.
<SPEAKER ID="023" NAME="Edit Herczog" AFFILIATION="S&amp;D">
Pane předsedo, pan Farage prohlásil, že kvůli lidem, kteří byli minulý týden zvoleni, se nezastaví doprava. Proto jsme je zvolili - protože jsme chtěli zvolit lidi, kteří rozproudí dopravu pro všechny evropské občany, aby si vydobyli lepší život, a právě to oni udělají.
<P>
Pan Van Rompuy a paní Cathy Ashtonová jsou zde pro lidi a 480 miliónů Evropanů to záhy pozná. Domnívám se, že o toto jde. Musíme je podpořit. Musíme chránit jejich osobní integritu A ráda bych vás seznámila s jedním maďarským příslovím, pane Farage. Dobře, že jste tady, protože když opice leze na strom, lze lépe vidět její zadek!
<SPEAKER ID="024" NAME="Nigel Farage" AFFILIATION="EFD">
Pane předsedo, při veškeré úctě mám pocit, že vážená paní poslankyně naprosto nepochopila základní myšlenku, protože dvakrát řekla "lidé, kteří byli minulý týden zvoleni." Oni zvoleni nebyli. To se tu snažím říct, a v případě baronky Ashtonové jde o to, že nikdy v životě nebyla zvolena do žádného veřejného úřadu. Ujme se ohromně mocného úřadu a lidé v Evropě, Británii a nikde jinde nemají možnost ji pohnat k odpovědnosti a odvolat ji z úřadu, a to je ten základní problém celé Evropské unie. Jde o problém byrokracie versus demokracie. Vše se vydalo strašně, strašně špatným směrem.
<P>
Ale mohl bych se vrátit a položit vám otázku, pane předsedo? Zdálo se mi, že naznačujete, že jsem řekl cosi nevhodného, přehnaného či špatného. Mohl byste mi vysvětlit, co to bylo? Rád bych to věděl.
<SPEAKER ID="025" NAME="Předseda">
Způsob, kterým popisujete výběr lidí, kteří jsou pro Evropskou unii tak důležití, a co prohlašujete o celé záležitosti s tím spojené, jsou podle mého názoru naprosto nepřístojné celé situaci.
<P>
(Projevy nesouhlasu)
<P>
To je můj názor, kolegové.
<SPEAKER ID="026" NAME="Nigel Farage" AFFILIATION="EFD">
Pane předsedo, když jste byl zvolen předsedou, prohlásil jste, že budete jednat jako nestranný předseda, aby byly v rozpravě vyslyšeny všechny strany. Pokud mne nyní kritizujete za politický obsah mého příspěvku, pak nekonáte svou práci jako nestranný předseda.
<SPEAKER ID="027" NAME="Andreas Mölzer" AFFILIATION="NI">
(DE) Pane předsedo, po všem tom vzrušení je nám možná zapotřebí střízlivějšího přístupu. Rozvíjející se ekonomiky prahnoucí po energii a rozmařilé průmyslové státy nebyly připraveny plnit dokonce ani Kjótský protokol. Mám proto pochyby, zda se něco změní po kodaňské konferenci. Účelnost obchodování s povolenkami je rovněž pochybná, přičemž jsou na toto vynakládány milióny, zatímco skutečné alternativy jako například obnovitelné zdroje energie jsou odbývány drobnými. To nesmí vést k tomu, aby se propagovaly jaderné elektrárny jako alternativa v duchu Kjótského protokolu.
<P>
Další naléhavá krize, jmenovitě závody v dotacích pro krachující automobilku Opel, představuje stejně výbušný problém. Znamení, jako byl pokles objednávek, nebyla brána vážně a Evropská unie pravděpodobně rovněž přispěla k úpadku kdysi kvetoucího odvětví záplavou předpisů. Poučení, které si z toho musíme vzít, je, že v budoucnu musíme nastavit základní podmínky, které lze naplánovat a předvídat, pro všechna odvětví, a dokud nepřipravíme propracované plány, tak je nezodpovědné sypat na problémy miliardy eur z kapes evropských daňových poplatníků. Je třeba přinejmenším zajistit, aby tyto peníze neproudily do USA. Dále je třeba zavést pravidla pro splácení.
<P>
Když už nic jiného, tak by na nadcházejícím jednání mělo být možno položit základy pro finalizaci "transparentního" evropského občana. Stockholmský program dává lidem méně práv, nikoli více, protože nemohou kontrolovat, jak jsou údaje využívány. Nikde se neobjevuje známka toho, že by končilo monitorování cestujících, nebyla vyřešena kontroverzní otázka ochrany údajů a pokud chceme zavést evropský azylový systém, pak bychom podle mého názoru měli používat nejpřísnější kritéria, jako jsou například ta platná v Dánsku.
<SPEAKER ID="028" NAME="Cecilia Malmström">
úřadující předsedkyně Rady. - (SV) Pane předsedo, děkuji vedoucím politických skupin za velmi podnětné příspěvky. Valná většina, byť ne všichni, se zdá být podobně jako švédské předsednictví potěšena, že jsme dokázali úspěšně provést jmenování Hermana Van Rompuye a Catherine Ashtonové. Oba přispívají k soudržnosti, stabilitě a lepší koordinaci Evropské unie, což je nezbytné, pokud máme být schopni zaměřit na velké výzvy, které přesahují šestiměsíční předsednická období. Domnívám se, že je to dobře.
<P>
Jak prohlásil pan Schulz, po svém jmenování se mohou soustředit na svou práci a my můžeme pokročit od této diskuse dále. Až Lisabonská smlouva 1. prosince konečně vstoupí v platnost, snad zůstanou za dveřmi této sněmovny i britské vnitropolitické debaty. Evropská unie potřebuje moderní základní pravidla a Lisabonská smlouva nám je poskytuje. Budeme mít k dispozici lepší prostředky pro řešení zásadních problémů, kterým čelíme.
<P>
V nadcházejícím období před evropskou vrcholnou schůzkou existují tři hlavní oblasti, v nichž chce švédské předsednictví spolu s vámi a s pomocí Komise dosáhnout pokroku. Otázka klimatu, v souvislosti s kterou děláme maximum, abychom dosáhli ambiciózní politické dohody s časovým rozvrhem tak, aby se tato nakonec mohla stát právně závaznou. S výsledkem jednání v Kodani a tím, co bude následovat, budeme muset žít velmi dlouho, a musíme postupně změnit naši společnost, aby se začala ve vztahu ke klimatu chovat chytřeji.
<P>
Co se týká ekonomických otázek, přestože situace na finančních trzích vypadá lépe, čelíme v mnoha zemích vysoké nezaměstnanosti, která bude výrazným rysem našich hospodářství po řadu nadcházejících let.
<P>
Pokud jde o otázky pana Verhofstadta ve věci dohledu, těší mne, že v této věci přece jen postupujeme kupředu. Dosavadní problém s finančním dohledem spočíval v tom, že se příliš zaměřoval na jednotlivé podniky, a málo na finanční systém jako celek. Spolupráce mezi orgány finančního dohledu také nefungovala. S ustanovením nových evropských orgánů finančního dohledu se s tímto problémem dokážeme vypořádat. Jejich pohled bude zastřešující a budou spolupracovat na širší bázi. Budou samozřejmě také odpovědné Radě a Evropskému parlamentu. Další podrobnosti této záležitosti budou probírány na zasedání Rady ECOFIN 2. prosince, kde doufám dojde k dalšímu pokroku.
<P>
A na závěr ve věci Stockholmského programu: Jedná se o velmi významné rozhodnutí, se kterým rovněž budeme muset žít velmi dlouho a na něž bude mít Evropský parlament v budoucnu obrovský vliv. Jak mnozí z vás prohlásili, podstatou bude nalézt řešení na závažné problémy, před kterými stojíme v souvislosti s přeshraniční kriminalitou, obchodováním s lidmi a hrozbou terorismu, a jejich vyvážení s politikou, jejímž středem je občan a která zajišťuje respekt vůči soukromí jednotlivců.
<P>
Doufám, že dokážeme vytvořit dlouhodobý plán, který se s těmito problémy v rámci Stockholmského programu vypořádá. Tyto tři oblasti, spolu s řadou dalších, představovaly priority švédského předsednictví a mne velmi těší, že je v prosinci, doufejme úspěšně, uzavřeme. Mnohokrát vám děkuji. Na konci této rozpravy se samozřejmě znovu ujmu slova.
<SPEAKER ID="029" NAME="José Manuel Barroso">
předseda Komise. - Pane předsedo, hovořilo se tu konkrétně o otázce SWIFT, a já bych rád objasnil postoj k této záležitosti, protože jde podle mého názoru o velmi důležitou věc. Má rovněž spojitost se Stockholmským programem.
<P>
Program SWIFT skutečně představuje pro členské státy velmi účinný nástroj v boji proti terorismu. Umožnil orgánům členských států zabránit teroristickým útokům v Evropě. Nemluvíme tu o nějakých hypotetických případech. Mluvíme o případech konkrétních, skutečných.
<P>
Návrh smlouvy mezi Evropskou unií a Spojenými státy, o kterém se v současné době diskutuje, je prozatímním řešením s maximální dobou trvání 12 měsíců. Je ho zapotřebí, aby byla právně nahrazena stávající smlouva, až se úložiště dat přesune ze Spojených států.
<P>
Pokud dojde k přijetí prozatímní dohody před 1. prosincem a ke změně právního základu, vyvarujeme se bezpečnostního vakua a vážné rány vztahům mezi Evropskou unií a Spojenými státy v této oblasti.
<P>
Na našem nedávném setkání, jednání mezi Evropskou unií a prezidentem Obamou, prezident USA jako první vznesl otázku spolupráce mezi Spojenými státy a Evropou v boji proti terorismu. Prezident Obama nám poskytl jména konkrétních evropských zemí, které v poslední době unikly teroristickým útokům díky spolupráci mezi námi a nimi v této oblasti.
<P>
Pokud chcete, mohu vám poskytnout některé údaje. V rámci Programu pro sledování financování terorismu bylo do dnešního dne evropským vládám předáno 5450 případů, přičemž od ledna do září letošního roku získaly evropské vlády 100 nových stop.
<P>
Mohu vám poskytnout konkrétní příklady. Tyto informace významně pomohly evropským vládám při vyšetřování plánu útoku řízeného al-Káidou na transatlantické lety mezi Spojeným královstvím a Spojenými státy.
<P>
V polovině září 2009 byly usvědčeny tři osoby, každá z nich byla odsouzena k minimálně třicetiletému trestu odnětí svobody. Počátkem roku 2009 posloužil tento systém při identifikaci finančních operací příslušníka al-Káidy sídlícího v Evropě, který byl zapojen do plánování, přičemž je zde podezření, že cílem tohoto plánování měl být útok na letadlo. Tyto informace byly předány vládám států v Evropě a na Blízkém východě.
<P>
V létě roku 2007 byl tentýž systém využit k identifikaci finančních aktivit členů Unie islámského džihádu (IJU) sídlících v Německu. Tyto informace pomohly při vyšetřování a nakonec přispěly k zatčení příslušníků Unie islámského džihádů, kteří plánovali útoky na cíle v Německu. Posléze se ke své činnosti přiznali.
<P>
Tento systém tedy již zachránil řadu životů v Evropě i jinde. Hovoříme tu o nanejvýš závažné záležitosti. Naprosto souhlasím s tím, že celý boj proti terorismu je třeba vést při plném respektování základních práv a záruk pro naše otevřené, svobodné společnosti. My jsme byli první, kdo prezidentu Bushovi řekl, že musí uzavřít Guantánamo - my, Evropané. A za tím si stojíme. Zároveň však musíme dbát na to, abychom zůstali v boji proti terorismu jednotni a odhodláni.
<P>
Proto vám chci poskytnout veškeré ubezpečení, že vám předložíme nový mandát na základě Lisabonské smlouvy, který bude řešit právě tuto otázku, kde bude mít Evropský parlament plné pravomoci.
<P>
Počátkem roku 2010 tedy přijdeme s novým základem respektujícím Lisabonskou smlouvu, který samozřejmě poskytne Parlamentu veškeré možnosti jednat v této záležitosti, protože chceme, aby Parlament stál i v čele těchto opatření proti terorismu a úsilí o zajištění bezpečnosti, samozřejmě při plném respektování našich základních práv a právních záruk.
<P>
A konečně, jelikož tolik z vás hovořilo - a já vám za vaše poznámky děkuji - o rovnováze mezi pohlavími, která je velmi důležitá pro mne, pro Komisi a evropské orgány: Dovolte mi upozornit, že dnes po desáté ctíme Mezinárodní den proti násilí na ženách. Domnívám se, že jde o záležitost, v níž v Evropě musíme něco udělat. V Evropě bohužel stále existuje množství případů, v nichž jsou ženy obětí útoků svých mužských společníků, současných nebo bývalých. Rád bych této příležitosti využil k demonstraci našeho odhodlání zabývat se touto záležitostí, která existuje i v evropské společnosti.
<SPEAKER ID="030" NAME="Mario Mauro" AFFILIATION="PPE">
(IT) Pane předsedo, dámy a pánové, mezinárodní tisk ve spojitosti se jmenováními, k nimž došlo na počátku nového období Evropské unie, často hovořil o "kandidátech, kteří nestačí na svou práci" či o "neuspokojivých kandidátech".
<P>
Rád bych se tomuto trendu postavil. Pan Verhofstadt nikdy nemluvil pravdivěji, než když prohlásil, že sklenici lze považovat za poloplnou nebo poloprázdnou. Proto by mě zajímaly důvody Rady, které ji vedly k výběru těchto jednotlivců. Domnívám se, že v pozadí těchto důvodů bylo Společenství, a pokusím se vysvětlit, co tím myslím. Volba odcházející členky Evropské komise do funkce evropské ministryně zahraničí vysílá jasný signál: Totiž, že záměrem je vést zahraniční politiku Společenství a nikoli zahraniční politiku, která zvláště sleduje filozofii nějakého konkrétního jednotlivého státu. Co se tedy mne týče, důležitou zprávou pro mne není, že paní Ashtonová je Britka, ale že přichází z Komise. Jinými slovy, že v otázkách zahraniční politiky zastává postoj Společenství, který není spojen se specifickým pohledem jednoho státu.
<P>
Co se týká nominace belgického předsedy vlády, ta byla zpochybňována tím, že byl porovnáván se známějšími osobami. Domnívám se, že od předsedy Evropské rady, který bude svůj úřad zastávat po dva a půl roku, nechceme, aby křičel hlasitěji než ostatní nebo aby svoji autoritu prosazoval více než ostatní, ale aby přesvědčoval ostatní k jednotnému vystupování. Z tohoto důvodu věřím, že pan Van Rompuy byl dobrou volbou.
<P>
Musí nás vést hledisko Společenství, protože pokud skutečně chceme budovat Evropu, pak je správné, že tyto osoby vybíráme na základě tohoto kritéria. Účinnost a účelnost této volby uvidíme, až se dají do práce, ale vyzývám všechny, aby je v jejich úkolu rozhodně podporovali, protože jinak promarníme největší životní šanci.
<SPEAKER ID="032" NAME="Juan Fernando López Aguilar" AFFILIATION="S&amp;D">
(ES) Pane předsedající, včera jsem se ujal slova při plenárním zasedání, abych zdůraznil význam Stockholmského programu, který bude na programu zasedání Evropské rady dne 10. prosince. Učinil jsem tak proto, abych obrátil pozornost k jeho obsahu a zejména vyzval k co nejširší parlamentní podpoře pokroku ve věci zprávy, kterou společně vypracovaly tři výbory. Hovořím o Výboru pro právní záležitosti, Výboru pro občanské svobody, spravedlnost a vnitřní věci a Výboru pro ústavní záležitosti. Včera jsem se proto zaměřil na význam vytvoření Evropy pro občany a trhu.
<P>
Domnívám se, že nyní nastala správná chvíle zdůraznit význam této záležitosti z ústavního hlediska v programu zasedání Evropské rady, jež se bude konat 10. a 11. prosince. Koneckonců, podle Lisabonské smlouvy dojde k posílení Parlamentu.
<P>
Bude posílen zejména v oblasti svobody, bezpečnosti a spravedlnosti a prostřednictvím akčního plánu, který má být schválen během španělského předsednictví. Je tomu tak proto, že článek 17 Smlouvy o Evropské unii a článek 295 Smlouvy o fungování Evropské unie vyžadují spolupráci tohoto druhu. Tyto články nás vyzývají, abychom se zapojili do meziinstitucionální spolupráce, a požadují, abychom dosáhli meziinstitucionální dohody ze účelem společného vypracování strategie pro provádění Lisabonské smlouvy. Dále se po nás požaduje, abychom tak činili v souladu s principy maximální transparentnosti, subsidiarity a spolupráce s národními parlamenty. Ty se proto zapojí do vývoje lisabonské agendy.
<P>
To znamená, že nás čeká ještě tvrdší práce. Nebudeme mít život snazší. Naopak, bude ještě komplikovanější. Budeme také muset uskutečnit proces hodnocení, abychom se poučili z této zkušenosti. Hlavním cílem této činnosti je zajistit, že budeme jednat v souladu s evropským modelem a se základními právy. Evropský parlament se rovněž bude muset více angažovat v oblasti ochrany údajů. Mám tím na mysli opatření v návaznosti na dohodu SWIFT, o níž se tu dnes hovořilo a která je tak důležitá v kontextu našich bilaterálních vztahů se Spojenými státy.
<P>
Nejdůležitější ovšem je, že se Evropský parlament zapojí do hodnocení a sledování výkonu agentur v rámci evropské institucionální struktury. Hovořím tu o Europolu, Evropském podpůrném úřadu pro otázky azylu, Eurojustu a Frontexu.
<P>
Ze všech těchto důvodů bych byl rád, aby program Evropské rady odrážel význam posílení odhodlání konat a pracovat ve spolupráci s Evropským parlamentem, zejména co se týká přípravy akčního plánu, který má být přijat během nadcházejících šesti měsíců španělského předsednictví, a opatření v návaznosti na něj.
<SPEAKER ID="033" NAME="Alexander Graf Lambsdorff" AFFILIATION="ALDE">
(DE) Pane předsedající, dokázali jsme to - Lisabonská smlouva vstoupila v platnost. Rád bych poděkoval Cecilii Malmströmové, švédskému předsednictví a celému týmu, který velmi tvrdě pracoval. Jde o významný úspěch.
<P>
V tomto kontextu bych se rád krátce zmínil o dvou bodech, které byly předmětem této rozpravy. Prvním bodem je předseda Rady. Pane Barroso, právě jste prohlásil že chcete pracovat v tandemu s Hermanem Van Rompuyem. Myslím, že je to velmi dobrá myšlenka. Je to správné, měl byste s Radou spolupracovat. Rád bych však jasně řekl jednu věc: Předseda Rady nezodpovídá Evropskému ani žádnému jinému parlamentu. To znamená, že vy ve své funkci předsedy Komise jste legitimní demokratickou institucí a legitimním demokratickým předsedou Evropy. Proto rozhodně pracujte v tandemu, ale zajistěte prosím, abyste v tandemu seděl vpředu a ovládal řidítka.
<P>
Má druhá poznámka se týká toho, že představitelka Rady prohlásila, že Cathy Ashtonová se ujme jak úřadu vysoké představitelky, tak úřadu místopředsedkyně Komise dne 1. prosince 2009. Především jde pouze o jeden úřad - vysoká představitelka, místopředsedkyně Komise - a za druhé se nemůže ujmout úřadu bez souhlasu Parlamentu. Od 1. prosince se první Barrosova Komise ocitne v právní zemi nikoho mezi koncem smlouvy z Nice a počátkem Lisabonské smlouvy. Cathy Ashtonová se plně ujme úřadu teprve, až na konci ledna 2010 získá souhlas Parlamentu.
<P>
Na závěr pár slov o kultuře rozpravy v této sněmovně. Stačí poslouchat pana Farageho. Pokud by se on a jeho strana měli někdy ujmout vlády ve Spojeném království, pak by Britově začali skutečně oceňovat svobodu usazovaní v Evropské unii, protože by se ve velkém počtu stěhovali do Francie, Německa, Španělska, Itálie a do Portugalska, pane Barroso.
<SPEAKER ID="034" NAME="Jill Evans" AFFILIATION="Verts/ALE">
Pane předsedající, zasedání Rady se bude konat necelé dva týdny poté, co vstoupí v platnost Lisabonská smlouva a my jsme prošli, jak prohlásila paní ministryně, dlouhým a obtížným procesem, než jsme se dostali až sem. Mnozí z nás však mají pocit, že jsme promeškali klíčovou příležitost. Ve vztahu mezi Evropskou unií a obyvateli Evropy stále chybí jeden článek, životně důležitý prvek, a tím je vláda na podnárodní či regionální úrovni.
<P>
Mnozí voliči mají pocit, že Evropa je stále stejně daleko, a tento problém musíme naléhavě řešit. Všichni jsme neměli referendum a možnost vyjádřit se k budoucímu vývoji Evropy, nicméně napříč Evropskou unií probíhají změny, které mají přímý dopad na naši práci při řešení výzev, které nás očekávají, a otázek, které tu již byly zmíněny - nezaměstnanosti, sociálních práv, hospodářské regulace, boje s terorismem, míru a spravedlnosti - a já jsem hrdá, že shodou okolností mluvím i jako předsedkyně Kampaně za jaderné odzbrojení ve Walesu.
<P>
Jen týdny nás dělí od kodaňské konference, největší výzvy. Až 80 % veškerých politik pro přizpůsobení se dopadům změny klimatu a jejího zmírnění se bude provádět na místní nebo regionální úrovni. Mnohé regionální vlády, jako například welšská vláda, jsou v čele přijímání radikálních politik pro boj se změnou klimatu. Jakékoliv mezinárodní smlouvy budou plněny na této úrovni. Musíme tedy hledět za úroveň členských států, k obyvatelům Evropy.
<P>
V neděli 13. prosince se bude ve 150 obcích v Katalánsku konat referendum o nezávislosti na Španělsku. Jak na to reaguje EU? Objeví se tato otázka na programu zasedání Rady? Velmi o tom pochybuji, ale mělo by tomu tak být. Evropa se mění a já doufám, že to nový předseda uzná,a bude na změny reagovat.
<SPEAKER ID="035" NAME="Peter van Dalen" AFFILIATION="ECR">
(NL) Nejprve bych rád vyzdvihl švédské předsednictví za úsilí, jež vynaložilo během uplynulých několika měsíců. Zvláštní uznání si zaslouží za způsob, jakým vyřešilo Rubikovu kostku jmenováním pana Van Rompuye a lady Ashtonové.
<P>
Uskutečněná jmenování mne velmi těší, protože pan Van Rompuy už prohlásil, že jeho osobní názory jsou naprosto nepodstatné. Jeho slova dokládají moudrost a rozumnost jeho chápání věcí. Panu Van Rompuyovi blahopřeji k eurorealistickému postoji a budu mu ho v budoucnu připomínat, ať už tato připomenutí budou očekávána či nezbytná.
<P>
Bohužel jsem vyslechl i vyjádření nesouhlasu od těch, kteří mají obavy, že první stálý předseda Rady není pro výkon funkce dostatečně kompetentní. Někteří z nich očividně doufali v jakéhosi evropského supermana. Tento pohled rozhodně nesdílím, a první vyjádření pana Van Rompuye mne uklidnila. Nikdy nenaznačil, že by se takovým evropským supermanem chtěl stát.
<P>
Paní předsedkyně, na nadcházejícím zasedání Rady budou muset hlavy evropských vlád vypracovat kodaňskou strategii do nejmenších podrobností, pokud chceme dosáhnout nejlepšího možného výsledku. Předsedovi Van Rompuyovi a panu Bildtovi, úřadujícímu předsedovi Rady, přeji mnoho technického umu v tomto obtížném úkolu. Nadto přeji nám všem pozitivní výsledek jednání, který bude především hledět kupředu.
<SPEAKER ID="036" NAME="Takis Hatzigeorgiou" AFFILIATION="GUE/NGL">
(EL) Pane předsedající, příští Rada stane před důležitou otázkou, otázkou rozšíření. Hovoříme-li o rozšíření, je zřejmé, že významnou kapitolou je v tomto ohledu i Turecko. My, Kypr i moje strana - a to bych zde v Evropském parlamentu rád jasně prohlásil - rozhodně podporujeme vstup Turecka do Evropské unie. Nikdy ovšem nepřestaneme opakovat, že k tomuto vstupu nemůže dojít, pokud Turecko nesplní, tak jako tomu bylo u všech přistupujících zemí, své závazky, které učinilo vůči Kypru a Evropské unii.
<P>
V současnosti na Kypru probíhají rozhovory mezi oběma vůdci, a pokud bude dosaženo řešení, stane se symbolem vítězství pro celou Evropskou unii. Toto vítězství povzbudí Evropskou unii, aby zaujala své místo v moderním světě. Musíme si však na rovinu říci pravdu, a pravdou je, že 40 000 tureckých vojáků okupuje polovinu Kypru, údajně aby chránili 80 000 kyperských Turků. To představuje dva turecké vojáky před každým domem kyperských Turků. Nevím o žádném poslanci Evropského parlamentu, který by byl takto chráněn. Hovoříme tedy o izolaci kyperských Turků, a my se otevřeně zasazujeme o odstranění této izolace kyperských Turků okupační armádou.
<P>
Na závěr bych rád poukázal na skutečnost, že přestože Kypr podporuje vstup Turecka, nemůže souhlasit s otevřením kapitoly o energetice, dokud Turecko nesplní své závazky vůči Evropské unii a Kypru a dokud neodstraní překážky, které staví do cesty Kyperské republice v jejím úsilí o rozšíření své hospodářské oblasti.
<SPEAKER ID="037" NAME="Zoltán Balczó" AFFILIATION="NI">
(HU) Nedávno došlo v souladu s Lisabonskou smlouvou ke dvěma velmi významným personálním rozhodnutím. Evropská unie má nyní stálého předsedu a vysokou představitelku pro zahraniční věci. Jsou pro nás tato personální rozhodnutí v nějakém smyslu signálem? Rozhodně ano. V této sněmovně často hovoříme o rovnováze mezi Evropskou komisí, Radou a Parlamentem. Podle mého názoru zde existuje nerovnováha, neboť vláda Evropské unie, Komise, má monopol na iniciování legislativy. V některých případech jedná téměř jako soudce. Drží v rukou hlavní pravomoci, zatímco my v této sněmovně poskytujeme formální známku demokracie. Lisabonská smlouva blíže nespecifikuje úkoly stálého předsedy. Ty budou samozřejmě záviset na charismatu a odhodlání osoby, která bude tuto pozici zastávat. Rozhodnutí lze interpretovat tak, že pravomoci a kontrola by měly zůstat - podle vašich slov - Komisi, která zastupuje nadnárodní společný zájem. My však říkáme, že zůstaly v rukou hlavy impéria, které centrálně řídí životy 500 milionů lidí.
<P>
Na druhou stranu, když mluvíme o konferenci o klimatu, bylo by také důležité zajistit, abychom jednali, pokud jde o náš aktuální úkol, rozhodně. To však obnáší učinit rozhodný krok proti Spojeným státům. Jsem si téměř jist, že pan předseda Barroso se před okamžikem vzdálil právě proto, aby učinil telefonický hovor v této záležitosti.
<SPEAKER ID="038" NAME="Marietta Giannakou" AFFILIATION="PPE">
(EL) Pane předsedající, je důležité, že Lisabonská smlouva konečně vstoupila v platnost. Evropští občané po deset let sledovali, jak Evropská unie nedokázala nalézt způsoby jak zajistit, aby po rozšíření, při němž přistoupilo dvanáct nových členských států, její instituce účinně fungovaly. Dnes se však situace změnila. Máme předsedu Rady - a všichni nás ujišťují, že se jedná o osobu, která bude usilovat o konsenzus a dohodu - a máme rovněž vysokou představitelku pro zahraniční věci.
<P>
Hodnocení ex ante, zda jsou, či nejsou vhodní v porovnání s těmi, jejichž jména kolovala před jmenováním, či v porovnání s těmi, kteří se na dané záležitosti údajně specializují, je nepodstatné. Podstatné je, jakým způsobem bude smlouva uplatňována. Obrovský význam zde bude mít spolupráce mezi Evropskou komisí a Evropským parlamentem. Došlo k posílení role Parlamentu, ale aby došlo k jeho zásadnímu posílení a aby to evropští občané zpozorovali, musí Evropská komise naléhavě vznášet dotazy, vzhledem k tomu, že jí přísluší iniciativa v Evropské radě.
<P>
Předpokládá se, že Rada bude pracovat rychleji, protože už nebude fungovat pod předsednictvím členských států a vlády nebudou mít možnost Radou manipulovat, aby dokázaly, že vše dobré pochází od národních vlád zatímco vše špatné a otravné přichází z Bruselu.
<P>
Na prosincovém zasedání Rady budou jistě vzneseny otázky týkající se rozšíření, ale ani ministryně ani předseda Komise nám neposkytli žádné podrobnosti, pouze se velmi obecně vyjádřili o ostatních záležitostech. Skutečností je, že rozšíření na západ Balkánského poloostrova a do Turecka na základě návrhů předložených Evropskou Komisí vyvolává řadu pochyb a otázek, přestože cílem je integrace těchto zemí do Evropské unie.
<SPEAKER ID="039" NAME="Catherine Trautmann" AFFILIATION="S&amp;D">
(FR) Pane předsedající, paní komisařko, Evropská unie ve čtvrtek jmenovala pana Van Rompuye prvním stálým předsedou Rady a pověřila paní Ashtonovou řízením evropské diplomacie. Dámy a pánové, ráda bych se vrátila k rozpravě, která v našich orgánech probíhá od okamžiku, kdy došlo k oznámení těchto jmenování.
<P>
Podle mého názoru se za otázkou jmen a funkcí ve skutečnosti skrývá klíčový problém států. Dovolte mi vysvětlit, co mám na mysli. Jsme svědky toho, co by mohlo být nejčernější noční můrou těch, kteří hlásali ideál Evropského společenství a svou touhu po jednotě. Tehdy se věřilo, že kořeny Unie je třeba nalézt v legitimitě státu a že její budoucnost leží v překonání národní sobeckosti. Napětí mezi dvěmi protikladnými směry, které je někdy bolestné, často plodí originální mechanismy, ale především slouží politickému přístupu, který ve světě nemá obdoby.
<P>
Noční můrou je Evropa, dámy a pánové, která je pouhým společenstvím mezivládních výdobytků. Jak dnes můžeme pozorovat, výsledkem by bylo podezření z neschopnosti, předpokládaná nelegitimnost a napětí mezi politickými rodinami.
<P>
Tímto projevem se nechci, jak jste asi pochopili, vrátit k pronášení soudů o pouhých záměrech. Raději vám připomenu práva a povinnosti nás, poslanců Evropského parlamentu. Naší povinností je vyjádřit pochybnosti o neproniknutelném dohadování, které provází jmenování do těchto funkcí, jež vyplývají z Lisabonské smlouvy. Naší povinností v budoucnu bude přinutit Radu k ukončení tohoto nedemokratického, zastaralého způsobu jmenování, který posiluje názor, že se Evropa při svém budování odděluje od svých lidů.
<P>
Naší povinností je využít všech našich nových parlamentních práv k ovlivnění politik, které vyplynou z nových pravomocí, jež nám jsou zaručeny na základě Lisabonské smlouvy.
<P>
Parlament, který se nachází mezi oslabenou Komisí a posíleným mezivládním ústředím, se musí stát těžištěm institucionální rovnováhy. V této záležitosti doufám, že se místopředsedkyně Komise podrobí stejnému procesu slyšení Evropským parlamentem jako ostatní komisaři. Skutečně máme právo tento proces uskutečnit, udělují nám je smlouvy. Rovněž podporuji návrh paní Harmsové, která doporučila, aby se nový předseda setkal s politickými skupinami jako celkem.
<P>
Naší povinností je znovu nastartovat evropskou integraci, která je na tom velmi špatně. Nikdo rozumný si nemůže přát, aby mandáty udělené panu Van Rompuyovi a paní Ashtonové skončily nezdarem, a já přeji zejména paní Ashtonové hodně úspěchů, protože jsem hrdá, že do funkce vysokého představitele byla jmenována žena.
<SPEAKER ID="040" NAME="Marielle De Sarnez" AFFILIATION="ALDE">
(FR) Pane předsedající, především bych ráda poděkovala švédskému předsednictví, že nám zde na konci roku nechá to nejlepší ze sebe sama. To je dobrá zpráva jak pro Komisi, tak pro náš Parlament.
<P>
Po těchto slovech se nyní zmíním o řadě bodů. Především otázka jmenování. Nezpochybňuji osoby, zpochybňuji postupy. Rovněž upřímně doufám, že se věci odehrály tímto způsobem naposledy. Evropané očekávali transparentnost, demokracii a jasnou debatu, ale v podstatě se jim dostalo záhadnosti a jednání na poslední chvíli, která probíhala za zavřenými dveřmi Evropské rady. To se už nesmí opakovat a já se domnívám, že bude na Parlamentu, aby pro budoucnost navrhl nové postupy a nová pravidla.
<P>
Co se týká změny klimatu, přála bych si, aby Evropská unie po Kodani hovořila jednotně a konala společně, ať už bude rozsah výsledné dohody konference jakýkoli. Pokročme vpřed! Usilujme o skutečné třicetiprocentní snížení emisí skleníkových plynů! Když říkám "skutečné", mám tím na mysli, že jednoho dne bude zapotřebí nastolit otázku výjimek a obchodování s emisemi. Udělejme krok kupředu a učiňme pevné finanční závazky vůči rozvojovým zemím. Dlužíme jim to.
<P>
Konečně, co se týká hospodářské a sociální situace, musíme pracovat na vytvoření nového hospodářského modelu, jehož prioritami budou zaměstnanost, sociální pokrok a dlouhodobá udržitelnost ve všech podobách. Proto potřebujeme dohled a regulaci, politiku, která je výhodnější pro malé a střední podniky, a společné uvažování o daňovém systému, který upřednostňuje dlouhodobý horizont před krátkodobým.
<SPEAKER ID="041" NAME="Gerald Häfner" AFFILIATION="Verts/ALE">
(DE) Pane předsedající, dámy a pánové, v jaké situaci se nyní před blížící se evropskou vrcholnou schůzkou nacházíme? Některé projevy vyzněly tak, že všechno by bylo v pořádku, pokud bychom měli dostatek sociálně demokratických nebo liberálních - ano, pane Schulzi - komisařů. Domnívám se, že tak to není. Vše bude v pořádku, až se shodneme na hlavních úkolech, které před Evropou stojí.
<P>
Před 20 lety jsme v Evropě strhli železnou oponu a připadá mi důležité, že toho dosáhli lidé, občané, a nikoli ozbrojené síly, vlády, či tajné služby. Domnívám se, že i v budoucnu budeme Evropu schopni budovat pouze společně s občany.
<P>
Dále se domnívám, že existují další zdi, které je třeba strhnout, včetně zdí v našich hlavách. Mnozí lidé si například myslí, že mohou hrát svobodou proti bezpečnosti a naopak, přestože víme, že svoboda je účinná pouze pokud ji chráníme. Tato ochrana však nesmí být na úkor základních práv a nesmí vést k vytvoření policejního státu, vzhledem k příkladu systému SWIFT a ostatním otázkám.
<P>
Mnozí se domnívají, že je možné využívat Evropu proti demokracii a naopak. V dlouhodobém horizontu však může být úspěšná pouze demokratická Evropa. Mnozí lidé se domnívají, že hospodářství a ochrana životního jsou protichůdné koncepty, zatímco jediným způsobem, jak zajistit dlouhodobou prosperitu, je vytvoření ekonomiky citlivé k životnímu prostředí.
<P>
Závěrem bych chtěl říci ještě jednu věc. Stockholm se blíží, a pokud zde neuděláme vše, co je jen možné, bez ohledu na náklady - a mnozí lidé jsou připraveni utratit stamilióny na záchranu bank, ale mají hluboko do kapsy, když dojde na klima - pokud nebudeme jednat rychle a konzistentně, pak to, co se týká mne jako řečníka, bude platit i pro celé lidstvo. Jeho čas vyprší.
<SPEAKER ID="042" NAME="Roberts Zīle" AFFILIATION="ECR">
(LV) Děkuji vám, pane předsedající. V minulém týdnu zažila evropská společnost dvě události. Fotbalová společnost viděla, jak rozhodčí vybral tým, který se bude účastnit závěrečného turnaje Mistrovství světa, zatímco celá společnost neviděla nebo nechápala, jak a proč určití arbitři vybrali šampióny do evropských úřadů. Když se však zeptáte nájemníků Bílého domu či Kremlu, komu v budoucnu zavolají, odpověď bude znít, že stejným lidem jako v minulosti. Co se týká prosincových opatření Rady, rád bych vzhledem k situaci v oblasti hospodářství, financí a zaměstnanosti vyzval švédské předsednictví, aby v těchto ohledech nezapomnělo na dobře známou situaci pobaltských států. Vzhledem k agresivním investicím, které do nich směřovaly, byly tyto země nuceny se zoufale držet těsně stanoveného, pro investory výhodného směnného kurzu svých národních měn vůči euru. V reálu do znamená devalvaci hospodářství, takže obyvatelé pobaltských zemí se stávají mistry v úrovni nezaměstnanosti, zatímco jejich společnost demograficky krvácí. O jaké evropské solidaritě můžeme vykládat našim občanům, když jejich sociální a hospodářská situace zaostává za evropským průměrem ještě více než před vstupem do Evropské unie?
<SPEAKER ID="043" NAME="Andrey Kovatchev" AFFILIATION="PPE">
(BG) Vstup Lisabonské smlouvy v platnost by měl do rozhodovacího procesu vnést větší transparentnost, více demokracie a větší účinnost. Jak si však všichni dobře uvědomujeme, účinnost a demokracie nekráčí vždy ruku v ruce, zejména pokud chybí koordinace mezi orgány a vztahy s občany. Není pochyb o tom, že je demokratičtější nalézt vhodný způsob, jak evropské občany zapojit do volby předsedy Rady, aby se Evropská unie skutečně přiblížila svým občanům. Domnívám se, že to bude úkol do budoucnosti. Přes to všechno přeji jmenovanému předsedovi Rady a vysoké představitelce mnoho úspěchů.
<P>
Co se týká nadcházejícího zasedání Rady ve dnech 10. a 11. prosince, skutečně doufám, že na něm dojde ke schválení ambiciózního programu ve věci institucionálních otázek souvisejících s Lisabonskou smlouvou. Mám na mysli Evropskou službu pro vnější činnost. Musí nám být jasně vysvětleno její složení, právní status a pravomoci. V tomto smyslu hlasuje Parlament o svém postoji ke zprávě pana Broka. Od Rady rovněž očekávám jasné vysvětlení ohledně výsledků koordinačních strategií, které jsou uplatňovány a navrhovány pro překonání krize, včetně jakéhokoli balíčku hospodářských a finančních opatření. Zejména by mne zajímal názor Rady na budoucí evropské orgány finančního dohledu, které by napříště měly snížit riziko finančních poklesků, jež zásadním způsobem přispěly k současné krizi.
<P>
Očekávám také, že uslyším rozhodnutí Rady o dalších důležitých bodech, jako je například integrovaná polisabonská strategie, o které jsme slyšeli, že má být přijata v březnu 2010. Doufám, že se Parlament v této strategii chopí aktivní role. Středobodem této strategie musí být evropští občané. Vytváření pracovních příležitostí prostřednictvím investic, výzkumu, inovací, zelených technologií a ekologické účinnosti se musí stát faktorem, který bude přispívat k udržitelnému hospodářskému rozvoji, nikoli naopak. Co se týká Stockholmské strategie, byl bych samozřejmě rád, aby rovněž došlo k co nejrychlejšímu rozšíření schengenského prostoru tak, aby zahrnoval Bulharsko a Rumunsko. Děkuji vám a přeji hodně úspěchů na zasedání.
<SPEAKER ID="044" NAME="Glenis Willmott" AFFILIATION="S&amp;D">
Pane předsedající, především bych ráda prohlásila, že vítám jmenování pana Van Rompuye a jsem obzvláště hrdá, že v osobě Cathy Ashtonové jsme jako první vysokou představitelku získali výjimečně schopnou a talentovanou Britku.
<P>
Pokud jde o prosincové zasedání Rady, tento týden jsme pozorovali dopad nepříznivého počasí v Cumbrii na severozápadě Anglie, kde došlo k vážným záplavám, a počasí nepůsobí neočekávané těžkosti pouze v Evropě. Nepříznivé počasí je příčinou nenadálých lidských tragédií na celé planetě.
<P>
Popírání je snadná cesta, ale já jsem nevstoupila do politiky, abych bojovala za snadné cesty. Nechci, aby se mne mé děti či vnoučata ptaly, proč jsem nic neudělala. V mém regionu zastupuje konzervativce Roger Helmer, který změnu klimatu způsobenou lidmi označuje za mýtus. Helmer je dokladem nebezpečnosti a nespolehlivosti politiky konzervativců v oblasti životního prostředí, navzdory tvrzením jejich vůdce Davida Camerona, že představují stranu, jíž na životním prostředí záleží.
<P>
Musíme konat, ale osamocený boj nebude fungovat. Musíme konat na všech úrovních, což zahrnuje i snížení objemu uhlíku, který produkujeme, přinejmenším na 2 %. Podporuji ty, kdo jednají jako náš ministerský předseda, který se zavázal snížit do roku 2050 emise uhlíku o 80 %. Labouristická vláda Spojeného království chce dosáhnout dohody, která bude ambiciózní, účinná, spravedlivá a chce podporovat nejchudší země při snižování emisí a přizpůsobování se změně klimatu.
<P>
Jakákoli dohoda o financování musí být nádavkem k existujícím cílům rozvojové pomoci a nesmí čerpat prostředky z existujících rozpočtů. Veškeré financování, které bude v Kodani dohodnuto, musí konkrétně řešit dopady změny klimatu na rozvojové země, a nesmí nahradit jiné hodnotné toky pomoci. V současnosti se zdá, že důraz je kladen na krátkodobé financování pro rychlé nastartování změn, ale potřebujeme i dlouhodobé závazky. Může pan Barroso zaručit, že učiní z otázky finančních závazků pro období po roce 2012 prioritu pro jakoukoli dohodu uzavřenou v Kodani?
<SPEAKER ID="045" NAME="Diana Wallis" AFFILIATION="ALDE">
Pane předsedající, stojíme na počátku nové éry a snad bychom si měli položit tři otázky: Kdo, jak a co? Otázka "kdo" byla více méně zodpovězena minulý týden a nikoho to netěší více než mne. Týden, který jsme začali s pouhými třemi ženami v Komisi, jsme ukončili s devíti.
<P>
Některým z nich mohu prozradit, že poslankyně Evropského parlamentu v oblecích a kravatách prozatím svou iniciativu přerušily, ale za pět let budou zpět, pokud nedojde ke zlepšení procesu. Mohli bychom prosím příště postupovat tak, že všechny členské státy nominují za kandidáty muže a ženu, abychom se vyhnuli spěchu na poslední chvíli?
<P>
O tom chci mluvit také: Je to totiž odpověď na otázku " Jak?". Tento postup byl netransparentní. Už bylo několikrát zmíněno, že nyní se musíme zamýšlet nad praktickými důsledky Lisabonské smlouvy. Nechť se transparentnost stane heslem našim třem orgánům a tomu, jak spolu jednáme a jak jsme otevření vůči veřejnosti. V budoucnu musí být transparentnost pravidlem.
<P>
"Co?" se týká nutnosti zaměřit se na občany. Nový Stockholmský program je dobrý začátek, občané v něm hrají mnohem důležitější úlohu než v kterémkoli z jeho předchůdců, ale musíme pokračovat v ochraně práv našich občanů tím, že jim poskytneme ochranu, ale zároveň zajistíme, že jejich každodenní život v celé Evropě bude snazší.
<SPEAKER ID="046" NAME="Mirosław Piotrowski" AFFILIATION="ECR">
(PL) Pane předsedající, nadcházející vrcholné schůzce Evropské rady bude stále dominovat téma nedávné volby předsedy Rady a hlavy evropské diplomacie. Pro mnohé představovalo překvapení nejen zvolení těchto konkrétních osob, ale i nejasné stanovení jejich povinností. Dlouho se nám tvrdilo, že nová Lisabonská smlouva přinese zlepšení práce EU, ale nyní, na samém počátku se ukazuje, že vyvolává konflikty kvůli personálním otázkám. Ani jeden z kandidátů nepředstavil žádný program, což je v ostrém kontrastu například s panem Barrosem, který před svým zvolením program představil.
<P>
Vstupujeme do experimentální fáze, ve které bude mnohé záviset na osobnosti a představivosti nových představitelů. Můžeme jenom doufat, že při řešení záležitostí jako jsou například personální změny v Komisi či cyklické změny v přírodě, které ve valné míře nesouvisí s lidskou činností, budou rovněž řešit konkrétní problémy evropských občanů, jako je hospodářská krize, pomoc nejchudším regionům EU a boj proti terorismu.
<SPEAKER ID="047" NAME="Gunnar Hökmark" AFFILIATION="PPE">
Pane předsedající, domnívám se, že poté, co se Lisabonská smlouva stává skutečností, po zasedání Evropské rady v minulém týdnu a nominaci Komisařů, nastal čas stanovit nové perspektivy a zabývat se novými výzvami, které nás očekávají.
<P>
První z nich je zřejmá: Práce po kodaňské konferenci bude stejně náročná jako práce, která jí předcházela. Zůstane jedním z hlavních úkolů Evropské unie a nové Komise. Musíme však rovněž vzít v potaz skutečnost, že nastal čas opustit staré koncepty Východu a Západu, starých a nových států a uvažovat tak, že jde o jednu Evropu.
<P>
Nastal rovněž čas si uvědomit, že po všech diskusích týkajících se Lisabonské smlouvy, přišel čas dát nový impuls procesu rozšiřování EU.
<P>
Chorvatsko a Island - rád bych, aby tyto země soutěžily o to, kdo se stane státem číslo 28. Je však třeba mít na paměti také západní Balkán a samozřejmě jednání s Tureckem. To jsou otázky, které nyní leží před námi a které mohou posílit Evropskou unii v novém světě, v němž musíme být silni a hrát ve věci myšlenek a hodnot hlavní roli.
<P>
Nyní však jde rovněž i o to zajistit, že budeme mít nový program pro sociální Evropu - což znamená pracovní příležitosti, inovace a prosperitu -, a to znamená pouze tolik, že musíme zajistit, že se po skončení krize staneme konkurenceschopnou, vůdčí ekonomikou.
<P>
A rád bych zdůraznil, že nová Komise má za úkol zajistit, že se neobjeví protekcionismus, že malé a střední podniky budou moci růst a vznikat a působit po celé Evropě a že Evropa bude dynamickou ekonomikou. To je podstatné a já předsedovi Komise a všem komisařům říkám: Chceme-li sociální Evropu, pak musíme zajistit konkurenceschopnost evropského hospodářství.
<SPEAKER ID="048" NAME="Csaba Sándor Tabajdi" AFFILIATION="S&amp;D">
(HU) Pane předsedající, paní Wallströmová, proces ratifikace Lisabonské smlouvy skončil a hlavy států a vlád zvolily komisařku Catherine Ashtonovou první ministryní zahraničí Evropské unie, přestože tak její oficiální titul nezní.
<P>
Dalším úkolem nyní bude ustanovit diplomatickou službu Evropské unie. Domnívám se, že při zřizování této služby je třeba mít na paměti jeden ohled - a já žádám švédské předsednictví a konkrétně Cecilii Malmströmovou, aby stran zahraniční služby věnovali pozornost tomuto - nové členské státy mají extrémně nízké zastoupení v generálním ředitelství pro vnější vztahy a generálním ředitelství pro rozšíření. Při přidělování národních kvót členským státům je třeba brát do úvahy skutečnost, že nové členské státy jsou v těchto dvou generálních ředitelstvích v podstatě sotva zastoupeny. Nemělo by tedy docházet k diskriminaci, protože pokud má diplomatická služba nabýt v očích lidí důvěryhodnosti, pak je třeba věnovat pozornost tomuto proporciálnímu zastoupení. Uplatnění proporcionality a rovného zacházení v diplomatické službě je velmi důležité. Je to v našem společném zájmu.
<P>
Vyzývám i Evropskou Komisi a Radu, aby se tímto aspektem zabývaly. Mezi 143 vnějšími zastupiteli Evropské unie je pouze jediný velvyslanec z nového členského státu. Tato skutečnost mluví za vše.
<SPEAKER ID="049" NAME="Charles Goerens" AFFILIATION="ALDE">
(FR) Pane předsedající, můj příspěvek se nebude týkat úřadujícího švédského předsednictví Rady, které bylo vynikající, a já bych mu rád poblahopřál, ale bude se zabývat celým kolegiem Evropské rady.
<P>
Co se neudělalo pro záchranu Lisabonské smlouvy? Po léta jsme bojovali za Evropu transparentnější, účinnější, viditelnější a bližší občanům.
<P>
Podle našeho uvažování by mimořádné zasedání Evropské rady dne 19. listopadu 2009 bývalo neporušilo ducha Lisabonské smlouvy, pokud by se jmenováním předsedy Rady a vysoké představitelky počkalo, až nová smlouva vstoupí v platnost. Bojovali jsme za tuto smlouvu 10 let a Rada nechtěla čekat 10 dní, aby uskutečnila nová opatření vztahující se k těmto funkcím.
<P>
Duch Lisabonské smlouvy, o niž jsme tak těžce usilovali, by býval nebyl zrazen, kdyby byl post předsedy svěřen Jean-Claudu Junckerovi, neochvějnému Evropanovi, výbornému učiteli a proevropskému nadšenci s vynikajícími zkušenostmi a odborností. Jen těžko lze nalézt někoho, kdo v sobě ztělesňuje tolik kvalit. Nebylo nám dosud vysvětleno, jakou tyto nezpochybnitelné kvality, jak se zdá, představovaly překážku pro jeho zvolení. Nejsem jediný, kdo by chtěl slyšet vysvětlení této záležitosti.
<P>
Od běžného zasedání Evropské rady k mimořádnému zasedání, schůzka konaná minulý čtvrtek nedokázala zakrýt ani dlouhodobý rozpor mezi mezivládním duchem a metodou Společenství. Nejsem jediný, kdo toho velmi lituje. Přestože se po irském referendu mnozí domnívali, že Evropa dostala novou mízu, stejné množství jich žehralo na nepřesvědčivý začátek tohoto volebního období Parlamentu.
<P>
Pár slov na závěr: Zbývá mi pouze naděje, že jmenovaný předseda, jehož lidské kvality a politické schopnosti jsou dobře známé, dokáže co nejrychleji dát Evropě nový impuls, který tak naléhavě potřebuje.
<SPEAKER ID="050" NAME="Simon Busuttil" AFFILIATION="PPE">
(MT) Někdy nás každodenní pracovní rutina pohltí natolik, že si nedokážeme plně uvědomit historické události, které se kolem nás odehrávají. Vstup Lisabonské smlouvy v platnost je jednou z takových událostí, která vstoupí do historie a kterou budou naše děti a další generace studovat a o níž se budou učit. Při takovýchto příležitostech se však musíme zamýšlet i nad smyslem daného historického okamžiku. Rád bych učinil dvě krátká zamyšlení.
<P>
Především díky této smlouvě skončí to, co považuji za zbytečné debaty o evropských orgánech a o struktuře Evropské unie. Namísto toho se zlepšuje naše pozice tváří v tvář skutečnostem, s nimiž se Evropa musí vypořádat, jako je hospodářská situace, zaměstnanost, změna klimatu a přistěhovalectví. Voliči po nás chtějí, abychom se vypořádali právě s těmito výzvami.
<P>
Druhé zamyšlení se týká role Parlamentu. Toto je naposled, kdy Parlament zasedá v tomto plénu se starými pravomocemi. Tento parlament se zrodil před padesáti lety a jeho poslanci byli jmenováni národními parlamenty. Dnes je to parlament, který s Radou ministrů sdílí pravomoci rozhodovat, vytvářet předpisy a navrhovat legislativu. Domnívám se, že to povede k vytváření evropských právních předpisů, které budou lépe odrážet zájmy občanů. Tento Parlament se bude snažit ve svých zákonech hájit zájmy občanů.
<P>
Odhaduji, že Rada, jejíž zasedání se koná příští týden, se pozastaví u historického významu tohoto okamžiku a že společně budeme pracovat na překonání obtíží, s nimiž se potýkáme.
<SPEAKER ID="051" NAME="Jörg Leichtfried" AFFILIATION="S&amp;D">
(DE) Pane předsedající, dámy a pánové, pro mne, pro nás všechny a pro celou Evropskou unii existuje jedna jasná budoucí priorita, a tou je pracovní trh. Musíme věnovat mnohem, mnohem více pozornosti vytváření nových pracovních příležitostí a uchování již existujících. Tato velmi důležitá oblast se může stát klíčem k vytvoření úspěšné a udržitelné Evropy, a podle mého názoru docházelo v uplynulých měsících k jejímu vážnému zanedbávání. Musíme si uvědomit, že nízká úroveň nezaměstnanosti má pozitivní vliv na mnoho dalších oblastí. Ujistěme se, že tlačíme na správném místě.
<P>
Dále bych rád řekl, že nechápu, proč mnozí řečníci ve sněmovně kritizují, že někteří evropští politici se netěší před svým zvolením celosvětové slávě. Proč by měli být slavní? Jako Evropané musíme mít dostatečné sebevědomí říci, kdo se nám líbí, o kom si myslíme, že je vhodný, a pak tyto lidi zvolit, a nikoli se rozhodovat na základě toho, zda o nich někdo jiný už slyšel či zda vyhovují našim partnerům ve světě. Jakýkoli jiný postoj by byl absurdní stejně jako mnoho projevů od řady lidí kteří, pokud jsou vůbec přítomni, se skrývají za svými pestrobarevnými prapory.
<SPEAKER ID="052" NAME="Tunne Kelam" AFFILIATION="PPE">
Pane předsedající, advent nám pěkně začíná - sledujeme, jak Lisabonská smlouva vstupuje v platnost.
<P>
Není to však pouze dar od Boha. Musíme vyvinout odhodlané úsilí, abychom získali pro náš evropský projekt přidanou hodnotu. Především se otevřela cesta pro společné evropské politiky. Už neexistují žádné formální výmluvy, proč se jim vyhýbat. Nyní je na Radě, aby zahájila ráznou společnou zahraniční, bezpečnostní a energetickou politiku, která by se mohla stát skutečně důvěryhodnou pro naše partnery. Jedním z nejnaléhavějších úkolů bude dokončení jednotného energetického trhu, rozvoj celoevropských sítí pro dodávky energie a jejích zásobníků a uskutečňování doložky solidarity v oblasti energetiky.
<P>
Druhý problém vyplývá z hospodářské krize. Země vně eurozóny v podstatě nejvíce postihl dramatický pokles investic a nárůst nezaměstnanosti. Zvýšila se rovněž jejich zranitelnost kvůli konkurenčnímu znevýhodnění v porovnání s členy eurozóny. Proto je zcela zjevně zapotřebí dočasných opatření EU, jako jsou další úvěrové facility na podporu malých a středních podniků a projektů v oblasti energetiky a infrastruktury. Dále by bylo možné usnadnit přístup k evropským fondům dočasným snížením požadavků na spolufinancování ze strany členských států.
<P>
Jak víte, pane předsedající, moje vlast Estonsko vyvíjí rozhodné úsilí připojit se do roku 2011 k eurozóně. Estonsko má jednu z nejnižších úrovní zahraničního zadlužení a úspěšně zkrotilo rozpočtový deficit. Nedávná uznání estonského úsilí ze strany OECD a komisaře Almunii představují povzbudivá znamení, že kráčíme správným směrem.
<SPEAKER ID="053" NAME="Zoran Thaler" AFFILIATION="S&amp;D">
(SL) V prosinci se bude Evropská rada zabývat velmi důležitými otázkami. Bude to první zasedání Rady po ratifikaci Lisabonské smlouvy a kolegové poslanci již hovořili o tom, o jakých otázkách se bude jednat.
<P>
Osobně bych vaši pozornost rád obrátil k jedné významné otázce, která je často přehlížena, ale která se týká stability Evropy a celé Evropské unie: Otázce Bývalé jugoslávské republiky Makedonie.
<P>
Bývalá jugoslávská republika Makedonie je kandidátskou zemí čtyři roky a v posledních 18 letech je v podstatě v zakonzervovaném konfliktu s Řeckem, svým jižním sousedem a dlouhodobým členem Evropské unie. To znamená, že se dá prohlásit, že máme v srdci Evropy zakonzervovaný konflikt .
<P>
Letošní rok byl pro Bývalou jugoslávskou republiku Makedonie velmi úspěšný. Během roku 2009 dosáhla významného pokroku. Obdržela příznivou zprávu od Komise, která doporučila, aby Rada umožnila této zemi zahájit jednání o plném členství v Unii. Dne 20. prosince dojde ke zrušení vízové povinnosti a před nedávnem jsme měli volby v Řecku.
<P>
Vyzývám zástupce Rady a Komise na jedné straně a členských států na straně druhé, aby poskytli podporu ministerským předsedům Papandreouvi a Gruevskimu, těmto odvážným mužům, aby konečně nalezli řešení a Bývalá jugoslávská republika Makedonie mohla vstoupit do velké evropské rodiny.
<SPEAKER ID="054" NAME="Andrzej Grzyb" AFFILIATION="PPE">
(PL) Pane předsedající, zasedání Evropské rady, které se bude konat 11. a 12. prosince, shrne plodné švédské předsednictví. Rád bych poblahopřál paní ministryni a celé vládě, neboť dokončili velmi obtížný ratifikační proces. Dále začíná fáze provádění Lisabonské smlouvy. Byly zavedeny nové orgány, jako je předseda Evropské rady a vysoká představitelka pro zahraniční politiku. Víme, že jmenování do těchto úřadů vyvolala diskusi a kontroverze, a to i v této sněmovně.
<P>
Přejeme nominovaným hodně úspěchů, ale rádi bychom prohlásili, že skutečnou zkouškou bude kromě jiného kvalita východní politiky a proces zřizování Evropské služby pro vnější činnost. Litujeme toho, že v týmu není nikdo, kdo by zastupoval střední a východní Evropu. Domnívám se, že další reorganizace by v budoucnu rozhodně mohla tomuto požadavku vyjít vstříc.
<P>
Vrcholná schůzka o klimatu v Kodani má kromě jiného schválit ambiciózní cíle, které předložila Evropská unie. To bude rovněž tématem nadcházejícího zasedání Rady. Totéž platí i pro Stockholmský program, který je důležitý z hlediska bezpečnosti, občanů a nových ustanovení Lisabonské smlouvy. Navíc zde jsou veškerá témata spojená s hospodářskou krizí.
<P>
Od zavedení Lisabonské smlouvy očekáváme především efektivnější Evropskou unii, která bude schopna provést další rozšíření a přinést výhody občanům i členským státům. Očekáváme, že přinese nový počátek společného trhu tím, že překlene propast mezi politickou a hospodářskou integrací. Rádi bychom, aby jmenování nové Evropské komise proběhlo za ctění Evropského parlamentu a jeho práv a aby se při něm uplatnila nová role vnitrostátních parlamentů při současném zachování principu subsidiarity a diskuse o tom, jakým způsobem Evropu po Lisabonu dále budovat. Praktické provádění Lisabonské smlouvy však znamená uznat, že solidarita a energetická politika se řídí také současnou legislativou, jako například nařízením o zajištění bezpečnosti dodávek plynu.
<SPEAKER ID="055" NAME="Ivari Padar" AFFILIATION="S&amp;D">
(ET) Pane předsedající, rád bych především pohovořil o vysoké představitelce, která byla jmenována minulý týden. Někteří předešlí řečníci kritizovali jak předsedu, tak vysokou představitelku, což považuji za celkem nevhodné. Nikdo není úplně spokojený, ale já osobně vidím jmenování obou představitelů pozitivně, protože byla nalezena rovnováha mezi zájmy všech: Mezi velkými a malými státy, mezi ženami a muži, mezi póly politického spektra.
<P>
Snad jediná věc, která mne osobně mrzí, je, že žádnou z těchto funkcí nezískal představitel pocházející z nových členských států, ale snad to bude možné příště. Každopádně bych chtěl poděkovat všem kandidátům ze své oblasti, zejména estonskému prezidentu Toomasi Hendriku Ilvesovi a lotyšské prezidentce Vaiře Vīķe-Freibergové. Domnívám se však, že bychom se nyní měli zabývat podstatnou prací a přestat se už zaobírat personálními otázkami.
<P>
Dalším důležitým bodem, o kterém chci pohovořit, je řešení finanční krize, které Rada, pokud se nemýlím, učinila jednou z priorit. Evropští občané od nás očekávají, že budeme řešit problém nezaměstnanosti a balíčku opatření pro finanční dohled. V tomto směru bude velmi důležité, jaká bude nová Komise a jak efektivně bude pracovat. To platí i pro mou vlast Estonsko, protože pro nás je nejpřirozenějším cílem snaha zajistit hospodářský růst, abychom se mohli stát plnoprávným členem eurozóny, k čemuž jsme se velmi přiblížili, protože je značná šance, že splníme maastrichtská kritéria. Děkuji.
<SPEAKER ID="056" NAME="Alojz Peterle." AFFILIATION="PPE">
(SL) Těší mne, že se blíží první zasedání Rady, které se bude konat podle pravidel Lisabonské smlouvy. Přeji mnoho úspěchů panu Hermanu Van Rompuyovi, prvnímu předsedovi Rady. Sdílíme podobný názor na to, jak bychom při respektování našich rozdílů měli konat jednotně.
<P>
Nové institucionální uspořádání bylo přijato, aby se rozhodování přiblížilo občanům a aby bylo jednodušší, demokratičtější, transparentnější a efektivnější. V tomto ohledu jsme vyslechli spoustu slov o silné Evropě. Zásadní otázka, kterou si musíme položit, však zní, jaký koncept síly bychom měli rozvíjet či na jakých základech chceme silnou Evropu vybudovat. Síla a úspěch Evropy doposud vycházely ze dvou klíčových myšlenek zakladatelů jednotné Evropy: Prvním z nich byla úcta k lidské důstojnosti a druhou spolupráce. To znamená, že při úsilí o zajištění svých zájmů bychom rovněž měli brát ohled na ostatní, ať už se jedná o jednotlivce, národy, menšiny či státy.
<P>
Dnes si tedy s veškerou vážností musíme znovu položit otázku, co znamená úcta k lidské důstojnosti a co znamená učinit lidskou bytost středem našeho uvažování. Tato otázka se velmi úzce dotýká Stockholmského programu. Mnozí z vás upozorňovali na základní svobody a na potřebu jejich ochrany, ale zdá se, že máme celkem rozdílné názory na to, kde vlastně lidská práva začínají. Doufám, že se dokážeme shodnout alespoň na tom, že lidská práva začínají před tím, než je někomu uděleno občanství dané země.
<P>
Souhlasím s těmi, kdož jsou přesvědčeni, že článek 1 Listiny základních práv Evropské unie by se měl vztahovat na celý lidský život, tedy od jeho počátku až po konec. Zejména musíme ochraňovat ty, kteří se nemohou chránit sami. Než začneme chránit lidské svobody, musíme chránit lidský život.
<P>
Těší mne, že vás tolik používá výrazy jako "společně konat" a "konat v partnerství". Síla Evropy spočívá ve společném úsilí, ať už hovoříme o humanitární či mezivládní metodě. Čelíme sice stále větším výzvám, které vyžadují, abychom ukázali společnou politickou vůli, ale větší spolupráce neznamená ztrátu našich identit.
<SPEAKER ID="057" NAME="Göran Färm" AFFILIATION="S&amp;D">
(SV) Pane předsedající, jsme svědky kritiky, že do vrcholných úřadů EU byli jmenováni dva poměrně neznámí politici . Myslím si, že je to kritika nespravedlivá. Přinejmenším zde v Parlamentu jsme poznali, že paní Ashtonová je výbornou vůdkyní. Kritiku je však třeba řešit, protože mnozí nyní docházejí k závěru, že členské státy chtějí, aby EU fungovala prostě jako orgán pro mezivládní koordinaci, nikoli jako samostatná politická úroveň s úkolem hledat společná řešení pro podstatné výzvy, jako je hospodářský růst, mír a ochrana životního prostředí. Kdyby to byla pravda, pak by to bylo absurdní.
<P>
Na tomto pozadí je znepokojující, že Rada a Komise tak obtížně dokazovaly schopnost jednat ve věci jedné z největších vnitřních výzev, které EU čelí, konkrétně ve věci reformy dlouhodobého rozpočtu EU. Musíme nyní poskytnout nezbytné zdroje pro investice na vnitřním trhu. Jedná se o dopravu a energetickou infrastrukturu. Musíme poskytnout prostředky nezbytné k podpoře toho, co prohlašujeme v nové Lisabonské strategii s výhledem do roku 2020. Musíme vyřešit otázku financování boje se změnou klimatu alespoň částečně prostřednictvím rozpočtu EU a musíme se připravit na nadcházející rozšíření.
<P>
Ptám se proto předsednictví a Rady: Kdy uvidíme hmatatelné návrhy na přezkum v polovině období, které budou mít vliv na neexistující rozpočtové rezervy pro zbývající tři roky současného finančního výhledu, přičemž současné stropy brání jakýmkoliv rozumným opatřením k řešením výzev, jež nemohou počkat do roku 2013, a rovněž návrh stanovující směry pro reformu dlouhodobých rozpočtů?
<SPEAKER ID="058" NAME="Seán Kelly" AFFILIATION="PPE">
(GA) Pane předsedající, rád bych v tento pro Evropskou unii historický okamžik řekl pár slov jménem Irska.
<P>
Příchod Lisabonské smlouvy, zejména po 67% podpoře získané od Irů v referendu, je obrovskou vzpruhou pro všechny v Evropské unii. Domnívám se, že toto ukazuje, že občané podporují dobrou práci, kterou evropský projekt po mnoho let odváděl.
<P>
Jmenování předsedy a vysoké představitelky přineslo naneštěstí množství negativní kritiky, která je podle mne do jisté míry nespravedlivá.
<P>
Za prvé, když je někdo jmenován do úřadu, měla by mu být poskytnuta určitá doba, aby se v něm usadil, a pak by měl být hodnocen podle výsledků své práce, a nikoli na základě předem učiněných názorů ohledně schopnosti tuto práci zvládnout.
<P>
O panu Van Rompuyovi se prohlašovalo, že je budovatel konsenzu a efektivní vyjednávač, jako kdyby to snad byly negativní přívlastky. To jsou velmi významné schopnosti pro dnešní dobu. Co chceme? Nějakého guru prezidentského stylu, který se naparuje na světové scéně a působí potíže? Ničitele, rozvraceče? Ne, potřebujeme dobrého, efektivního, rozumného předsedu a domnívám se, že právě to jsme dostali. Přeji mu mnoho zdaru.
<P>
Co se týká baronky Ashtonové, říká se, že nebyla nikdy do žádné funkce zvolena, což je pravda, ale to samo o sobě nevypovídá nic o jejích osobních či politických kvalitách, ať už v pozitivním či negativním smyslu. Její činnost jsem viděl pouze zde po svém příchodu; zejména jsem jí pokládal otázky týkající se obchodní smlouvy s Jižní Koreou a měl jsem pocit, že se svého úkolu zhostila velmi dobře.
<P>
Domnívám se, že některé poznámky, které tu naneštěstí pronesl pan Farage, přesáhly únosnou míru, ale už začínám chápat, že pan Farage připomíná dlouhohrající desku. Neustále opakuje stejnou politickou agendu jdoucí zpět k dobám hesla "Vládni, Británie" a bojů mezi státy. Ty doby už skončily. Evropská unie je největší mírový proces v dějinách. Bude tomu tak i nadále a my poslanci musíme tvrdě pracovat, aby tomu tak bylo i v nadcházejícím období.
<SPEAKER ID="060" NAME="Diogo Feio" AFFILIATION="PPE">
(PT) Pane předsedající, dnešní rozprava je důležitá, protože podle mého názoru je poslední, v níž budeme hovořit o jménech. Přišel už vlastně čas obrátit list a debatovat o politice a diskutovat o výzvách, které stojí před Evropskou unií. Rád bych zdůraznil jednu z nich: otázku řešení krize. Jde o jedno z témat, v němž byly evropské politické orgány nejjednotnější.
<P>
Přišel čas poblahopřát Radě a zejména švédskému předsednictví k pozornosti, již této otázce věnovaly. Nastal čas poblahopřát Komisi a jejímu předsedovi, jemuž řešení krize vždy leželo na srdci, a zdůraznit, že samotný Parlament zřízením zvláštního výboru prokázal velkou připravenost o této otázce jednat.
<P>
Máme zde ale také čas, kdy se objevil nesoulad mezi tím, co říkají političtí vůdcové, a tím, co říkají guvernéři centrálních bank na národní i evropské úrovni.
<P>
Především musíme být opatrní, co se týká konce krize. Tyto časy nejsou vhodné ke zrušení podpůrných opatření pro státní hospodářství a podniky. Nastal čas vytyčit cestu pro nadcházející období. Představitelé centrálních bank vládám navrhli ambiciózní plán k nápravě schodků.
<P>
Časy se mění. Navíc dali ve sdělení adresovaném značnému počtu vlád najevo nesouhlas s určitými politikami, například se záměrem snižovat daně. Je mi líto, že se portugalská vláda cestou snižování daní nevydá. Musíme kráčet cestou konkurenceschopnosti a tato koncepce musí jasně sdělovat toto: více konkurenceschopnosti, více podpůrných kroků, více růstu, více podpory podnikům, více Evropy v zájmu podpory hospodářského růstu a zaměstnanosti.
<SPEAKER ID="061" NAME="János Áder" AFFILIATION="PPE">
(HU) Pane předsedající, kodaňská konference je čtvrtým bodem na programu zasedání Evropské rady. V dosažení jednotného postoje v této oblasti brání Evropské unii dva významné kontroverzní body. První se týká prodeje kvót na emise oxidu uhličitého po roce 2012. Komise a některé staré členské státy EU chtějí prodej kvót po 2012 zakázat. Devět zemí - Česká republika, Polsko, Maďarsko, Rumunsko, tři pobaltské státy, Slovensko a Bulharsko - však trvá na možnosti prodávat své kvóty i po tomto roce.
<P>
Zmíněné země, včetně Maďarska, buď splnily, nesplnily, nebo překročily své závazky z Kjóta. Například Maďarsko, které se zavázalo k 8% snížení, dosáhlo snížení 23 %. Právě proto považuje postoj Komise za naprosto nepřijatelný a co nejdůrazněji trvá na možnosti obchodovat s kvótami oxidu uhličitého i po roce 2012. Rád bych vyzval kolegy poslance z Bulharska, Polska, České republiky, Slovenska a pobaltských států, aby bez ohledu na stranickou příslušnost zastávali stejně rozhodně tentýž postoj.
<SPEAKER ID="062" NAME="Othmar Karas" AFFILIATION="PPE">
(DE) Pane předsedající, dámy a pánové, především bych vám, paní Malmströmová, rád poblahopřál v přesunu, dá-li se to tak říci, z Parlamentu do vlády a z vlády do Evropské komise. Přeji vám hodně úspěchů.
<P>
Koná se poslední zasedání podle Smlouvy z Nice a hovoříme o prvním zasedání podle Lisabonské smlouvy. Tento kvantový skok, tato změna, nová kapitola se musí projevit i na první vrcholné schůzce. Evropa se změnila. Skončila doufám diskuse o orgánech i o personálním obsazení. Přecházíme nyní k vytváření politiky v rámci nového kontextu. Dojde k posílení práv občanů a parlamentů, posílí se schopnost Evropské unie a jejích orgánů jednat a všechny tři naše orgány získají pravomoci, které nám usnadní zastupování našeho kontinentu ve světě.
<P>
Na papír lze napsat cokoli. Zda se nám však podaří přesvědčit občany, že máme politickou vůli jednat, formulovat nové cíle a zapojit do projektu občany, to bude záležet na všech těch zasedáních, jež se budou konat v následujících několika týdnech. Očekávám, že vrcholná schůzka přinese novou dynamiku, nový pocit zodpovědnosti a serióznější přístup k řešení nejrůznějších témat. V uplynulých dnech jsme byli svědky hledání nejmenšího společného jmenovatele: nacionalizace a politizace. Lisabonská smlouva naopak vyzývá k evropeizaci a tvorbě politik.
<P>
Proto očekávám, že budeme vědět, co udělat s modelem sociálně tržního hospodářství. Jak se vypořádáme s finanční a hospodářskou krizí? Nemůžeme postupovat prostřednictvím obrany existujících práv, ale hledáním globálních řešení. Očekávám rovněž, že přezkoumáme naše finance. Musíme nezbytně vědět, kolik musíme na naše politiky vynaložit peněz. Na vrcholné schůzce musí být zodpovědnost za tento finanční přezkum přesunuta na Komisi. Musíme vážně, upřímně a otevřeně diskutovat o nejrůznějších tématech a stanovit si nové cíle. Přeji vám všem hodně úspěchů.
<SPEAKER ID="063" NAME="Jean-Pierre Audy" AFFILIATION="PPE">
(FR) Pane předsedající, paní komisařko, dnes bychom se měli radovat, protože se vynořujeme z institucionálních obtíží. Máme Lisabonskou smlouvu, máme paritu, máme tváře, nicméně jak bych vám vysvětlil svíravý pocit, který mám?
<P>
Dnes v této téměř prázdné sněmovně necítím život; účastníme se neuspokojivé rozpravy týkající se přípravy zasedání Evropské rady. Nedokáži vysvětlit pocit znepokojení ohledně přípravy tohoto posledního zasedání Rady pod střídavým předsednictvím.
<P>
Jaký to rozdíl oproti radosti lidí v roce 2004, kdy do Unie vstoupily bývalé komunistické státy! Jaký to rozdíl oproti oslavám dvacátého výročí pádu Berlínské zdi! Ano, nyní víme, že od členských států řešení nepřijde. Řešení vzejde z lidů, přijde z Evropského parlamentu.
<P>
Proto vzhlížím ke Komisi, která by měla být nestranná, a ustanovit politickou alianci s Evropským parlamentem, aby spojenectví lidů zajistilo, že budeme moci snít o tom, co si přejeme pro Evropskou unii, pro unii lidů.
<SPEAKER ID="064" NAME="Andreas Mölzer" AFFILIATION="NI">
(DE) Pane předsedající, souhlasím s většinou předcházejících řečníků, že vstup Lisabonské smlouvy představuje novou historickou fázi evropské integrace. Lidé, občané, napříč Evropou však nemají vždy náladu oslavovat, když na to pomyslí. Mnozí lidé se obávají, že by Lisabonská smlouva mohla vyústit ve větší centralismus v Evropě.
<P>
Mnozí se obávají, že malé členské státy EU, například má vlast Rakousko, budou mít menší vliv, protože velké státy budou mít díky novým způsobům hlasování možnost o všem rozhodovat. Lidé mají rovněž pocit, že volba osob do vrcholných úřadů Evropské unie byla založena na nejchatrnějším a nejmenším společném jmenovateli. To není nic proti osobním kvalitám pana Van Rompuye a baronky Ashtonové. Lidé si však uvědomují, že procesu scházela demokratická volba.
<P>
Pokud chceme Evropskou unii vést směrem k plodné budoucnosti, musíme my v Parlamentu usilovat o více demokracie, včetně procesu vybírání osob do vrcholných úřadů.
<SPEAKER ID="065" NAME="Rachida Dati" AFFILIATION="PPE">
(FR) Pane předsedající, paní Malmströmová, paní komisařko, dámy a pánové, Evropská unie se ve třetím čtvrtletí roku 2009 vrátila k růstu. Což by nás mohlo svádět k domněnce, že nejhorší je za námi.
<P>
Přetrvává však znepokojivá situace s explozivním nárůstem nezaměstnanosti, a proto musíme zůstat nanejvýš opatrní. Komise navíc ve zprávě z 23. listopadu uvádí, že v období mezi druhým čtvrtletím roku 2008 a polovinou roku 2009 zmizely kvůli finanční krizi čtyři milióny pracovních míst.
<P>
Dnes je životně důležité, aby se na příštím zasedání Evropské rady jednalo o nezaměstnanosti v kontextu Lisabonské strategie po roce 2010. Ta musí rozhodně obsahovat odvážné cíle a inovativní opatření.
<P>
Domnívám se, že od nynějška se diskuse musí zaměřit na to, jak přizpůsobit tuto Lisabonskou strategii tomuto zmatenému období. Naši spoluobčané očekávají - a v reálu to dennodenně pozorujeme -, že Evropa nabídne řešení krize zaměstnanosti. Nezklamme je.
<P>
Nicméně mám podobný pocit zklamání jako kolega pan Audy, když se dívám na téměř vyprázdněnou sněmovnu, v době, kdy naši evropští spoluobčané čelí nanejvýš znepokojivé situaci.
<SPEAKER ID="066" NAME="Aldo Patriciello" AFFILIATION="PPE">
(IT) Pane předsedající, dámy a pánové, především bych rád poděkoval švédskému předsednictví za obrovské úsilí, které během těchto měsíců vyvinulo a které mimo jiné vedlo k přijetí Lisabonské smlouvy.
<P>
Po deseti letech institucionální slepé uličky se Evropská unie může díky posílení postupu spolurozhodování konečně znovu navrátit na trajektorii růstu, která byla před nějakým časem nečekaně přerušena.
<P>
Ponecháme-li stranou diskusi o kvalitách vybraných jedinců, jmenování učiněná v posledních dnech rozhodně ukázala, že jmenovací postupy mají daleko k zásadám transparentnosti a odpovědnosti vůči občanům, jež Evropská unie zastává. Tato sněmovna musí pracovat na tom, aby v budoucnu zajistila své větší zapojení do vyjednávání, jež nemohou a nesmí být vedena v tajnosti státy v rámci Rady.
<P>
Závěrem doufám, že dokážeme rok 2009 uzavřít dosažením ambiciózní dohody na kodaňské konferenci, kde musí Evropská unie jednotným hlasem vyjádřit svůj názor na změnu klimatu.
<SPEAKER ID="067" NAME="Czesław Adam Siekierski" AFFILIATION="PPE">
(PL) Pane předsedající, nejdůležitější prací švédského předsednictví byla více než cokoli jiného Lisabonská smlouva, díky které se pro Evropu otevírají nové možnosti. Musíme vypracovat plán pro její zavedení. Obsazení úřadů je pouhým počátkem. Za druhé, musíme přijmout plán hospodářské obnovy. Musíme mít na paměti nejen pomoc bankám, ale i pomoc obyčejným lidem, zejména v oblasti omezování nezaměstnanosti. Za třetí, pracujeme na strategii boje proti změně klimatu - a to je dobře. Rozhodujeme se, co by se v této oblasti mělo udělat, ale mějme na paměti, že co se týká finanční podpory, je na prvním místě boj s hospodářskou krizí. Za čtvrté, Stockholmský program znamená bezpečnou, otevřenou Evropu, Evropu svobod - jen pak je to Evropa společná. Základním požadavkem je dosažení určité rovnováhy mezi těmito důležitými hodnotami. A konečně, rozvoj Pobaltí vyžaduje větší spolupráci členských států v regionu a v tomto směru vykonalo švédské předsednictví velký kus práce.
<SPEAKER ID="068" NAME="Petru Constantin Luhan" AFFILIATION="PPE">
(RO) Rád bych nejprve poblahopřál švédskému předsednictví ke způsobu, jímž provedlo přípravy k přechodu na Lisabonskou smlouvu. Tato priorita programu švédského předsednictví byla úspěšně splněna. Domnívám se, že prosincové zasedání Rady musí usilovat o nalezení řešení dvojí výzvy, které Evropa čelí: hospodářské krize a změny klimatu.
<P>
V současné chvíli je třeba vrátit na finanční trhy důvěru prostřednictvím ustanovení systému dohledu, který bude nastaven tak, aby řešil výskyt a zabraňoval opakování podobné krize v budoucnosti. Co se týká tématu změny klimatu, domnívám se, že při vypracovávání politiky ochrany životního prostředí nesmí dojít k ovlivnění dalších politik nebo vyčleňování prostředků z evropských fondů na politiky, například regionálního rozvoje.
<SPEAKER ID="069" NAME="Cecilia Malmström">
úřadující předsedkyně Rady. - (SV) Pane předsedající, odpovím na několik krátkých otázek. Zazněla tu otázka týkající se Turecka. Samozřejmě nás těší, že Turecko stále má evropskou integraci za hlavní cíl. Jednání s Tureckem postupují vpřed - možná ne tak rychle, jak bychom si přáli, ale dochází k pokroku a my doufáme, že na konci roku budeme moci otevřít kapitolu ochrany životního prostředí.
<P>
Přirozeně také podporujeme jednání mezi Tureckem a Kyprem a rozhovory, které probíhají na ostrově, jež hledají řešení současného rozdělení. Za tento proces nesou odpovědnost zúčastněné strany, a OSN poskytuje pomoc, ale EU tento proces samozřejmě podporuje, a já jsem nedávno Kypr navštívila a hovořila s různými stranami v této záležitosti zapojenými, protože by bylo skvělé, kdyby se podařilo v blízké době najít řešení. Dnes odpoledne také proběhne rozprava o rozšíření s ohledem na Turecko a další kandidátské země s ministrem zahraničí Carlem Bildtem, kde budou mít poslanci možnost vznést dotazy ohledně této i jiných záležitostí.
<P>
Krátce se zmíním o strategii pro Baltské moře. Ráda bych znovu poděkovala Evropskému parlamentu za podporu, kterou v této záležitosti švédskému předsednictví poskytl. Myšlenka strategie pro Baltské moře se pochopitelně zrodila zde v Parlamentu, takže nás velmi těší, že byla zavedena a platí. Strategie bude představovat významný faktor pro schopnost řešit problémy ochrany životního prostředí v regionu, ale i pro zvýšení spolupráce, kromě jiného za účelem prosperity, inovace a bezpečnosti.
<P>
Evropská služba pro vnější činnost představuje jednu z největších a nejvýznamnějších změn vyplývajících z Lisabonské smlouvy. Na své říjnové vrcholné schůzce schválila Evropská rada obecný rámec této služby. Paní Ashtonová bude spolu s Evropským parlamentem pokračovat v práci na tomto rámci a nejpozději v dubnu příštího roku předloží konečný návrh. Služba pro vnější činnost začne pochopitelně fungovat postupně, a je třeba, aby k tomu došlo kompetentním, konstruktivním způsobem. Evropský parlament bude mít příležitost diskutovat o formě, jakou se tak stane.
<P>
Co se týká přezkoumání rozpočtu, pane Färme, plně sdílím váš názor, že když teď za týden konečně vstoupí v platnost Lisabonská smlouva s novými moderními základními pravidly pro Evropskou unii, potřebujeme zjevně i moderní rozpočet, který je schopný se vypořádat s výzvami, které z toho vyplývají. Doufám, že nová Komise takový návrh dokáže nastolit v co nejbližší době. Myslím, že se o tom včera zmínil i pan předseda Barroso v době vyhrazené pro dotazy.
<P>
Osm let po Laekenu stojíme nyní na prahu nové smlouvy. Jedná se o historický okamžik, o počátek nové éry Evropské unie. Těší mne, že se švédské předsednictví dokázalo podílet na jejím zavádění. Nyní můžeme do určité míry nechat institucionální otázky za sebou a soustředit se na hlavní politické výzvy, jež, jak víme, znepokojují evropské občany - neboť jsou to samozřejmě evropští občané, za něž všichni bojujeme.
<P>
O řadě těchto otázek se bude diskutovat na zasedání Evropské rady v prosinci. Co se týká klimatu - klíčové otázky pro naši generaci -, zasedání Evropské rady se bude konat ve stejnou dobu jako konference o klimatu v Kodani a vrcholná schůzka nám poskytne možnost doladit v případě potřeby naši vyjednávací pozici v Kodani.
<P>
Ohledně finančních otázek a hospodářské krize můžeme zavést řadu nástrojů a vypracovat dlouhodobé směry, jak Evropě znovu vrátit konkurenceschopnost, aby byla zajištěna prosperita a sociální soudržnost, a zejména můžeme vzhlížet k nové Lisabonské strategii, která by v dlouhodobém a střednědobém horizontu mohla v tomto ohledu Evropě velmi prospět.
<P>
Závěrem, Stockholmský program přinese evropským občanům bezpečnost a je velmi důležité, abychom ho uvedli v činnost. Všechna tato témata zůstanou aktuální i po vrcholné schůzce a ve všech budeme potřebovat velmi těsnou spolupráci s Evropským parlamentem. Předseda vlády Reinfeldt zde bude na prosincovém zasedání a podá zprávu o výsledku vrcholné schůzky a poskytne rovněž obecné shrnutí švédského předsednictví. Děkuji vám za kvalitní, konstruktivní rozpravu.
<SPEAKER ID="070" NAME="Margot Wallström">
místopředsedkyně Komise. - Pane předsedající, stejného dne, kdy oslavujeme skutečnost, že příští Komise bude očividně mít nejméně devět žen - což považuji za velké vítězství pro nás všechny, kteří jsme za to aktivně bojovali - se ze zpravodajství dozvídáme, že jenom ve Francii si vloni domácí násilí vyžádalo 156 mrtvých žen. A protože dnes máme Mezinárodní den proti násilí na ženách, mělo by nás to přimět k zastavení a zamyšlení se a snad rovněž k budoucím činům na evropské i mezinárodní úrovni. Snad bychom měli tuto otázku nastolit i během dalších schůzí ve zbytku dne.
<P>
Jde o významný pokrok. Vypovídá to také mnohé o budoucím postupu při jmenování komisařů, jenž by měl být mnohem otevřenější. Doufám, že členské státy budou v budoucnosti nominovat muže i ženu. Myslím si, že je to vynikající nápad.
<P>
Ráda bych se vyjádřila k otázce jmenování nové vysoké představitelky a nového předsedy Rady. Paní Cathy Ashtonová byla do Komise jmenována s plnou důvěrou vlády Spojeného království. Před rokem pro ni zde v Parlamentu hlasovala velká většina poslanců - 538, pokud se nemýlím. Jak jsme slyšeli od některých z vás, spolupracovala paní Ashtonová velmi úzce s Parlamentem a vždy usilovala o jeho zapojení v nejrůznějších otázkách. Byla jednomyslně jmenována 27 hlavami států či vlád, takže se domnívám, že má veškerou legitimitu vykonávat svou práci a získat si respekt zahraničních partnerů Evropské unie. Líbila se mi metafora, která tu zazněla, že namísto někoho, kdo zastavuje dopravu, či představuje červené světlo semaforu, potřebujeme jemného koordinátora, někoho, kdo napomůže plynulému toku dopravy či demokratickému, kvalitnímu přijímání rozhodnutí v Evropské unii. Znám ji jako velmi dobrou kolegyni a řekla bych, že je rovněž přesvědčená Evropanka. To je pro začátek skutečně důležité.
<P>
V rozpravě už zazněly dobré postřehy. Domnívám se, že jsme vedli plodnou, konstruktivní diskusi, děkuji za všechny vaše příspěvky. Ráda bych zareagovala na přímou otázku Görana Färma týkající se přezkumu rozpočtu. Mohu jen zopakovat, co vám řekl předseda Komise, tedy že tato záležitost bude předána příští Komisi. Je tomu tak především proto, že Lisabonská smlouva bude obsahovat opatření, která vyžadují nové institucionální uspořádání, a tedy přinese i dobrý základ pro rozhodnutí týkající se rozpočtu. Za druhé, nová Komise bude muset rozhodnout o svých politických prioritách, a poté příslušně nasměrovat své peníze, aby měla pro své priority i odpovídající rozpočet. Řekla bych, že jde o významnou inovaci a příležitost pro příští Komisi. Všichni to také s vřelostí předáme Cecilii Malmströmové. Co Komise říci může je, že návrh na přezkoumání rozpočtu přijde počátkem příštího roku a bude okamžitým úkolem pro příští Komisi.
<P>
Ráda bych se zmínila o jedné věci týkající se Stockholmského programu. Přijetí Stockholmského programu přichází ve stejnou dobu, kdy v platnost vstupuje Lisabonská smlouva, kde bude mít Evropský parlament zásadní roli při tvorbě politiky v těchto oblastech. To zase zvýší demokratickou legitimitu významných rozhodnutí, jež budou přijata v otázkách spravedlnosti a vnitřních věcí. To je dobrá zpráva pro evropské občany a pro všechny orgány EU.
<P>
Co se týká změny klimatu, všímám si, že zde existuje společný názor na aktivní roli, kterou by Evropská unie měla hrát v Kodani a v budoucnosti.
<P>
Takže vám znovu děkuji za tuto rozpravu. S novou Lisabonskou smlouvou máme nyní text, který nám pomůže vypořádat se se všemi důležitými problémy, které tu byly zmíněny - změnou klimatu, bojem s finanční krizí a jejími sociálními a dalšími dopady - a samozřejmě zajistí, že v budoucnu budeme mít demokratickou Evropskou unii.
<SPEAKER ID="071" NAME="Předsedající">
Tím je tato rozprava uzavřena.
<P>
Písemná prohlášení (Článek 149)
<SPEAKER ID="999" NAME="Joăo Ferreira  " AFFILIATION="GUE/NGL">
písemně. - (PT) Nadcházející zasedání Evropské rady má položit základy pro budoucnost Lisabonské strategie pro růst a zaměstnanost. Činí tak v době, kdy nezaměstnanost v Evropě dosahuje rekordních úrovní, hospodářství je v recesi a potácí se v hluboké krizi. Po osmi letech se musíme sklonit před realitou: Stanovené cíle naprosto selhaly. Příčiny tohoto neúspěchu spočívají v tom, co se záhy ukázalo být skutečným programem této strategie: v deregulaci pracovních vztahů a s ní souvisejícím znehodnocení práce, útoku na sociální práva, zrušení základních veřejných služeb, privatizaci a liberalizaci klíčových sektorů hospodářství a ustanovení trhu jako nejvyššího principu ve stále rozsáhlejších oblastech veřejného života. Pracovníci a lidé mají veškeré důvody doufat v radikální opuštění této agendy: Ve změnu kurzu, kterou je nutné provést. Tato změna kromě jiného vyžaduje: uznání vzdělání jako práva, nikoli služby či další oblasti trhu; demokratizaci přístupu ke znalostem a kultuře; ocenění práce a práv pracujících; ochranu výrobních odvětví a mikro a malých a středních podniků; poskytování kvalitních veřejných služeb pro všechny; spravedlivější rozdělování bohatství.
<SPEAKER ID="072" NAME="András Gyürk" AFFILIATION="PPE">
písemně. - (HU) Pane předsedající, dámy a pánové, očekává se, že na nadcházejícím zasedání Evropské rady členské státy odsouhlasí hlavní základní zásady, které budou zastávány na konferenci o klimatu v Kodani. Domnívám se, že je důležité, aby emisní kvóty a finanční podpora poskytovaná rozvojovým zemím neodsunuly na vedlejší kolej otázku energetické účinnosti. Jinými slovy: Evropská unie má tendenci zapomínat na toto snadné a efektivní řešení. Příčinou, proč by to mohlo být obzvláště negativní, je skutečnost, že v určitých evropských regionech můžeme úroveň emisí snížit prostřednictvím zlepšení energetické účinnosti levněji než jakýmkoli jiným způsobem. Z toho lze vyvodit dva závěry. Za prvé, Evropská unie musí usilovat o celosvětovou konvergenci norem energetické účinnosti pomocí přijetí nového plánu ochrany klimatu. Za druhé, dotacím na zvyšování energetické účinnosti je třeba přiřknout významnější úlohu v budoucím dlouhodobém rozpočtu EU, se zvláštním přihlédnutím k programům rekonstrukcí budov v bývalých socialistických zemích. Je tomu tak proto, že v této oblasti můžeme dosáhnout velkolepých úspor při poměrně malých finančních nákladech.
<SPEAKER ID="073" NAME="Marian-Jean Marinescu" AFFILIATION="PPE">
písemně. - (RO) Klíčovým tématem Stockholmského programu je "budování Evropy občanů". Já si pod tím představuji, že od nynějška musí evropské orgány spolu s členskými státy pokročit směrem ke zrušení hranic uvnitř EU, neboť občané stále čelí administrativním a právním překážkám, které jim, jak se zdá, znemožňují uplatňovat jejich právo žít a pracovat v členském státu, který si sami vyberou. Proto Stockholmský program musí tento klíčový bod uskutečnit a přijít s jasně definovanými nástroji, které umožní přístup na pracovní trh Společenství všem pracovníkům v EU, což představuje významný symbol evropského občanství.
<P>
Současná hospodářská krize navíc dále zvýrazňuje potřebu prosazovat plné uplatňování práva na volný pohyb. Zlepšení mobility v rámci EU, společné oblasti svobody, práv a povinností, vyžaduje konsolidaci schengenského prostoru, a tím s sebou nese potřebu co nejdříve integrovat zbývající členské státy. Dále to obnáší kvalitní správu vnějších hranic EU, která musí být prováděna co nejsystematičtěji.
<SPEAKER ID="074" NAME="Sirpa Pietikäinen  " LANGUAGE="FI">
Pane předsedající, dámy a pánové, ráda bych švédskému předsednictví poděkovala za práci na návrhu nového pracovního programu pro spravedlnost a vnitřní věci.
<P>
Díky Stockholmskému programu bude Evropská unie schopná zlepšit každodenní život všech občanů EU. Bezpečnost, dobré životní podmínky a rovnost jsou výsledkem důsledného dodržování zásad právního státu, solidarity a nediskriminace v rozličných oblastech politiky a při přípravě legislativy.
<P>
Ráda bych, aby se mnohem více pozornosti věnovalo zlepšení každodenního života přistěhovalců, menšin a těch, kteří z těch či oněch důvodů čelí diskriminaci. Nejedná se jen o nějaký okrajový jev: Podle nového průzkumu Eurobarometeru každý šestý Evropan prohlásil, že v posledních pěti letech zakusil diskriminaci.
<P>
V této souvislosti bych ráda zdůraznila význam směrnice o zákazu diskriminace v oblasti poskytování zboží a služeb, o níž se v současnosti jedná v Radě. Směrnice naneštěstí postupuje v Radě hlemýždím tempem a setkala se se značným odporem ze strany některých členských států. Hodnotová základna Evropské unie je vybudována na respektování zásad lidských práv a důstojnosti. Tyto zásady je třeba plně uvést do praxe na úrovni celoevropské legislativy.
<P>
(Zasedání bylo přerušeno v 11:40.)
<P>
(Mezi 11:45 a 12:05 se poslanci shromáždili k udělení ceny LUX.)
<P>
(Zasedání pokračovalo ve 12:05)
