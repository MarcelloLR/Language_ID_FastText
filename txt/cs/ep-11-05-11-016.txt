<CHAPTER ID="016">
Úmluva MOP doplněná doporučením týkajícím se osob pracujících v domácnosti (rozprava)
<SPEAKER ID="688" NAME="Předsedající">
Dalším bodem je rozprava o otázce k ústnímu zodpovězení, kterou Komisi pokládá Pervenche Berèsová jménem Výboru pro zaměstnanost a sociální věci o úmluvě MOP doplněné doporučením týkajícím se osob pracujících v domácnosti - B7-0305/2011).
<SPEAKER ID="689" NAME="Pervenche Berès" LANGUAGE="FR">
Paní předsedající, pane komisaři, mám velkou radost, že před zahájením příštího valného shromáždění Mezinárodní organizace práce (MOP) můžeme projednat tuto vítanou iniciativu MOP navrhující členským státům této organizace úmluvu doplněnou doporučením týkajícím se osob pracujících v domácnosti.
<P>
Pane komisaři, jménem celého Parlamentu bych vám ráda poděkovala za to, že jste souhlasil s vedením této rozpravy během příprav konference. Věříme, že tento postup je nejlepší.
<P>
Jak víme, práce v domácnosti oficiálně představuje 5-9 % všech pracovních míst v Evropské unii. Vzhledem k tomu, co jsme společně schválili ve strategii Evropa 2020, je jasné, že to, co se nazývá místní zaměstnaností, zejména pracovní místa, která nám umožňují pečovat o starší občany, a ta, která ženám s malými dětmi umožňují návrat do práce, představují situace, jež poskytují možnost, aby se práce v domácnosti rozvíjela.
<P>
Věřím, že je v rámci Evropské unie nezbytné, abychom tuto vítanou iniciativu MOP podpořili, neboť vývoj naší společnosti s sebou nese určité tendence - a víme, jaké jsou. Celosvětová poptávka po domácích službách se bude neustále zvyšovat, ale my nemůžeme na jedné straně vítat schválení programu důstojné práce MOP a na straně druhé celý úsek trhu práce ponechat naprosto neregulovaný a nechráněný právními předpisy.
<P>
Evropská unie musí jít příkladem. Vím, že občas máme tendenci si myslet, že úmluvy Mezinárodní organizace práce snad nejsou pro nás. Ne. I my musíme v této záležitosti jít v čele. Věřím, že v oblasti práce v domácnosti nám MOP nabízí vynikající příležitost, jak do fungování některých našich pracovních trhů vnést trochu světla, neboť práce v domácnosti je příliš často práce svízelná, nedoceněná a nehlášená. Řeknu to zcela prostě. Chápu, že někteří z vás vyjádřili znepokojení nad uznáváním nelegálních přistěhovalců či jejich uváděním do souladu s předpisy, ale mě znepokojuje také boj, který musíme v každém z členských států vést proti nenahlášené práci. Víme, jak se tyto praktiky v oblasti práce v domácnosti bohužel rozmohly.
<P>
Doufáme, že sté zasedání Mezinárodní konference práce v červnu příštího roku uvede na základě trojstranných jednání tuto úmluvu i toto doporučení do pohybu. Věříme, že jsou klíčem pro přetvoření vztahu, který je příliš často vztahem vykořisťování, ve vztah právní. Věříme, že právního uznání práce v domácnosti lze dosáhnout. Ti, kteří pracují s našimi staršími občany a dětmi, musí mít právo na společenské kontakty a na odpočinek a nesmějí být oběťmi vydírání a libovůle.
<P>
Také musíme zajistit, aby nám tento nástroj, který Mezinárodní organizaci práce předkládáme, umožnil v této oblasti definovat, co máme na mysli pod pojmem důstojné práce, ať už s ohledem na otázku pracovní doby, otázku placené dovolené nebo otázku podmínek bydlení.
<P>
Ráda bych věděla, jaký postoj hodlá Evropské komise k těmto jednáním a k tomuto návrhu úmluvy zaujmout a na základě jakého mandátu bude jménem nás všech jednat, aby mohla Evropská unie v oblasti práce v domácnosti zítra jít příkladem a abychom tak i my mohli dát výraz hodnotám Evropské unie.
<SPEAKER ID="690" NAME="László Andor">
člen Komise. - Paní předsedající, dnešní debatu o novém nástroji MOP pro osoby pracující v domácnosti vítám.
<P>
Je to významný příspěvek ke druhému kolu rozhovorů o nových mezinárodních normách, které budou za několik týdnů na 100. zasedání Mezinárodní konference práce pravděpodobně schváleny.
<P>
Jak víte, Evropská komise je neochvějným zastáncem programu důstojné práce MOP. Komise bedlivě sleduje a podporuje koordinaci mezi členskými státy a pracuje na bezodkladné ratifikaci řady důležitých nástrojů přijatých v minulém desetiletí.
<P>
Pro vytváření nových norem v oblasti práce v domácnosti je řada důvodů. Na celém světě je například velký počet osob pracujících v domácnosti, a mnoho z nich patří ke zranitelným skupinám. Závažným problémem je rovněž jejich pochybný status a skutečnost, že často spadají do neoficiálního sektoru.
<P>
Vezmeme-li v úvahu populační změny a vyšší podíl žen na trhu práce, je pravděpodobné, že zaměstnanost v tomto sektoru bude v Evropské unii narůstat. Proto je nezbytně nutné pozvednout profesní profil osob pracujících v domácnosti a napravit jejich pověst.
<P>
Dovolte, abych se nyní zaměřil na praktické problémy, které tato otázka přináší, a nejprve objasnil roli Komise v jednáních MOP o nové úmluvě a doporučení ohledně důstojné práce.
<P>
Je třeba pamatovat na institucionální kontext. Novým nástrojem bude mezinárodní dohoda. Komise tedy bude hrát roli, kterou jí propůjčuje Smlouva, s patřičným zřetelem ke zvláštnímu charakteru MOP, kde má Evropská unie pouze status pozorovatele - na rozdíl od členských států, které jsou členy. Proto Unie nemůže ratifikovat úmluvy Mezinárodní organizace práce sama.
<P>
V průběhu prvního kola jednání v Mezinárodní organizaci práce v roce 2010 Komise debatu aktivně sledovala a usnadňovala koordinaci mezi experty členských států. Analyzovala nástroje, tak, jak se během jednání vyvíjely, ve světle právních předpisů EU. Zvláštní pozornost věnovala Komise zejména všem oddílům návrhu úmluvy, které by se mohly dotknout svobody pohybu pracovníků.
<P>
Jelikož nová úmluva MOP bude obsahovat záležitosti spadající do kompetence EU, musejí členské státy respektovat acquis EU.
<P>
V nadcházejícím a posledním kole rozhovorů v červnu bude Komise i nadále zajišťovat aktivní koordinaci a podporu tím, že bude spolupracovat s experty členských států. Mé resorty jsou v kontaktu se sociálními partnery a řadou nevládních organizací, které Komisi oslovily, a absolvovaly výměny s navrhovateli Evropského hospodářského a sociálního výboru ohledně profesionalizace práce v domácnosti.
<P>
Za druhé je tu otázka, jakou roli při zajišťování přeměny nejistých pracovních míst v domácnosti v pracovní místa důstojná a udržitelná hraje strategie Evropa 2020. Musíme mít na paměti potenciál tohoto sektoru, pokud jde o tvorbu pracovních míst a slaďování práce s rodinnými povinnostmi, a tedy jeho úlohu při dosahování cílů strategie zaměstnanosti. Nesmíme však zapomínat, že je nutno zajistit, aby pracovní místa v domácnosti - z nichž ne všechna by měla být považována za nejistá a podhodnocená či nedostatečně placená - byla skutečně místy důstojnými.
<P>
A co víc, nedílnou součástí strategie Evropa 2020 je boj proti nenahlášené práci, která je v sektoru práce v domácnosti rozšířená, což potvrdila první roční analýza růstu. Postupy, jak neoficiální nebo nehlášenou práci změnit v řádné zaměstnání, budou upraveny směrnicemi o podmínkách umožňujících tvorbu pracovních míst, které Komise oznámila ve sdělení o stěžejní iniciativě strategie Evropa 2020, "Agenda pro nové dovednosti a pracovní místa”. Tyto směrnice budeme předkládat příští rok. Řada členských států má užitečné zkušenosti s úsilím o omezování neoficiálního sektoru a nejistého zaměstnání, například zavedením systému poukázek na služby.
<P>
Za třetí je tu otázka úpravy současné rámcové legislativy týkající se ochrany zdraví a bezpečnosti při práci - směrnice 89/391/EHS - a potírání diskriminace - směrnice 2000/78/ES.
<P>
Stojí za upozornění, že definice osob pracujících v domácnosti je v návrhu úmluvy MOP velmi široká. Zahrnuje nejen osoby pracující v soukromých domácnostech, ale také pro ně, jakož i osoby zaměstnané zprostředkovatelnami práce.
<P>
V rámcové směrnici o ochraně zdraví a bezpečnosti při práci je domácí služebnictvo z definice pracovníků vyloučeno. Zdá se však, že úmyslem zákonodárce EU bylo, aby byl pojem domácího služebnictva interpretován úzce, aby tak ne všechno domácí služebnictvo, kterého se úmluva týká, bylo vyloučeno z rámce acquis EU o ochraně zdraví a bezpečnosti při práci.
<P>
A nakonec, právní předpisy EU v oblasti bezpečnosti a ochrany zdraví při práci stanoví minimální požadavky a nebrání tedy žádnému členskému státu v zavedení přísnějších opatření na úrovni vnitrostátní. Členským státům tedy nic nebrání v tom, aby domácí služebnictvo zahrnuly do působnosti svých vnitrostátních právních předpisů.
<P>
Rámcovou směrnici o bezpečnosti a ochraně zdraví při práci nehodlá Komise v současné době měnit. Komise se nicméně domnívá, že současná iniciativa MOP je dobrou příležitostí pro úvahy o situaci domácího služebnictva v Evropě.
<P>
Rád bych dodal, že směrnice 2000/78/ES, která stanoví obecný rámec pro rovné zacházení v zaměstnání a povolání, nevylučuje osoby pracující v domácnosti, takže pro ratifikaci úmluvy MOP není třeba žádného dodatku. V roce 2008 vydala Komise zprávu o uplatňování směrnice a její provádění v členských státech bude i nadále bedlivě sledovat.
<P>
Čtvrtý bod se týká způsobů informování osob pracujících v domácnosti o jejich právech a způsobů posilování jejich práv. Ne všechny osoby pracující v domácnosti mají nízkou kvalifikaci a pracují v nejistých podmínkách, přesto však patří ke zranitelné kategorii a Komise nabádá členské státy, aby zajistily jejich náležitou ochranu tím, že budou jejich pracovní práva rozvíjet a prosazovat.
<P>
Komise očekává, že se problémem nehlášené práce lidí, kteří nejsou občany EU, bude částečně zabývat směrnice o sankcích vůči zaměstnavatelům 2009/52/ES, kterou členské státy musejí do 20. července tohoto roku převést do svých vnitrostátních předpisů. Tato směrnice pomůže ukončit vykořisťování příslušníků třetích zemí s nelegálním pobytem ze strany některých zaměstnavatelů, kteří je nedostatečně platí a vnucují jim nevyhovující pracovní podmínky.
<P>
Jedním z možných kroků by byla dohoda o návrhu směrnice o jediném povolení, která by stanovila společný soubor práv pro pracovníky ze třetích zemí legálně pobývající v některém členském státě.
<P>
Nyní dovolte, abych přešel k pátému a poslednímu bodu ve věci role Komise při prosazování výměny zkušeností o osvědčených postupech v oblasti politiky osob pracujících v domácnosti. V této souvislosti chci zmínit soukromý projekt, který Komise na žádost tohoto Parlamentu v současnosti realizuje a který usiluje o podporu přeměny nejisté práce v práci spojenou s určitými právy.
<P>
Na základě výzvy k předkládání návrhů vydané v rámci pilotního projektu v roce 2010 Komise spolufinancuje projekt, který se zaměřuje na důsledky hospodářské a finanční krize pro osoby pracující v domácnosti, migrující a mladé pracovníky a na opatření členských států pro zlepšení jejich práv. Projekt podporuje výměnu zkušeností s osvědčenými postupy, zejména v oblasti kolektivního zastoupení pracovníků v nejistých podmínkách. Druhá výzva k předkládání návrhů, která bude vyhlášena letos, se bude konkrétněji týkat opatření pro zlepšení práv nejchudších pracovníků, včetně osob pracujících v domácnosti.
<P>
Součástí pilotního projektu bude také studie zaměřená na lepší porozumění nejisté práci ve 12 členských státech a podporu její přeměny v zaměstnanecký vztah, který znamená více sociálních práv, a zejména na zkoumání toho, co mohou členské státy udělat v praxi, aby tuto přeměnu podpořily a identifikovaly podstatu základních sociálních práv. Nedávno byla v Itálii provedena případová studie situace migrujících osob pracujících v domácnosti v souvislosti s projektem týkajícím se důstojné práce a průmyslových vztahů, spolufinancovaným Komisí.
<P>
A nakonec, Evropská agentura pro bezpečnost a zdraví při práci a Výbor vrchních inspektorů práce vyzvaly ke kampani za informovanost a zvyšování povědomí o ochraně zdraví a bezpečnosti pracovníků v celém tomto sektoru.
<SPEAKER ID="691" NAME="Csaba Őry" LANGUAGE="HU">
Paní předsedající, Evropská lidová strana je dnešní rozpravou velmi potěšena. Mám za to, že je třeba poděkovat paní Berèsové, která ji zahájila, a tím nám na jedné straně umožnila připojit se k iniciativě MOP a na straně druhé nás přiměla zamyslet se nad tím, co všechno je třeba udělat pro kategorii pracovníků, o jejichž podmínkách často nevíme nic, a pokud už něco víme, je to většinou depresivní.
<P>
Věříme také, že návrh rozhodnutí, který byl zveřejněn, si zaslouží podporu, a domníváme se, že obzvláště dobré jsou ty prvky, které podtrhují a zdůrazňují skutečnost, že cílem je vytvoření důstojných pracovních podmínek a regulovaného zaměstnání v oblasti, která se ve skutečnosti týká hlavně migrujících pracovníků, zejména v určitých zemích, a jež je naprosto neregulovaná a nekontrolovaná a velmi často má formu tak trochu moderního otroctví.
<P>
Už jsme se tu zmínili, že ve směrnicích pracovního práva jsou černé díry. Diskutovalo se o tom v souvislosti s atypickými smlouvami. Toto by určitě by mohlo být následujícím krokem k možnosti zajistit minimální pracovní podmínky i další práva související se zaměstnaností, a souhlasím se slovy pana komisaře, že bychom si samozřejmě měli nejprve zamést před vlastním prahem. Iniciativu MOP vítáme a my sami můžeme rovněž udělat to, že budeme apelovat na členské státy Evropské unie, aby v rámci nařízení svého vlastního pracovního práva učinily vše, co mohou s cílem tyto černé díry odhalit a náležitě regulovat.
<SPEAKER ID="692" NAME="Alejandro Cercas" LANGUAGE="ES">
Paní předsedající, pane komisaři, nejprve bych rád řekl, že všichni socialističtí delegáti schvalují slova, která vyslovila Pervenche Berèsová, předsedkyně Výboru pro zaměstnanost a sociální věci, a že nás velmi těší stanovisko, které ve věci iniciativy Mezinárodní organizace práce (MOP) právě zaujal pan komisař.
<P>
Socialističtí delegáti nesmírně oceňují práci, kterou MOP od svého vzniku koná. Věříme, že neocenitelným způsobem přispívá k dějinám lidstva i Evropy. Tato nová iniciativa v oblasti práce v domácnosti je také nepochybně velmi důležitá proto, že práci tohoto typu vykonává velký počet lidí, i proto, že se do značné míry také týká žen a přistěhovalců.
<P>
My, socialističtí delegáti, věříme, že by bylo velmi dobré, kdyby byl tento návrh úmluvy a doporučení při příštím zasedání v červnu schválen a kdyby Parlament, Komise a Rada byly aktivní - ne pouze pasivní, ale aktivní - aby tak Evropa dostála tomu, co hlásá, a aby její činy odrážely její slova.
<P>
Pokud tak učiníme, napomůžeme tím - přinejmenším - k rozšíření programu důstojné práce. Pomůžeme tím světu i mnoha lidem, ale pomůžeme především sobě k tomu, abychom byli slušní a navzájem se respektovali jako instituce i jako Evropané, ale také aby si náš světadíl zachoval svůj sociální model, což však nebude možné, pokud budeme ostrůvkem ochrany a práv ve světě utrpení a nedostatku ochrany.
<P>
Možná je, pane komisaři, také načase, abychom se my všichni, stejně jako Komise a Rada, zamysleli nad Evropou, protože ani tady se nevyřeší vše. V Evropě existují smluvní formy týkající se přistěhovalců a žen v oblasti služeb v domácnosti, které jsou velmi nejisté a obsahují závažné mezery.
<P>
Byl bych rád, kdybychom v zápalu této debaty a těchto úvah vzali na vědomí, že v právních předpisech EU i mnoha členských států existují určité mezery, které je nutno vyplnit. Máme problémy ohledně zdraví a bezpečnosti těchto pracovníků. V mnoha zemích máme problémy ve věci právních forem, na jejichž základě práce probíhá. Kromě toho tu máme závažný problém v boji proti zneužívání a diskriminaci přistěhovalců, z nichž mnozí pracují v evropských rodinách.
<P>
V současné době máme v ruce řadu iniciativ. Pane komisaři, teď nastal čas zdůraznit náš etický závazek k podpoře MOP, pomoci sami sobě a vykonat práci, kterou pro budoucnost lidstva stojí za to vykonat.
<SPEAKER ID="693" NAME="Marian Harkin">
jménem skupiny ALDE. - Paní předsedající, domnívám se, že tato debata je vzhledem k nadcházejícímu schválení úmluvy MOP o osobách pracujících v domácnosti důležitá. Věřím, že bychom měli v této sněmovně pochválit MOP za její vynikající práci.
<P>
Práce v domácnosti - například péče o rodinu - probíhá výlučně v rodinném prostředí. V EU to byla samozřejmě tradičně ženská práce, i když to se teď mění. Také je pravděpodobnější, že v domácím prostředí budou pracovat přistěhovalci a lidé z marginalizovaných komunit. Hodnota práce v domácnosti není zahrnuta do výpočtů DPH a mimo jiné z tohoto důvodu je práce v domácnosti velmi často neviditelná a je rozhodně podceňovaná. Tím jsou osoby pracující v domácnosti bezpochyby ponechány v nejisté situaci a velmi často se musejí spoléhat na dobrou vůli zaměstnavatelů. A to je prostě nepřijatelné. Jak říkáme v usnesení, roste tím pravděpodobnost, že osoby pracující v domácnosti budou čelit diskriminaci, nebo dokonce více formám diskriminace.
<P>
Význam úmluvy MOP spočívá v tom, že zajistí právní uznání práce v domácnosti jako práce. V návaznosti na to by osoby pracující v domácnosti měly při uplatňování svých práv zaujímat silnější postavení. Domnívám se, že je velmi důležité, aby osoby pracující v domácnosti měly právo na základní pracovní normy. To samozřejmě znamená přístup k sociálnímu zabezpečení, bezpečnosti a ochraně zdraví a ochraně mateřství, stejně jako ustanovení o pracovní době a době odpočinku.
<P>
Protože práce v domácnosti probíhá převážně v rodinném prostředí, do hry mohou vstupovat otázky soukromí. Je třeba najít inovativní a uskutečnitelná řešení pro zajištění zdraví a bezpečnosti osob pracujících v domácnosti a v celkovém kontextu pro zajištění toho, aby byla plně respektována jejich práva. Jedním z možných řešení je použití vzorových smluv. Například v kantonu Genève existuje vzorová smlouva, která se automaticky uzavírá mezi všemi zaměstnavateli a zaměstnanci: zabývá se, mimo jiné, otázkami jako minimální mzda, rodinné přídavky a dovolená. Věřím, že smlouvy podobného typu existují i v Belgii. Osobám pracujícím v domácnosti poskytují větší jistotu, zaměstnavatelům zjednodušují situaci a eliminují šedé zóny a nejasnosti.
<P>
Také bych chtěla říci, že velmi ráda podpořím pozměňovací návrhy skupiny Zelených, ve kterých Zelení hovoří o zahrnutí osob vykonávajících práci au pair a o nehlášené práci, ale přicházejí s praktickými návrhy, jak bychom při zajišťování přístupu osob pracujících v domácnosti na otevřený trh práce mohli být aktivní.
<P>
A nakonec chci podpořit slova autorky usnesení, paní Berèsové, že Evropská unie by při zlepšování podmínek osob pracujících v domácnosti měla jít v čele. Pane komisaři, vaše slova o bezpečnosti a ochraně zdraví při práci mě zaujala, a i když nepředpokládáte rozšíření směrnice, domnívám se, že vaše připomínky ponechávají jistý prostor pro flexibilitu při zajištění lepších podmínek ochrany zdraví a bezpečnosti osob pracujících v domácnosti.
<SPEAKER ID="694" NAME="Jean Lambert">
jménem skupiny Verts/ALE. - Paní předsedající, také já bych ráda poděkovala paní Berèsové za převzetí iniciativy ve věci této otázky k ústnímu zodpovězení a usnesení. Ráda bych také poděkovala panu komisaři za jeho odpověď. Je to opravdu vzácné, že na otázky k ústnímu zodpovězení dostáváme velmi konkrétní odpověď od členů Komise.
<P>
Moje skupina velice vítá návrh MOP na úmluvu a doporučení ohledně osob pracujících v domácnosti. Jsme si vědomi toho, že nejméně 20 našich členských států se k návrhu již vyjádřilo a aktivně se do něj zapojilo. Těšíme se na jeho brzkou ratifikaci ze strany těchto členských států a samozřejmě na jeho zajímavé zavádění do praxe.
<P>
Už se hodně namluvilo o tom, jak je tato skupina pracovníků obzvlášť zranitelná. Velká část práce probíhá za zavřenými dveřmi; je neviditelná. Pracovníci sami jsou často izolovaní a v této situaci je přístup k odborům nezřídka velmi obtížný. Jestliže jste přijati jako zaměstnanec bydlící v domě zaměstnavatele, velmi často se stává, že jste v pohotovosti 24 hodin denně 7 dní v týdnu. My tady ve sněmovně víme, že práce v pracovní pohotovosti je velmi kontroverzní otázkou a nemáme z ní příliš velkou radost.
<P>
Jak už bylo řečeno, práce v domácnosti je často podhodnocená nebo se na ni pohlíží jako na tradičně ženskou práci, kterou "může dělat každý”, ale také jsme už poukázali na to, že značná část této práce je poměrně kvalifikovaná. Často může zahrnovat ošetřovatelskou péči a různé vývojové aspekty dětí. Osoby pracující v domácnosti často zaujímají skutečně zodpovědné postavení. A přestože mnoho zaměstnavatelů to oceňuje, je až příliš mnoho těch, kteří si toho necení. Ve Spojeném království jsme například byli nedávno svědky případu, kdy někdo skutečně skončil ve vězení pro obvinění z obchodování s lidmi za účelem domácího nevolnictví. Mladá žena, které se to týkalo, ztratila čtyři roky života kvůli svému zaměstnavateli a ten byl odsouzen k devíti měsícům odnětí svobody. Takže je třeba se zamyslet nad tím, jak tuto formu nezákonného obchodování rozpoznat.
<P>
Velmi ohrožené jsou určitě migrující pracovnice. Setkali jsme se například s případy, kdy pracovníci vstoupili do země s diplomaty a byl jim odebrán pas; lidé v takové situaci nemají prakticky žádnou svobodu, nemají přístup k pomoci a neznají svá práva.
<P>
Chtěla bych upozornit na jednu záležitost ohledně článku 17 navrhované úmluvy, který se týká role agentur. Domnívám se, že to je záležitost, na niž bychom se opravdu měli zaměřit na evropské úrovni, protože se na ni stále častěji pohlíží jako na slabé místo řady problémů, před kterými stojíme.
<SPEAKER ID="695" NAME="Thomas Händel" LANGUAGE="DE">
Paní předsedající, pane Andore, dámy a pánové, z toho, co jste řekl, pane Andore, jsem vyrozuměl, že Evropská komise tomuto tématu očividně věnuje pozornost. Z vašich slov ale také usuzuji, že je řeší s přílišnou zdrženlivostí.
<P>
Není pravda, že, jak už dříve zdůraznil v této debatě pan Őry, toho víme příliš málo o tom, co osoby pracující v domácnosti v Evropě dělají. Naopak, víme toho tolik, že je tu naléhavá potřeba regulace. V soukromých domácnostech pracuje 5-9 % všech zaměstnanců. Je to skupina nejhůře placených zaměstnanců v Evropě, s nejméně právy a s největším podílem nelegálních pracovníků. V této oblasti je naléhavě nutné jednat a to se týká i Evropské komise. Situace, ve které se nyní nacházíme, se nezlepší volným pohybem pracovníků. Z toho důvodu je iniciativa ve věci úmluvy Mezinárodní organizace práce (MOP) velmi vítána a zasluhuje si naši podporu.
<P>
Rád bych se vyjádřil ke čtyřem bodům. Za prvé, v definici úmluvy MOP jsou mezery. Pokud osoby pracující v domácnosti nemohou v tomto sektoru pracovat příležitostně, ojediněle nebo nikoli na profesionálním základě, pak tu již máme příležitosti pro obcházení legislativy. Za druhé v této oblasti existuje naléhavá potřeba povinné pracovní smlouvy. Za třetí musíme mít nejen smysluplná, obecně závazná nařízení o minimální mzdě, ale také rovná pracovní práva. Za čtvrté se na tyto pracovníky musí vztahovat zákonem daná povinnost sociálního zabezpečení zejména proto, že jde o sektor s minimální mzdou.
<P>
Jsem rád, že se paní Berèsová ve svém prohlášení dovolávala kampaně zaměřené na zavedení standardních pracovních podmínek. To je dobrá věc. V budoucnu musíme zajistit, aby práce, která nestačí na splacení životního minima, byla společností prohlášena za nezákonnou a nebyla tolerována.
<SPEAKER ID="696" NAME="Jaroslav Paška" LANGUAGE="SK">
Paní předsedající, podle zprávy Mezinárodní organizace práce představuje práce v domácnosti asi 5 % z celkového počtu pracovních míst. Je to jakási neviditelná forma zaměstnání, které se nevykonává v továrně, prodejně či kanceláři, ale v domácnostech soukromých osob. Pracovníky jsou z 90 % ženy, které nepracují v kolektivu, ale samy mezi čtyřmi stěnami. Cílem jejich práce není vyprodukovat přidanou hodnotu, ale poskytnout péči nebo služby odpovídající úkolům, které ženy u sebe doma zpravidla vykonávají bezplatně.
<P>
Proto je tato práce finančně nedoceněná a často se nepovažuje za normální zaměstnání v souladu s pracovním právem, v důsledku čehož se stává, že pracovnice jsou vystavené neoprávněnému a nespravedlivému zacházení. Velmi často se tato práce vykonává načerno a pracovnice, které přicházejí z venkova či ciziny, mají nízkou kvalifikaci, neznají svá práva a stávají se zranitelnými osobami. Práce načerno obírá pracovnice o sociální ochranu a společnost o příjem z daní a sociálních příspěvků. Jestliže chceme, aby se práce v domácnostech nevykonávala načerno, měli bychom z této práce učinit řádné povolání a překonat zažité stereotypy, kvůli kterým se nám tato práce často jeví jako bezcenná.
<P>
Měli bychom ji tedy profesionalizovat. K tomu však budeme muset zavést do právních systémů jednotlivých členských států nová opatření, zejména konkrétní specifické předpisy v oblasti daní, sociálního zabezpečení, pracovního a občanského práva, které zohlední osobitost takto vykonávané práce. Současná tendence nabízet a vykonávat práci v domácnosti načerno má většinou ekonomické příčiny, když je pro obě strany černá práce výhodnější, než práce oficiálně registrovaná, která kromě daní a odvodů zatěžuje obě strany i rozsáhlými byrokratickými nároky.
<P>
Cílem opatření členských států by proto mělo být změnit nebo dokonce eliminovat výhody černé práce, aby se i práce v domácnostech stala zvláštní formou důstojného zaměstnání.
<SPEAKER ID="697" NAME="Elisabeth Morin-Chartier" AFFILIATION="PPE">
(FR) Paní předsedající, nejprve bych ráda poděkovala paní Berèsové, předsedkyni Výboru pro zaměstnanost a sociální věci, za to, že nám umožnila vést tuto debatu před zahájením konference Mezinárodní organizace práce (MOP), a komisaři Andorovi za to, že s vedením této debaty mezi Parlamentem a Komisí souhlasil.
<P>
Nejdříve bych ráda poukázala na první bod. Mnozí hovořili o naší znalosti či nedostatku naší znalosti světa práce v domácnosti. Jednoduše řečeno, když řekneme s určitým zaváháním, že osoby pracující v domácnosti tvoří 5-9 % všech pracovníků, znamená to, že svět práce v domácnosti neznáme. Poměr je 1:2. Žádám tedy, aby naše ustanovení umožňovala, na evropské úrovni, abychom svět práce v domácnosti lépe pochopili a mohli mu tak poskytnout lepší záruky.
<P>
Dalším bodem, o kterém se chci zmínit, je skutečnost, že jestliže jsme vytvořili strategii Evropa 2020 a víme, že v této strategii budou zvláště ohrožena nejméně kvalifikovaná pracovní místa, musíme v oblasti práce v domácnosti učinit vše pro to, abychom zajistili plné uznávání specializací.
<P>
Paní Lambertová právě řekla, že značná část práce v domácnosti je poměrně kvalifikovaná, a my takovou práci musíme identifikovat a podporovat a také podporovat kvalifikaci, která s ní souvisí.
<P>
Třetím bodem je skutečnost, že se Evropa nemůže zakládat na hodnotách lidských práv a sociálních práv a rozvíjet příslušné právní předpisy EU, aniž by zároveň rozvíjela ochranu mezd, ochranu pracovní doby, ochranu zdraví, znalost nároků práce v domácnosti a aniž by osobám pracujícím v domácnosti poskytovala určitý počet záruk. Dovolte mi ještě varovnou poznámku, a sice, že toto by nemělo vést k integraci pracovníků, kteří jsou v naprosto nezákonném postavení. Také musíme vědět, jak zabránit tomu, aby hodnoty, které chráníme, byly zneužity.
<SPEAKER ID="698" NAME="Edite Estrela" AFFILIATION="S&amp;D">
(PT) Paní předsedající, plně souhlasím s tím, co řekli mí kolegové ze skupiny Pokrokové aliance socialistů a demokratů v Evropském parlamentu, kteří hovořili přede mnou. Ráda bych poblahopřála předsedkyni Výboru pro zaměstnanost a sociální věci, paní Berèsové, k této iniciativě, která nám umožňuje debatovat o velmi důležitém tématu. Ráda bych také poděkovala vám, pane komisaři, za vaši účast i citlivost, kterou jste projevil.
<P>
Práce v domácnosti je ekonomicky a společensky důležitá a současně též špatně placená, rutinní a společensky nedoceněná. Bylo už řečeno, že práci v domácnosti vykonávají hlavně ženy, které jsou vystaveny různým druhům diskriminace. Na téma diskriminace bych se ráda zmínila o skutečnosti, že ve své zprávě o revizi směrnice o mateřské dovolené jsem zastánkyní začlenění osob pracujících v domácnosti do oblasti působnosti této směrnice.
<P>
Osoby pracující v domácnosti jsou v současné době vyloučeny ze směrnice o mateřské dovolené i ze všech evropských právních předpisů poskytujících právo na ochranu mateřství, a dokonce se na ně nevztahuje ani rámcová směrnice o ochraně zdraví a bezpečnosti. To je nepřijatelná diskriminace, kterou je třeba napravit.
<P>
Tato úmluva Mezinárodní organizace práce je tedy vítána a měli bychom ji podpořit, aby práci v domácnosti byla dodána důstojnost a dotyčným ženám poskytnuta práva, která jiné ženy mají.
<SPEAKER ID="699" NAME="Kyriacos Triantaphyllides" AFFILIATION="GUE/NGL">
(EL) Paní předsedající, série studií, které členské státy provádějí, dokládá, že osoby pracující v domácnosti čelí různým problémům včetně nízkých mezd, diskriminace, velké pracovní zátěže, nepřístojného chování ze strany zaměstnavatelů a dokonce sexuálnímu obtěžování. Tyto problémy ještě komplikuje skutečnost, že se s takovými osobami nejedná jako se zaměstnanci a ony tím pádem nemají v rámci mezinárodních úmluv či judikatury EU žádnou ochranu. Termín "osoba pracující v domácnosti" je tedy naléhavě třeba změnit na "zaměstnanec domácnosti" a je naléhavě nutné regulovat problematiku smluv a podmínek zaměstnání.
<P>
Schválení úmluvy MOP o osobách pracujících v domácnosti by bylo prvním krokem k zaplnění současné mezery tak, že těmto osobám budou zaručena práva v souvislosti se zaměstnáním, zvyšování platu, že budou přijata kritéria pro zaměstnavatele, nebo bude dokonce stanoveno, že zaměstnanci domácnosti nemusejí nutně bydlet v domě zaměstnavatele. V rámci tohoto úsilí by se měla Evropská unie ve spolupráci s členskými státy snažit o změnu stávajících právních předpisů tak, aby se vztahovaly i na zaměstnance domácnosti, a co je pro nás ze všeho nejdůležitější, o podporu spolupráce mezi členskými státy a výměnu osvědčených postupů.
<SPEAKER ID="700" NAME="Thomas Mann" AFFILIATION="PPE">
(DE) Paní předsedající, pane Andore, dámy a pánové, v Německu se na osoby pracující v domácnosti nevztahují právní předpisy na ochranu zaměstnanců. Tyto osoby nejsou zahrnuty ani do evropské rámcové směrnice. Důvodem je to, že stát nemá právo sledovat dodržování předpisů v soukromých bytech. Podobné překážky existují i v jiných členských státech. Celkem 15 z nich nezačlenilo osoby pracující v domácnosti do svých právních předpisů na ochranu zaměstnanců.
<P>
Tito pracovníci si však zvláštní ochranu zaslouží. Jsem tedy pro schválení úmluvy Mezinárodní organizace práce (MOP), ale domnívám se, že začleňování rozsáhlých části úmluvy do právních předpisů EU by nebylo rozumné. Bránilo by to národním parlamentům, aby o ratifikaci jednotlivých úmluv MOP mohly činit samostatná rozhodnutí. Nicméně bych chtěl poděkovat pracovním skupinám MOP za jejich vynikající práci.
<P>
Stále je tu však několik problémů, například v definicích. Článek 1 by měl se měl vztahovat nejen na práci v domácnosti, ale i na služby pro domácnost. Problematický je také článek o době odpočinku. Každému zaměstnanci musí být umožněn jeden den odpočinku týdně, ale nemusí to být v tomtéž týdnu. Časová období by měla být v členských státech dohodnuta individuálně, protože určitá flexibilita je nutná.
<P>
Zdá se mi nepochopitelný zákaz funkčních požitků, které přímo souvisejí s prací, jako např. uniformy, nástroje či ochranné pomůcky. Tím se pravděpodobně myslí, že nesmějí být strhávány z platu. Jinými slovy potřebujeme zákaz strhávání funkčních požitků ze mzdy.
<P>
Jakmile budou tyto nejasnosti vyřešeny, myslím, že bychom měli úmluvu MOP o osobách pracujících v domácnosti podepsat. Mnohokrát děkuji vám, paní Berèsová, za vaši iniciativu a děkuji všem, kteří prohlásili, že se chtějí pokusit udělat krok vpřed jménem těch, kteří, jak víme, si zasluhují ochranu.
<SPEAKER ID="701" NAME="Elena Băsescu" AFFILIATION="PPE">
(RO) Paní předsedající, vítám iniciativu k přijetí dodatku k úmluvě Mezinárodní organizace práce prostřednictvím doporučení týkajícího se osob pracujících v domácnosti. Měla bych zmínit, že tyto osoby tvoří 9 % všech pracovních sil, ale nemají stejné sociální záruky. Nehlášení těchto aktivit je škodlivé jak pro pracovníky, tak pro stát, který od nich nemůže vybírat daně. Domnívám se, že tato kategorie pracovníků je obzvlášť náchylná ke zneužití ze strany zaměstnavatelů. V mnoha případech jsou osobami pracujícími v domácnosti přistěhovalci bez dokladů, což jim brání v tom, aby se v případě, že jsou zneužíváni, obrátili na příslušné orgány. Apeluji na Komisi, aby co nejdříve schválila balíček opatření určených k poskytnutí ochrany a informací těmto osobám. Je třeba těsné spolupráce mezi vnitrostátními orgány a evropskými institucemi s cílem zlepšit pracovní podmínky této kategorie pracovníků.
<SPEAKER ID="702" NAME="Silvia-Adriana Ţicău" AFFILIATION="S&amp;D">
(RO) Paní předsedající, ve stárnoucí populaci se zvyšuje potřeba domácích pečovatelských služeb. V důsledku hospodářské krize stoupla míra nezaměstnanosti přibližně na 10 %, přičemž míra nezaměstnanosti mladých dosahuje dokonce 20 %. V řadě členských států znamenal program hospodářské obnovy snížení rozpočtu pro zdravotnictví, což vedlo také k tomu, že mnoho zaměstnanců v tomto sektoru bylo propuštěno.
<P>
Nenahlášení domácích pečovatelských služeb nebo úklidových služeb zbavuje tyto pracovníky šance na důstojný život a zejména na důstojný důchod. Vzhledem k tomu, že pracovníky v těchto sektorech jsou hlavně ženy, které jsou obvykle zodpovědné za svou vlastní rodinu, jak z hlediska výchovy dětí, tak z hlediska péče o starší příbuzné, ráda bych se zeptala Komise, zda je k dispozici nějaká statistika o osobách pracujících v domácnosti na úrovni evropské a na úrovni jednotlivých členských států. Také bych se ráda zeptala, jaká opatření hodlá Komise podniknout pro zajištění nejen nezbytné flexibility, ale také respektu k právům těchto pracovníků.
<SPEAKER ID="703" NAME="Ilda Figueiredo" AFFILIATION="GUE/NGL">
(PT) Paní předsedající, debatu, kterou tu vedeme, pokládám za důležitou, stejně jako iniciativu ze strany naší předsedkyně Výboru pro zaměstnanost a sociální věci, která se týká nutnosti uznat hodnotu osob pracujících v domácnosti. Většinu z nich tvoří ženy, které zajišťují pomoc v domácnosti, úklidové a cateringové služby a které jsou často oběťmi závažného zneužívání a diskriminace, což je ještě horší, když jsou zároveň přistěhovalkyněmi. Je tedy nanejvýš důležité tento problém řešit.
<P>
Také věřím, že nová úmluva Mezinárodní organizace práce s doporučením by při tom mohla významně pomoci a, bude-li to možné, měla by být na sté Mezinárodní konferenci práce schválena. Nemůže tedy být pochyb, že role Komise - vaše role, pane komisaři - by mohla být při podpoře členských států a také při upozorňování na přesný obsah úmluvy velmi důležitá. Také vás však vyzývám, abyste věnoval veškerou pozornost právním předpisům Unie, které by osobám pracujícím v domácnosti, jak mužům, tak ženám, zajišťovaly ochranu práce, platu, mateřství a ochranu v nemoci i právo na sociální zabezpečení.
<SPEAKER ID="704" NAME="Elisabeth Schroedter" AFFILIATION="Verts/ALE">
(DE) Paní předsedající, ráda bych znovu poukázala na řeč pana Andora. Velmi obezřetně se zeptal, zda má Evropská komise v této oblasti nějaké pravomoci a odpovědnost. Domnívám se, že má více odpovědnosti, zejména pokud jde o svobodu pohybu.
<P>
Okamžitě se nám vybaví vyslaní pracovníci. Příkladem toho je Berlín, kde odbory zřídily pro vyslané pracovníky poradní centrum. Největší skupinou pracovníků, kteří se na toto centrum obracejí, nejen z Berlína, ale z celého Německa, jsou zdravotní sestry, které jsou zaměstnány jako osoby pracující v domácnosti, někdy v děsivých a značně nejistých pracovních podmínkách. To je jeden ze způsobů obcházení minimálních pracovních podmínek. Někteří z těchto lidí mají dokonce falešný status osoby samostatně výdělečně činné. Proto jsme tento pozměňovací návrh předložili. Většina těchto lidí jsou pracovníci z jiných členských států EU a ze třetích zemí. To dokazuje, že Komise rozhodně má zodpovědnost za to, aby v této oblasti jednala a zavedla minimální normy.
<SPEAKER ID="705" NAME="László Andor">
člen Komise. - Paní předsedající, tato debata zdůrazňuje klíčovou roli MOP ve světě práce. Věřím, že v naší úzké spolupráci s MOP musíme pokračovat, protože její práce v této oblasti, a samozřejmě i v dalších oblastech, se evropského kontextu velmi dotýká.
<P>
Ale debata také ukázala, že mnohé z politik v oblasti zaměstnanosti a v oblasti sociální, o kterých jednáme, se týká osob pracujících v domácnosti, ačkoli se má za to, že tvoří samostatnou skupinu.
<P>
Růst kvalifikace, zdraví a bezpečnost, důstojné mzdy a sociální bezpečnost, zlepšování smluvních ujednání - a v tomto seznamu bych samozřejmě mohl pokračovat - všechno jsou to aspekty, které je třeba zahrnout do kontextu práce v domácnosti, a Evropská unie musí samozřejmě jít v čele i globálně.
<P>
Je třeba velmi těsně spolupracovat s členskými státy, protože řada možností, jak zasáhnout, se nachází na úrovni členských států, a v této oblasti pokračujeme s výměnou osvědčených postupů.
<P>
Jak jsem uvedl ve svém úvodním příspěvku, v současné době realizujeme na žádost Parlamentu pilotní projekt přeměny nejisté práce v důstojné zaměstnání a již byly zveřejněny dvě výzvy k podávání návrhů. Druhá výzva, vyhlášená již dříve v tomto roce, je konkrétně výzvou k posílení práv nejchudších pracovníků, a také bude provedena studie za účelem lepšího porozumění jevu nejisté práce.
<P>
Pokud jde o otázku právních předpisů týkajících se zdraví a bezpečnosti a jejich uplatnění na osoby pracující v domácnosti, nehodlá Komise v tomto okamžiku oblast působnosti směrnice o ochraně zdraví a bezpečnosti rozšiřovat, avšak nyní máme příležitost se zamyslet nad novými pravidly týkajícími se osob pracujících v domácnosti jako skupiny. Je důležité mít na paměti, že členské státy samozřejmě mohou zavádět přísnější vnitrostátní pravidla. Například mohou osoby pracující v domácnosti zahrnout do vnitrostátních pravidel a minimální požadavky překročit.
<SPEAKER ID="706" NAME="Předsedající">
Na závěr rozpravy jsem obdržela jeden návrh usnesení.
<P>
Rozprava je ukončena.
<P>
Hlasování se bude konat ve čtvrtek 12. května v poledne.
