<CHAPTER ID="016">
Katastrofální únik kalu v Maďarsku (rozprava)
<SPEAKER ID="583" NAME="Předsedající">
Dalším bodem je prohlášení Komise ke katastrofálnímu úniku kalu v Maďarsku.
<SPEAKER ID="584" NAME="Kristalina Georgieva">
členka Komise. - Paní předsedající, dovolte mi nejprve vyjádřit nejhlubší soustrast rodinám obětí a všem postiženým průmyslovou havárií, ke které došlo 4. října v obci Ajka v Maďarsku. Chtěla bych také ocenit rozhodná a účinná opatření maďarských orgánů ke zmírnění dopadu úniku a jeho rozšíření z řek Torna a Marcal po proudu Dunaje a do sousedních zemí a k zabránění rizika nových úniků postavením dalších ochranných hrází.
<P>
Měla jsem příležitost poděkovat panu Sándoru Pintérovi, maďarskému ministru vnitra, který má na starosti civilní ochranu, za veškerou snahu všech zúčastněných složek a za odvahu a obětavost záchranářů, kteří jako první dorazili na místo katastrofy.
<P>
Právě jsem se vrátila z místa nehody, kde jsem byla svědkem katastrofálních dopadů červeného kalu na lidi, domy, pozemky i životní prostředí regionu a značného úsilí zasahujících maďarských záchranářských týmů.
<P>
Zatímco příčiny katastrofy a její plný dopad jsou stále předmětem vyšetřování, je zřejmé, že k nejvážnějším škodám došlo v bezprostředním okolí místa nehody a na přímo zasažených domech, zemědělské půdě a ekosystémech. Nehoda postihla 7 000 obyvatel, převážně z vesnic Kolontár a Devečer. Devět lidí zemřelo a dalších 130 bylo zraněno, z toho 35 záchranářů zasahujících v první vlně.
<P>
Katastrofa postihla přibližně 1 000 hektarů zemědělské půdy a čtyři lokality soustavy Natura 2000; fauna a flóra v této oblasti utrpěly značné škody.
<P>
Podle informací maďarských orgánů neobsahuje červené bahno vysoké koncentrace těžkých kovů, takže není považováno za nebezpečný odpad.
<P>
Nicméně prach z kalu představuje zdravotní riziko, a proto jsou preventivní opatření pro obyvatelstvo i členy záchranářských týmů v oblasti nezbytná.
<P>
Maďarské úřady nasadily obrovské množství lidských zdrojů a vybavení. V den mojí návštěvy na místě neúnavně pracovalo přibližně 1 200 záchranářů ze složek civilní ochrany a z řad ekologů, zdravotníků a policistů.
<P>
Je důležité zdůraznit, že první krizová fáze je obecně vzato za námi, protože se podařilo zastavit šíření dalších škod po proudu Dunaje a zabránit riziku dalšího úniku. Nyní jsou podnikány kroky v rámci další fáze dekontaminace a obnovy. Technika i lidské zdroje pokračují v odstraňování a likvidaci červeného kalu na příslušných místech. Probíhá demolice domů a staveb, které nelze opravit, a staví se ochranné hráze, jež mají zabránit riziku dalšího úniku a jsou dále zpevňovány. Provádí se sledování a obyvatelé dostávají informace o preventivních a hygienických opatřeních.
<P>
Dovolte mi nyní přejít k reakci Evropské unie. Dne 7. října spustily maďarské úřady mechanismus civilní ochrany a požádaly o nasazení týmu odborníků Evropské unie. Ten byl okamžitě na týden vyslán do zasažené oblasti a přišel s mnoha návrhy na opatření k dalšímu posílení obsáhlého plánu maďarské vlády na nápravu a obnovu. Mezi ně patří minimalizace dalšího šíření červeného kalu vzduchem a vodou, kroky k posouzení rizika pro lidské zdraví a jeho zmírnění, kroky k posouzení rizika dalších škod a jeho zmírnění, monitorování životního prostředí a sanační a revitalizační opatření.
<P>
Kromě této počáteční krizové reakce je Komise připravena uvést do chodu mechanismus civilní ochrany pro další pomoc v oblasti odborných znalostí i technického vybavení v případě, že si ji maďarské orgány vyžádají.
<P>
Za druhé bylo dáno jasně najevo, že na řešení následků katastrofy mohou být uvolněny strukturální fondy. Vláda o tom byla informována. Pokud by se rozhodla přesměrovat finanční prostředky, Komise by na takové žádosti nahlížela příznivě.
<P>
Za třetí, uvolnění prostředků z Fondu solidarity Evropské unie se v tomto případě jeví jako velmi nepravděpodobné z důvodu přísných podmínek současných směrnic, podle kterých lze o uvolnění prostředků uvažovat pouze v případě přírodních katastrof; další podmínkou je úroveň škod dosahující minimálně 0,6 % HDP, které pravděpodobně dosaženo nebude.
<P>
Znovu opakuji, že Komise se vážně zabývá potřebou zrychlení mechanismů Fondu solidarity a rozšíření jeho působnosti. Občanům v členských státech je těžké vysvětlit, proč můžeme poskytnout okamžitou pomoc Pákistánu, ale nikoliv lidem žijícím v oblasti obce Ajka.
<P>
Komise se rovněž zabývá otázkou právních předpisů týkajících se životního prostředí. Na základě prvního rozboru poskytují existující právní předpisy Evropské unie o odpadech - směrnice o nakládání s odpady z těžebního průmyslu, chystaná směrnice o průmyslových emisích, která nahradí směrnici o integrované prevenci a omezování znečištění, směrnice o kontrole nebezpečí závažných havárií, tak zvaná směrnice Seveso, a rámcová směrnice o odpadech - dostatečný rámec pro regulaci potenciálně nebezpečných průmyslových aktivit a nakládání s odpady způsobem, který nepředstavuje nebezpečí pro lidské zdraví a životní prostředí.
<P>
Komise je toho názoru, že důraz by se neměl klást na nové právní předpisy, ale na zajištění řádného provádění a vymáhání stávajících právních předpisů všemi členskými státy.
<P>
Máme také právní předpisy v oblasti životního prostředí, které se zabývají škodami po havárii, zejména směrnici o odpovědnosti za životní prostředí. Vztahuje se na instalaci a následná nezbytná nápravná opatření, která by měl přijmout odpovědný provozovatel, jenž by měl nést plné náklady na sanaci.
<P>
Naše zpráva o provádění směrnice o odpovědnosti za životní prostředí poukazuje na poněkud pomalé působení nástrojů finančního zajištění pro krytí závazků, což je případ obce Ajka. Zvažujeme, jak tento postup v budoucnu posílit, a bude-li to nutné, učinit jej povinným.
<P>
Po katastrofálním úniku kalu v obci Ajka vyhodnotí Komise získané zkušenosti na evropské úrovni a zejména pak vhodnost a správné provádění a prosazování evropské legislativy v oblasti životního prostředí, potřebná opatření k zajištění pokrytí postižených obyvatel a ohroženého průmyslu vhodnými pojistnými smlouvami, a cestu k posílení monitorování katastrof v Evropě a schopnosti reagovat a posílit naše nástroje k vyjádření solidarity s občany našich členských států v nouzových situacích.
<P>
Pokud jde o tento poslední bod, chtěla bych se zmínit, že Komise příští týden přijme sdělení o posílení schopnosti Unie reagovat na katastrofy, které se zaměří na reakci na různé typy katastrof a posílí naši schopnost společné reakce.
<P>
Dovolte mi, abych využila této příležitosti k poděkování Evropskému parlamentu za jeho silnou podporu při posilování schopnosti Evropské unie reagovat na katastrofy. Těším se na vaše otázky týkající se konkrétně případu Maďarska, jakož i všechny obecnější připomínky, které případně budete mít k této problematice.
<SPEAKER ID="585" NAME="János Áder" LANGUAGE="HU">
Vzhledem k tomu, že paní komisařka Georgievová již rozsah této průmyslové katastrofy velice podrobně popsala, nebudu se mu dále věnovat a rád bych jí poděkoval za uznání, jež vyjádřila těm, kteří se podíleli na kontrole škod. Vím, že pronesla stejné prohlášení při své osobní návštěvě Budapešti. Ti, kteří už přes týden dnem a nocí pracují na odstranění škod, to samozřejmě vítají. Před chvílí jste hovořila o možnosti uvolnění prostředků ze strukturálních fondů. Chtěl bych vás požádat, abyste toto téma více rozvedla a vysvětlila nám, co přesně tím máte na mysli.
<P>
Také jste se zmínila, že uvažujete o povinném poskytnutí pomoci. Rovněž bych se rád dozvěděl bližší podrobnosti o tom, co přesně by to obnášelo. Jsem přesvědčen, že tato tragédie, ke které došlo v Maďarsku, stejně jako tragédie, které v posledních deseti letech postihly další země, od Španělska přes Francii až po Belgii, jsou pro nás varováním, že k takovým průmyslovým katastrofám může znovu dojít kdykoliv a kdekoliv. Zároveň nás tato katastrofa upozornila na skutečnost, že Evropská unie nemá pro takový případ k dispozici žádné prostředky, a já se domnívám, že je třeba to říct jasně a jednoznačně. Je to tak, EU nemá žádné prostředky na řešení takových situací. Také jste to již dříve zmínila.
<P>
Domnívám se, že je na čase, abychom přezkoumali seznam nebezpečných látek, a já osobně si myslím, že červený kal by se na tento seznam měl vrátit. Stejně tak se domnívám, že nadešel čas k zavedení povinného pojištění odpovědnosti továren, které se zabývají nebezpečnými činnostmi. Jedná se o ty samé továrny, které jsou do značné míry zodpovědné za velké průmyslové katastrofy v posledních 10 letech. A rovněž se domnívám, že nadešel čas k vytvoření nového finančního systému, který dokáže poskytnout účinnou pomoc, zejména skutečnou a rychlou pomoc postižené zemi. Brzy v tomto ohledu předáme paní komisařce návrh a já doufám, že při jeho přijetí projeví stejně otevřený postoj, jaký vyjádřila ve svém úvodním projevu.
<SPEAKER ID="586" NAME="Csaba Sándor Tabajdi" LANGUAGE="HU">
Nejprve bych vám i evropským občanům chtěl poděkovat za vyjádření soustrasti v souvislosti s katastrofou v Maďarsku. Tato tragická událost v Maďarsku je ztrátou i pro Evropu. Cílem dnešní debaty je proměnit solidární záměry Evropské unie v konkrétní pomoc a zamyslet se nad prevencí budoucích ekologických katastrof.
<P>
Kolegové poslanci a poslankyně, navrhuji, abychom transformovali Fond solidarity. Bylo by praktické, kdybychom rozšířili rozsah podpory i na průmyslové katastrofy a snížili minimální peněžitou výši škod. Tento požadavek je ještě více odůvodněný tím, co jsme slyšeli od paní Georgievové, že během posledních 10 let jsme využili pouhých 10 % prostředků z tohoto fondu. Dnešní debata musí také poskytnout odpověď na pět otázek z oblasti technické bezpečnosti, které souvisí s dlouhodobou ochranou životního prostředí.
<P>
Za prvé, všechny opuštěné i stále funkční nádrže by měly projít technickým a ekologickým přezkoumáním podle jednotně stanovených zásad Evropské unie. Členské státy by měly prosazovat dodržování společně stanovených technických zásad a Evropská unie by měla jejich plnění ověřit. Za druhé, průmyslové podniky, které skladují červený kal nevhodně, by měly být zařazeny do kategorie nebezpečných průmyslových provozů. Za třetí, členské státy by měly zrychlit provádění směrnice o nakládání s odpady z těžebního průmyslu. Za čtvrté, jak jsem také navrhoval ve své písemné otázce, by Evropská unie měla podporovat výzkumné programy zaměřené na recyklaci červeného kalu. Za páté, v průběhu maďarského předsednictví musíme v rámci strategie pro Podunají zahájit čištění a rekultivaci nádrží průmyslového a těžebního odpadu v povodí Dunaje.
<P>
Závěrem, jediné přípustné průmyslové aktivity v Evropě 21. století by měly být takové, které zajistí dekontaminaci a recyklaci svého odpadu. Jedině tímto způsobem můžeme Evropu učinit bezpečnější a životní prostředí obyvatelnějším.
<SPEAKER ID="587" NAME="Corinne Lepage">
jménem skupiny ALDE. - (FR) Paní předsedající, paní komisařko, dámy a pánové, dovolte, abych úvodem vyjádřila naši solidaritu s oběťmi. Jsou zde však další otázky, které je ve světle této katastrofy třeba projednat.
<P>
Za prvé vám, paní komisařko, děkuji za informaci, že příští týden bude vydáno sdělení Komise o mimořádných opatřeních pro intervenci, která jsou samozřejmě nezbytná. Měli bychom být schopni přijít našim spoluobčanům na pomoc jak v případě přírodní, tak i průmyslové katastrofy.
<P>
Nicméně nejsem spokojená s tím, že tento vysoce toxický kal - v televizních zprávách se objevily obrázky lidí, kteří v důsledku přímého kontaktu s ním utrpěli popáleniny - by měl být klasifikován jako neškodný. To je naprosto nepřijatelné. Komise musí zahájit revizi seznamu produktů s nebezpečnými odpady s cílem doplnit jej o kal a současně také stanovit, zda by na seznam měly být zařazeny i další typy produktů.
<P>
Klíčovou otázkou je zde faktické provádění právních předpisů Společenství a v tomto ohledu, paní komisařko, se domnívám, že je nezbytné, aby Komise měla potřebné zdroje ke sledování skutečného provádění právních předpisů Společenství. To neznamená jenom provedení směrnice do vnitrostátního práva, ale provádění právních předpisů ve všech podnicích v rámci Evropské unie.
<P>
AK dosažení tohoto cíle potřebuje Komise pravomoci k provádění dohledu, které v současné době zjevně nemá. Nepotřebujeme více pravidel, je však potřeba skutečně existující právní předpisy Společenství uplatňovat.
<SPEAKER ID="588" NAME="Bart Staes" LANGUAGE="NL">
Paní předsedající, dámy a pánové, také já samozřejmě chci vyjádřit jménem naší skupiny Zelených/Evropské svobodné aliance v Evropském parlamentu solidaritu a účast s oběťmi. Musíme těmto lidem poskytnout pomoc. To, co se tam stalo, je strašné. Nicméně bych v návaznosti na váš projev, paní komisařko Georgievová, rád učinil tři poznámky.
<P>
Řekla jste, nebo to alespoň vaše slova naznačují, že na první pohled je většina evropských právních předpisů řádně dodržována. Přesto však chci požádat Komisi o provedení hloubkového šetření. Jak poukázala paní Lepageová, existuje široká škála evropských právních předpisů: směrnice o nakládání s těžebním odpadem, směrnice o emisích z některých průmyslových zařízení a směrnice o odpovědnosti za životní prostředí.
<P>
K této nehodě mohlo dojít, i když byly podle všeho dodrženy všechny právní předpisy v oblasti životního prostředí? To přece není možné, někde musí být chyba. Zvládly maďarské úřady svou zodpovědnost? Prováděly dostatečné kontroly? Z tohoto důvodu se domnívám, že je třeba provést zátěžové testy a zahájit vyšetřování, zda evropské právní předpisy byly uplatňovány správně.
<P>
Za druhé, naši přátelé z maďarské strany Zelených trvají na tom, aby do oblasti byla vyslána nezávislá vyšetřovací komise, aby získala objektivní data o znečištění. Nevěřím tomu, že takové vyšetřování mohou maďarské úřady provádět samy.
<P>
Za třetí, je tu otázka inspekcí. Inspekce životního prostředí jsou životně důležité. O této problematice jsme již v Evropském parlamentu vedli debatu a 20. listopadu 2008 jsme k ní přijali usnesení. Potřebu legislativního rámce pro tyto inspekce vnímáme jako naléhavou záležitost. Inspekce životního prostředí musí probíhat nejen na úrovni vnitrostátních inspektorátů, ale především musí probíhat i kontrola dohlížitelů a dohled nad nimi, tedy kontrola kontrolorů. V Evropě naléhavě potřebujeme řádné inspekce životního prostředí a zejména pak řádné provádění směrnic v oblasti životního prostředí.
<SPEAKER ID="589" NAME="Lajos Bokros" LANGUAGE="HU">
V minulých dvou týdnech nepsal maďarský tisk o ničem jiném než o odpovědnosti maďarské společnosti pro výrobu hliníku MAL. Generální ředitel firmy byl zatčen dokonce ještě před začátkem vyšetřování, dávno před tím, než mohlo vykázat jakékoliv výsledky. Vyšetřování potvrdí odpovědnost firmy, ale domnívám se, že již teď můžeme učinit jeden závěr. Odpovědnost neleží jen na firmě samotné, ale také na úřadech a místní samosprávě. Kontrola škod je velmi důležitá a paní komisařka mluvila o nejdůležitějších krocích, které v tomto ohledu musíme podniknout, ale prevence je minimálně stejně tak důležitá. V Maďarsku nejsou státní správa, centrální vláda, ale ani místní samosprávy dostatečně připraveny zabránit vzniku takových katastrofických situací. Administrativa je velmi roztříštěna, nemá žádné prostředky a ani lidské či finanční zdroje pro prevenci katastrof. Navrhuji, abychom učinili závěry a vzali tuto situaci v úvahu s ohledem na místní samosprávu a její reformu.
<SPEAKER ID="590" NAME="Marisa Matias" LANGUAGE="PT">
Paní předsedající, paní komisařko, dámy a pánové, dovolte mi říct, co ještě nebylo řečeno. Paní komisařko, pozorně jsem vám naslouchala a na základě toho, co jsem doposud slyšela, musím říct, že nejúčinnější aktivitou, ať už vnitrostátních či evropských orgánů, se zatím jeví zajištění ticha.
<P>
Průmyslovým haváriím lze zabránit a mělo by se jim zabraňovat. Pro tyto případy existují evropské právní předpisy a zdá se být jasné, že došlo k jejich porušení. Objevila se zde neschopnost, opožděná reakce a zanedbání postižených, zejména těch nejvíce znevýhodněných. Někteří lidé zemřeli a zdraví mnoha dalších je stále ohroženo. Je nemožné vyčíslit celkové škody a je nemorální, že se nedokážeme postarat o oběti.
<P>
Chtěla bych se vás, paní komisařko, zeptat, jak je možné, že získáváme informace prostřednictvím zpráv od Maďarů, ale úřady nevidí a neříkají nám nic? Z tohoto důvodu bych chtěla položit pár otázek. Jak může být dovoleno bance, aby vyvíjela tlak na lidi, kteří mají v postižené oblasti dům s hypotékou, a žádala je o zaplacení zbývající částky, kterou dluží, protože jejich dům ztratil svoji hodnotu? Jak můžete souhlasit s odříznutím jediné možnosti spojení lidí v postižené oblasti s okolním světem telefonními operátory? Jak je možné, že firma, která tuto katastrofu způsobila, už opět vyrábí?
<P>
Konečně, paní komisařko, mluvila jste o zmírnění dopadů úniku kalu. Chtěla bych se vás zeptat: jaké důvody máte pro to, že stále bagatelizujete skutečný rozsah této lidské tragédie? Pak to vypadá, že vždycky začínáme od nuly.
<SPEAKER ID="591" NAME="Jaroslav Paška" LANGUAGE="SK">
Nejdříve bych chtěl našim maďarským přátelům vyjádřit hlubokou soustrast v souvislosti s velkým neštěstím, které v pondělí 4. října postihlo obyvatele obcí Kolontár a Devečer, když je náhle zalila obrovská vlna chemického kalu z odkaliště nedaleké továrny.
<P>
Jak se s postupem času ukazuje, i v tomto případě zaplatili nevinní lidé z postižených obcí nejvyšší daň za nepozornost jiných, kteří měli dbát o funkčnost a bezpečnost odkaliště, a tedy i o bezpečnost těchto domovů. Jsem rád, že mezi prvními, kteří přišli postiženým občanům dobrovolně poskytnout pomoc, byli specializovaní záchranáři a dobrovolní hasiči právě ze Slovenska. Slováci neváhali okamžitě opustit svoje domovy, svoje rodiny, aby pomohli nešťastným, postiženým lidem sousedního Maďarska.
<P>
Vím, že rány způsobené neštěstím v obcích Kolontár a Devečer se budou hojit ještě velmi dlouho, ale my už nyní musíme myslet i na to, že takových zanedbaných, nebezpečných nádrží s chemickým či jiným odpadem může být po Evropě víc. Jedna se po okamžité kontrole našeho ministerstva zemědělství našla dokonce i v mojí zemi. Ukazuje se, že ukládání průmyslového nebo důlního odpadu na skládky není dobrým řešením pro společnost ani pro životní prostředí. Proto bychom se měli začít vážně zaobírat požadavkem, aby veškeré průmyslové nebo důlní aktivity získaly povolení pouze tehdy, bude-li součástí jejich výrobního nebo produkčního cyklu také okamžitá a úplná likvidace nebo neutralizace vznikajícího odpadu. Jen tak budeme schopni předcházet podobným neštěstím, jaké teď postihlo obyvatele obcí Kolontár a Devečer.
<SPEAKER ID="592" NAME="Béla Kovács" AFFILIATION="NI">
(HU) Dámy a pánové, chtěl bych začít procedurálním návrhem a požádat Evropský parlament, aby nediskutoval o důležitých událostech v Maďarsku, pokud možno, tak pozdě večer, ale v době, kdy může být v Parlamentu přítomno co nejvíce kolegů poslanců. Bohužel ke stejné situaci došlo i při diskusi o jazykovém zákonu na Slovensku.
<P>
Podle názoru odborníků byla katastrofa v Kolontáru výsledkem nespoutané honby za ziskem a závažného porušení technologické kázně. Bohužel ani po dvou týdnech vyšetřování nebyli identifikování viníci a naděje, že se dozvíme pravdu, se neustále zmenšuje. Situaci ještě více zhoršuje skutečnost, že oběti nemohou ani počítat s pomocí Fondu solidarity, jelikož se nejedná o přírodní katastrofu, ale o případ závažné lidské nedbalosti, a odhadovaná výše škod nepřesahuje předepsaných 591 milionů EUR. Navíc banky přicházejí s požadavky na vlastníky nemovitostí s hypotékou, které překračují všechny meze, aby okamžitě a najednou splatili veškeré dluhy s ohledem na skutečnost, že rezidenční nemovitosti v regionu ztratily veškerou hodnotu. To mi připomíná Thomase Friedmana, sloupkaře z New York Times, který ve svém úvodníku ze 4. září označil úvěr za drogu, banky za drogové dealery a centrální banku za kmotra.
<P>
Za účelem naléhavého řešení této situace nutně potřebujeme evropskou sociální solidaritu, která může zmírnit škody. Je naší povinností poskytnout obětem veškerou možnou podporu a pomoci jim co nejdříve obnovit jejich normální životní podmínky. Navíc by měl být bez otálení zpřísněn trestní zákoník, aby se zabránilo opakování podobných katastrof se ztrátami na životech v budoucnosti.
<SPEAKER ID="593" NAME="Krisztina Morvai" AFFILIATION="NI">
Paní předsedající, dnes se v této sněmovně stalo něco naprosto bezprecedentního. Zatímco můj kolega hovořil o velké tragédii v naší zemi, v jejímž důsledku zemřelo devět lidí, dva poslanci se provokativně smáli.
<P>
Jedná se o formální stížnost, se kterou se na vás obracím, paní předsedající. Prosím o její předání panu Buzkovi. Přála bych si, aby tento případ byl řádně vyšetřen. Pan Nigel Farage se provinil něčím daleko méně provokativním a urážlivým a byl za to pokutován a proběhlo s ním disciplinární řízení. Tyto dvě poslankyně si zaslouží přinejmenším stejný trest.
<SPEAKER ID="594" NAME="Předsedající">
Předsednictvo bere vaši stížnost na vědomí.
<SPEAKER ID="595" NAME="Richard Seeber" AFFILIATION="PPE">
(DE) Paní předsedající, obdivuji schopnost své kolegyně interpretovat smích našich dvou kolegyň. Vraťme se však zpět k věci. Domnívám se, že tato debata je příliš důležitá na to, aby docházelo k pokusům získat díky ní levný politický kapitál.
<P>
V první řadě bych chtěl vyjádřit svou solidaritu a soustrast obětem, zejména těm, kteří pomáhají a riskují svoje životy, aby zastavili a odvrátili tuto katastrofu. Nyní je však velmi důležité zachovat chladnou hlavu a analyzovat současnou situaci a ze všeho nejvíce určit zodpovědnost. Naprosto souhlasím s komisařkou, že potřebujeme zjistit, zda směrnice, které jsme pro tyto případy v Evropě přijali, byly správně provedeny a uplatněny. Jedná se o první krok a v tomto ohledu jsem osobně velmi zvědav, k jakým závěrům dospěje Komise ve své zprávě.
<P>
Zároveň bych chtěl požádat Komisi o mnohem větší přísnost a rychlost, když bude volat k odpovědnosti členské státy, jež neprovádějí zákony, které na této půdě schválíme. Je to její práce a podle mě je v této oblasti někdy příliš laxní. V tomto ohledu by Komise udělala dobře, kdyby připomněla členským státům jejich odpovědnost.
<P>
Za druhé, v Evropě máme zásadu, že znečišťovatel by měl zaplatit za škody, které způsobil. Jsem přesvědčen, že se jedná o velmi dobrou a důležitou zásadu a že by odpovědnost za takové události neměla být přesunována na veřejnou pokladnu. Proto považuji výzvu k rozšíření působnosti Fondu solidarity za neopodstatněnou, protože zde máme zcela jasného znečišťovatele, který by měl za způsobené škody zaplatit. V případě podobných katastrof bychom samozřejmě měli zvážit, zda jednotlivé firmy jsou schopny takové náklady nést. Zde se opět obracím na Komisi, která by měla prozkoumat, zda bychom měli zavést pojistná řešení, abychom mohli poskytnout přiměřené odškodnění lidem, kteří utrpěli škody.
<SPEAKER ID="596" NAME="Marita Ulvskog" AFFILIATION="S&amp;D">
(SV) Maďarsko zasáhla strašná katastrofa a já soucítím s lidmi, kteří byli postiženi.
<P>
Naprosto nepochopitelná je skutečnost, že vedlejší produkt obsahující chrom, arzen a rtuť byl uložen v otevřené nádrži, kde ke vzniku nebezpečné situace v zásadě stačil silný déšť. Kolik dalších takových nádrží ještě existuje v Maďarsku, v Evropě a na celém světě?
<P>
Dovolte mi ocitovat jednoho výzkumného pracovníka v oboru biogeoemetrie:
<P>
Budu citovat v angličtině: "Je naléhavě třeba vytvořit kompletní celosvětový soupis těchto odkališť, jejichž toxický obsah může představovat chemické časované bomby. ... Pouze v Evropě se jedná již o třetí podobnou katastrofu za posledních 12 let. Všem se dalo předejít. Samotný výzkum nemůže mít za úkol chránit svět před takovými katastrofami. Je zde potřeba vládní regulace a dohledu."
<P>
(SV) Co si o tom myslí paní komisařka? Potřebujeme lepší právní předpisy pro nakládání s chemikáliemi, lepší zásadu náhrady, účinnější pravidla, více pravidel, více kontroly a více alternativních výrobků? Co je třeba udělat a jak rychle to dokážeme? Mělo by však jít o dlouhodobé změny a zavedení preventivních opatření.
<SPEAKER ID="599" NAME="Ramona Nicole Mănescu" AFFILIATION="ALDE">
(RO) Musíme prokázat opravdovou solidaritu s Maďarskem, a to zejména v okamžiku, kdy se ekologická katastrofa rozšířila a toxická látka, která unikla z odkaliště továrny, již pronikla do vod Dunaje.
<P>
Z tohoto důvodu vyzývám Evropskou komisi, aby se přímo zapojila do řešení situace, poskytla Maďarsku veškeré dostupné prostředky a vyžádala si od příslušných orgánů tyto následující dokumenty a údaje: zprávu o účincích jednotlivých chemických sloučenin identifikovaných v ekosystémech, včetně informací o jejich uniklém množství a dopadu na faunu a flóru, a zprávu o opatřeních přijatých maďarskými orgány, konkrétně o množství chemických látek, které byly použity jako protilátky proti uniklým chemikáliím, a jejich vlivu na životní prostředí.
<P>
S ohledem na vážnost situace a nebezpečí, které představuje únik těchto toxických látek, jsem přesvědčena, že musíme jednat co nejrychleji. Evropská komise je jediným orgánem, jehož postavení mu umožňuje vyžádat si potřebné informace, aby byla schopna zabránit šíření ekologické katastrofy do dalších členských států, jimiž protéká Dunaj, a přijmout okamžitá opatření k boji s důsledky katastrofy tam, kde už k ní došlo.
<P>
Právě z tohoto důvodu se chystám předložit písemnou otázku Komisi, protože očekávám, že nám kromě přípravy strategie pro prevenci podobných katastrof v budoucnosti co nejdříve předloží konkrétní opatření, která budou okamžitě uplatňována v případě ekologické katastrofy v Maďarsku. Jsem také hluboce znepokojena možnými dopady této katastrofy na Rumunsko.
<SPEAKER ID="600" NAME="Bas Eickhout" AFFILIATION="Verts/ALE">
(NL) Paní předsedající, rád bych poděkoval paní komisařce za její dosavadní příspěvky. Zmínila, že není třeba dalších právních předpisů, ale podle mě se jedná o poněkud ukvapený závěr. Buďme upřímní, tento červený kal není považován za nebezpečný odpad? Neexistuje pro to žádné dobré vysvětlení. Co tím myslíte? Je to skutečně dostačující?
<P>
Avšak směrnice o integrované prevenci a omezování znečištění (IPPC), pod níž spadá i tato hliníkárna, také vyžaduje použití těch nejlepších dostupných technických řešení. Tato řešení například zahrnují dvě ochranné zdi. v tomto konkrétním případě se však na místě nacházela pouze jedna zeď. Existují zde tedy jasné problémy, a tak bych byl rád, aby Komise provedla mnohem průkaznější analýzu toho, zda jsou právní předpisy skutečně dostačující.
<P>
Pak tu máme kontroly. Drobné úniky kalu se objevily už na fotografiích pořízených v červnu, nicméně vnitrostátní kontrolní orgány v tom neshledaly žádný problém. Tyto kontroly byly nedostatečné. Není na čase, aby Komise představila ambicióznější návrhy evropských inspekcí, aby byla zajištěna kontrola vnitrostátních inspektorů s cílem zabránit podobným katastrofám v budoucnu?
<SPEAKER ID="601" NAME="Horst Schnellhardt" AFFILIATION="PPE">
(DE) Paní předsedající, paní komisařko, dámy a pánové, chtěl bych samozřejmě vyjádřit svoji soustrast obětem této katastrofy. Když jsem se v novinách dočetl o úniku červeného kalu, jako člen Výboru pro životní prostředí, veřejné zdraví a bezpečnost potravin jsem se ptal sám sebe, jak se něco takového vůbec může stát? Po celá léta jsme přijímali pravidla a právní předpisy s cílem izolovat a mít pod kontrolou přesně tento druh toxických látek, abychom předešli vzniku právě takové situace. Je zřejmé, že se tu stala chyba a že odpovědní lidé nenaplnili pravidla a právní předpisy Evropské unie. v tom případě je prostě musíme dohnat k odpovědnosti. Musíme odpovědět na otázku, kdo nese za katastrofu odpovědnost.
<P>
Mám obdiv k maďarskému národu, jenž reagoval velmi rychle a zabránil tak ještě větší katastrofě. To však neznamená, že to tak necháme být. Musíme zjistit, kdo je za to zodpovědný, musíme na tyto lidi upozornit potrestat je
<P>
Nesmíme - a předtím bych varoval - kvůli tomuto incidentu měnit Fond solidarity. Byl zřízen v roce 2002, kdy došlo k povodním. Existují určitá pravidla, a tak nemůžeme přesunout chybné řízení jedné země na celou Evropu a umožnit, aby za škody platila ona. Není přípustné, aby to skončilo takovým výsledkem. To ani není smyslem Fondu solidarity. Ten je určen pro nepředvídatelné události, ke kterým prostě může dojít. Právě na ně musíme mít k dispozici prostředky, nikoliv na takové události, jaké se právě odehrály v Maďarsku.
<P>
Nicméně bych rád předložil návrh. Když v roce 2002 došlo k povodním, neexistoval ani Fond solidarity, ale mohli jsme například čerpat zdroje z Evropského fondu pro regionální rozvoj (EFRR) společně se snížením spolufinancování v této oblasti. Jedná se o formu pomoci, která umožňuje postiženým zemím použít své vlastní zdroje na jiné priority. Mohli bychom tedy jít jinou cestou, abychom tyto finanční prostředky dali k dispozici. Komise by se měla řídit tímto doporučením.
<SPEAKER ID="602" NAME="Judith A. Merkies" AFFILIATION="S&amp;D">
(HU) Rád bych vyjádřila soustrast všem postiženým Maďarům. Tato ekologická katastrofa přitáhla pozornost celého světa k Maďarsku. Katastrofa také jasně ukázala prvořadý význam údržby a kontroly starých průmyslových zařízení. K omezování výdajů na údržbu nesmí docházet ani během hospodářské krize.
<P>
(NL) Budu teď mluvit holandsky. Ekologická katastrofa v Maďarsku přilákala pozornost všech k Evropě, a jasně prokázala, jak už tady zaznělo, že dohled nad údržbou a údržba samotná jsou nezbytné, a to nejen v případě starších zařízení a průmyslové výroby z dob dávno minulých. Ani v době hospodářské krize nemůžeme šetřit na údržbě a kontrole. Řádné provádění směrnic o odpadech je naprosto zásadní a nezbytné.
<P>
Kromě toho stojí za zmínku, že odpad je surovinou budoucnosti a musí představovat příležitost, nikoliv nebezpečí. Skladování odpadu v podobě jezer, jako v tomto případě, se nesmí opakovat. Odpad se musí recyklovat nebo znovu použít. Plány Evropy v oblasti životního prostředí a surovin jsou velmi ambiciózní. Členské státy musí být přinejmenším stejně ambiciózní a musí v zájmu lidstva, životního prostředí a průmyslu jednat rychle a přijmout další opatření týkající se recyklace a opětovného využití odpadu.
<P>
Proto se připojuji a vyzývám Maďarsko, Komisi a další členské státy, ve kterých by k něčemu podobnému mohlo také dojít, aby se přesvědčily, že směrnice o odpadu, nejen průmyslovém, a požadavky na bezpečnost životního prostředí jsou řádně prováděny. Kromě toho je nutný dohled nad údržbou. Lidská a ekologická katastrofa tohoto druhu se nesmí nikdy opakovat.
<SPEAKER ID="604" NAME="Adina-Ioana Vălean" AFFILIATION="ALDE">
Paní předsedající, toto drama nám připomíná zodpovědnost, kterou jako politici máme. Nemusíme naléhavě přijít s novým zákonem nebo novým legislativním balíčkem. v rámci směrnice Evropského parlamentu o nakládání s odpady z těžebního průmyslu máme již kompletní acquis v oblasti životního prostředí. Problém v Evropě nespočívá v absenci řádného legislativního rámce, ale ve správném uplatňování těchto zákonů členskými státy.
<P>
Je zřejmé, že firmy měly příliš velký vliv při jednání s vnitrostátními orgány o definici nebezpečného odpadu, na který by se měly vztahovat nejpřísnější bezpečnostní normy. Kromě toho pociťuji upřímný strach, když slyším o velkém počtu toxických úložišť v celé oblasti Podunají a o více než 1 000 kontaminovaných lokalitách v samotném Rumunsku. Domnívám se, že první prioritou, pokud jde o prevenci, by mělo být vytvoření seznamu těchto lokalit v Evropě. Nemůžeme si dovolit čekat až do roku 2012, než toto nařízení vstoupí v platnost.
<P>
Členské státy by měly tyto informace co nejdříve dobrovolně poskytnout Komisi. Tento případ rovněž ukazuje, že Komise by měla dostat více prostředků k zajištění správného uplatňování práv v oblasti životního prostředí zejména ve střední a východní Evropě. Dále ukazuje, že Komise by také měla k dispozici více zdrojů na provádění šetření kontroly kvality a inspekce těchto nebezpečných lokalit.
<P>
V neposlední řadě bych chtěla zdůraznit, že základním principem by mělo být to, že znečišťovatelé zaplatí za ekologické škody, které způsobí. Proto si nejsem jistá, že využití prostředků z Fondu solidarity EU pro přírodní katastrofy by bylo vhodné, jelikož by mohlo podkopat tento princip, který je základem směrnice o odpovědnosti za životní prostředí.
<SPEAKER ID="605" NAME="Satu Hassi" AFFILIATION="Verts/ALE">
(FI) Paní předsedající, dámy a pánové, ráda bych řekla dvě věci. Za prvé, Komise by rozhodně měla vyslat do Maďarska pracovní skupinu, aby provedla analýzu tamější situace. Spoléhat se na informace poskytované maďarskými orgány, například ohledně skutečného obsahu červeného kalu, je sotva vyhovující. Potřebujeme získat informace od nezávislých vyšetřovatelů.
<P>
Další věc je, paní komisařko, vaše prohlášení, že červený kal nesplňuje kritéria pro zařazení do skupiny nebezpečného odpadu a že naše právní předpisy jsou v naprostém pořádku. Tato tvrzení však obě současně nemohou být pravdivá. Kritéria pro nebezpečný odpad se rozhodně musí vyjasnit tak, aby mezi ně patřily látky s vysokými alkalickými a pH hodnotami.
<SPEAKER ID="606" NAME="Romana Jordan Cizelj" AFFILIATION="PPE">
(SL) Musíme udělat vše, co je v našich silách, abychom takovým nehodám zabránili. Proto očekávám, že Evropská unie dostatečně objasní důvody, proč k nim v EU stále dochází, a poté podnikne odpovídající opatření.
<P>
Zcela jistě se musíme vážněji zabývat uplatňováním právních předpisů, které jsme již přijali. Studie jednotlivých nehod prokázaly, že kromě dalších důvodů k nim došlo i kvůli nedbalosti a nedodržování zákonů. Obecně jsme v Evropské unii dosáhli velmi malého pokroku při uplatňování právních předpisů v oblasti životního prostředí.
<P>
Dále očekávám, že Komise poskytne informace o možných budoucích přeshraničních rizicích pro lidské zdraví v důsledku této nehody v Maďarsku. Dojde například k migraci toxických látek do vzduchu a bude lidem žijícím v sousedních zemích, jako je Slovinsko, hrozit nebezpečí v případě jejich vdechnutí?
<P>
Musíme rovněž povolat znečišťovatele k větší odpovědnosti a přísně uplatňovat princip "znečišťovatel platí". K využití veřejných prostředků na odstranění škod a pomoc lidem by mělo dojít až v krajním případě v rámci principu solidarity.
<P>
Jedná se o další způsob, jak motivovat podnikatele k bezpečnému provozu.
<SPEAKER ID="607" NAME="Miroslav Mikolášik" AFFILIATION="PPE">
(SK) Nejprve bych chtěl vyjádřit upřímnou soustrast našim maďarským přátelům a solidaritu rodinám pozůstalých, a také vyjádřit starost o těch 150 lidí, kteří utrpěli zranění.
<P>
Jedovatý kal, který unikl po protrhnutí hráze hliníkárny, zaplavil okolní obce a zamořil asi 40 km2 půdy a vodní toky vlévající se do Dunaje. Během této ekologické katastrofy, jež je nejhorší v dějinách Maďarska, zahynulo snad již devět lidí.
<P>
Nejvyšší prioritou je podle mého názoru zmírnění následků katastrofy a následně zodpovědný přístup při revitalizaci říčního ekosystému spolu s prevencí možných katastrof v budoucnosti. Evropská unie může v této souvislosti sehrát důležitou roli, protože je nejen jejím právem, ale i povinností, trvat na důsledném dodržování přísných ekologických norem, protože si dokážu představit, že podobná nebezpečná odkaliště se nacházejí i v dalších členských zemích.
<SPEAKER ID="608" NAME="Elena Băsescu" AFFILIATION="PPE">
(RO) Také bych ráda vyjádřila soustrast, pokud jde o události, ke kterým došlo, a ráda bych učinila následující prohlášení. Podle hodnocení Greenpeace je tato nehoda mnohem vážnější než ta, ke které došlo v Baia Mare v roce 2000. Měla bych zdůraznit, že tehdy nedošlo ke ztrátám na životech a následky byly v průběhu času relativně malé. Maďarští poslanci Evropského parlamentu však předložili usnesení, ve kterém volali po zákazu používání kyanidu při těžbě, aniž by nabídli jakoukoliv alternativu, s jediným cílem zablokovat důlní projekt Rosia Montana.
<P>
S politováním konstatujeme, že o 10 let později Evropa stále čelí velkým rizikům pro zdraví lidí a bezpečnost životního prostředí. Tato situace je důsledkem nevyhovujících směrnic o ochraně životního prostředí a prevenci katastrof nebo jejich nesprávného použití. Mezi opatření, která je nutné přijmout, patří přezkum kritérií pro klasifikaci toxického a nebezpečného odpadu. Měli bychom poznamenat, že typ růžového kalu, který způsobil nehodu v obci Kolontár, není klasifikován jako nebezpečný odpad.
<SPEAKER ID="609" NAME="Monika Flašíková Beňová" AFFILIATION="S&amp;D">
(SK) Myslím si, že celou evropskou veřejnost před dvěma týdny šokovala ekologická katastrofa, která se stala v Maďarsku, a já bych z tohoto místa chtěla vyjádřit svoji hlubokou spoluúčast a upřímnou soustrast rodinám pozůstalých, a to i jménem občanů Slovenské republiky. Jsem ráda, že to byli právě slovenští záchranáři, kteří mezi prvními pomohli našim maďarským přátelům.
<P>
Jsem toho názoru, že na řešení současné situace se musí společně podílet Evropská unie, maďarská vláda a také dotčená společnost, která celou ekologickou katastrofu způsobila.
<P>
Závěrem mi dovolte, paní předsedající, velmi krátce vysvětlit kolegyni Morvaiové, že mojí reakci nezpůsobila katastrofa v Maďarsku a že nesedím v jedenáct hodin v noci v Evropském parlamentu proto, abych se vysmívala lidem, kteří trpí. Moji reakci vyvolalo naprosto hloupé vyjádření vašeho kolegy z maďarského Jobbiku, extremistické strany, který spojil tuto dramatickou situaci, ke které došlo v Maďarsku, s jazykovým zákonem na Slovensku. Paní kolegyně, můžu vás ujistit, že ani současná vláda, jejíž součástí je i maďarská strana Hid, tento jazykový zákon nezměnila a že tento jazykový zákon je v pořádku. A navíc spojovat smrt lidí a katastrofu v Maďarsku s jazykovým zákonem na Slovensku je absolutně nekompetentní.
<SPEAKER ID="610" NAME="Kriton Arsenis" AFFILIATION="S&amp;D">
(EL) Paní předsedající, rád bych vyslal solidární zprávu občanům Maďarska. Paní komisařko, musíme se skutečně přesvědčit, zda existují ještě nějaká další nebezpečí a definovat je dříve, než dojde k další podobné nehodě. Nebezpečné materiály musíme evidovat. Evropský parlament zde zaujal k této problematice stanovisko. Žádáme zákaz používání kyanidu při těžbě zlata a Komise by měla vyvíjet své úsilí tímto směrem s ohledem na předchozí rozsáhlou nehodu v Baia Mare, jež měla vážné následky právě z důvodu používání kyanidu.
<P>
Naprosto souhlasím s tím, co jste prohlásila o Fondu solidarity. Závěrem musíme přehodnotit směrnici o půdě, již nesmí být dále "blokována" na úrovni Rady, a je třeba, abychom se zavázali k dekontaminaci půdy a zjistili, kdo je za ni odpovědný.
<SPEAKER ID="611" NAME="Ulrike Lunacek" AFFILIATION="Verts/ALE">
(DE) Paní předsedající, paní komisařko, domnívám se, že tato katastrofa zcela jasně ukazuje, jak důležité jsou evropské právní předpisy, stejně jako jejich uplatňování a kontrola. Ekologické katastrofy a jejich následky jednoduše nerespektují hranice členských států nebo kterékoliv země na světě, a ve formě podzemní vody, znečištění řek, jemných prachových částic nebo vzduchu je překračují a dále se rozšiřují do dalších regionů.
<P>
Paní komisařko, několik kolegů a kolegyň již zmínilo, že existující evropské právní předpisy jsou do jisté míry nevyhovující a že jsou také nevhodně prováděny a že je Komise dostatečně nekontroluje. Jedním takovým příkladem mohou být právní předpisy týkající se odpovědnosti za škody. Značná mezera se ukazuje být v tom, do jaké míry by měl subjekt, který způsobí nějakou katastrofu, nést za tuto katastrofu odpovědnost a zaplatit vzniklé škody. Jaké legislativní změny hodláte zavést, abyste zajistila, že znečišťovatel skutečně bude muset zaplatit? Co hodláte dělat s ohledem na Maďarsko, aby mohlo proběhnout nezávislé vyšetřování a jaký je váš názor na návrh - jak se o něm už zmínila paní Hassiová - ustavit vlastní pracovní skupinu Evropské unie?
<P>
Mám ještě jednu poslední věc, která se týká toho, co jsme slyšeli o bránění novinářům ve vyšetřování nehody. Hodláte využít svého vlivu na maďarskou vládu, abyste zajistila, že bude předložena nezávislá zpráva?
<SPEAKER ID="612" NAME="Kristalina Georgieva">
členka Komise. - Paní předsedající, velmi ráda bych poděkovala těm, kteří zde hovořili. Velmi trefně jste poukázali na problematiku, které čelíme. Ještě předtím než se budu věnovat odpovědím, dovolte mi říct následující. Když jsem včera přijela do postižených vesnic, v duchu jsem si říkala: díky bohu, že se to stalo během dne, protože kdyby k nehodě došlo v noci, zemřelo by daleko více lidí.
<P>
Z dálky to vypadá, jako kdyby někdo přemaloval domy napůl na červeno. Je očividné, že je přesažena úroveň prostoru, kde se nacházejí postele, ve kterých spali ženy, muži, děti a starší lidé. Když čelíme něčemu takovému, je naprosto v pořádku, aby o tom proběhla promyšlená diskuse a abychom se z toho poučili. Můžeme tak získat zpětnou vazbu, která se může odrazit v naší připravenosti, prevenci a reakci v případě jakékoliv budoucí katastrofy.
<P>
Proto beru připomínky, které zde v této souvislosti zazněly, velmi vážně. Dovolte mi, abych se pokusila na ně reagovat.
<P>
Za prvé, k otázce právních předpisů a role Komise. Přesné znění toho, co jsem řekla, bylo, že na základě první analýzy to vypadá, že naše existující právní předpisy jsou vyhovující a že nevyvíjíme dostatečnou aktivitu při provádění těchto právních předpisů. Kladu důraz na slova "první analýza" a v závěru jsem zdůraznila, že se budeme dále zabývat tím, zda jsou v právních předpisech mezery.
<P>
Znovu opakuji, že vzhledem k tomu, čemu v tomto a v mnoha dalších případech čelíme, se musíme skutečně zaměřit na provádění existujících právních předpisů spíše než říkat: 'Pojďme sepsat další zákon a přidat ho k hromadě dalších zákonů,' když víme, že kritickým problémem je jejich provádění.
<P>
Mluvíme-li o tom, na co bychom se měli zaměřit z legislativního hlediska, jsou to dvě specifické otázky, i když po konečném zhodnocení jich možná bude ještě víc.
<P>
První se týká toho, zda červený kal klasifikovat jako nebezpečný odpad. Netvrdíme, že každý případ, kdy se červený kal vyskytne, je nebezpečný. Může být nebezpečný, má-li vysoký obsah těžkých kovů a jsou-li splněny určité technické parametry. Jinými slovy, mohou nastat případy, kdy červený kal může být klasifikován jako nebezpečný. v tuto chvíli na základě informací poskytnutých maďarskými orgány můžeme říct, že červený kal není nebezpečný, ale samozřejmě musíme provést důkladnější analýzu. Potom by bylo otázkou, jakým způsobem se s takovým problémem vypořádat a zda je potřeba zpřísnit definice nebezpečného odpadu. Na tuto otázku dnes nedokážu odpovědět, ale mohu vás ujistit, že se jí budeme zabývat.
<P>
Druhou oblastí týkající se právních předpisů, která je velmi důležitá a na kterou upozornilo mnoho řečníků, je otázka odpovědnosti za škody. Má směrnice o odpovědnosti dostatečnou sílu na uplatňování principu "znečišťovatel platí"? Hned na začátku jsem řekla, že v této oblasti již Komise zahájila práci na posouzení, zda je potřeba zpřísnit regulaci chování podniků při plnění svých závazků coby znečišťovatelů. To je rovněž oblast, kterou budeme důsledně sledovat.
<P>
Druhá skupina otázek se týká financování. Co můžeme dělat? Maďarsko má k dispozici vyhrazené strukturální fondy a fondy pro rozvoj venkova. Ze zkušenosti víme, že v rámci realizace programů se vždy najde manévrovací prostor. Prakticky žádná země nikdy nedosáhla 100 % využití strukturálních fondů a navíc dochází k průběžnému posunu priorit. Proto je možné, aby Maďarsko, bude-li to vláda považovat za velmi vysokou prioritu, použilo strukturální fondy nebo fondy pro rozvoj venkova na monitorování životního prostředí a různých závodů, na obnovu poškozené infrastruktury a zemědělské půdy. Mohou být také použity na změnu využití půdy. v případě, že nebude možné půdu, kterou jsem viděla, rychle obnovit pro účely tradičního zemědělského využití, může být oseta energetickými plodinami, které nemusí splňovat stejná kritéria z hlediska nebezpečných látek.
<P>
Zazněly tu také velmi rozdílné názory na Fond solidarity. K tomu mám dvě poznámky. Za prvé, souhlasím, že znečišťovatel má mít odpovědnost a zaplatit škody, ale zároveň jsou-li společenství postižena katastrofou takových rozměrů, poskytnutí okamžité pomoci je otázkou evropské solidarity a soucitu, protože splnění závazků odpovědné společnosti může trvat měsíce.
<P>
Jako komisařka pro humanitární pomoc a reakce na katastrofy se nacházím v nepříjemné situaci, kdy mohu rychle pomoci obětem povodní v Pákistánu, ale nemám v rukou žádný nástroj pro pomoc obětem této katastrofy. v létě, kdy došlo k povodním v Rumunsku a Moldávii, jsem byla schopná rychle poskytnout finanční pomoc Moldávii, ale pro oběti záplav v Rumunsku jsem nemohla udělat nic - a nemluvím tady jen o sobě, ale o nás jako občanech Evropy.
<P>
Otázka, kterou se budeme muset zabývat, je, zda v době nárůstu počtu katastrof doma i v zahraničí bychom neměli mít k dispozici nástroj, který nám umožní ukázat soucit s našimi občany.
<P>
A mimochodem, naši občané nemůžou pochopit, jak je možné, že jsme schopni pomáhat Pákistánu, ale ne obci Ajka.
<P>
Padly zde otázky na úlohu Komise. Dovolte mi uvést to na pravou míru. Za kontroly a monitorování jsou odpovědné členské státy. v Komisi na něco podobného nemáme mandát. O co se snažíme - prostřednictvím vzdělávacích aktivit, zvyšování povědomí, poučení se z předchozích situací - je, aby všechny členské státy byly na stejné úrovni, co se týká jejich schopnosti monitorovat a kontrolovat. Jeden z řečníků zde řekl, že v této oblasti jsou velké institucionální nedostatky. Můžeme pomoci se vzděláváním, ale nemáme mandát na to být kontrolory a nahradit vnitrostátní orgány.
<P>
Nemyslím tím, že bychom nikdy tento mandát mít neměli, ale dnes tomu tak není, a po pravdě řečeno se domnívám, že je daleko důležitější, aby vnitrostátní orgány byly lépe vybavené k vykonávání svých funkcí, než abychom vytvářeli další a další úrovně kontroly. Je třeba zajistit, aby ti, kteří tuto práci vykonávají, byli pro její výkon řádně vybaveni.
<P>
Zazněly tu také otázky ohledně recyklace červeného kalu. Směrnice nestanoví pobídky pro výzkum a naše ekologické právní předpisy podporují přechod na nejlepší dostupné technologie.
<P>
Co se týká tohoto konkrétního zařízení, mělo by do roku 2012 splňovat ty nejpřísnější normy. Je samozřejmě hrozné, že zde ke katastrofě došlo v roce 2010. Je jasné - a tím svou řeč ukončím, protože můj čas už dávno vypršel - že si z tohoto případu musíme vzít ponaučení a zvýšit naší ostražitost vůči dalším místům v Evropě, která by mohla být potenciálním zdrojem nebezpečí v budoucnosti.
<P>
Klíčem k tomu, aby nebezpečí nepřerostlo v katastrofu, je monitorování, připravenost a prevence, a nemůžu než souhlasit s řečníky, kteří tuto myšlenku opakovaně zdůrazňovali. Máme politiku pro připravenost a prevenci a stejně jako v případě právních předpisů, o kterých jsme mluvili, je pro tuto politiku zásadní, aby ji členské státy naplňovaly.
<P>
Z naší strany vám předložíme návrh, sdělení Komise k posílení schopnosti Evropské unie reagovat na katastrofy a také od nás dostanete poučení z této katastrofy.
<SPEAKER ID="613" NAME="Katarína Neveďalová" AFFILIATION="S&amp;D">
(SK) Chtěla bych učinit osobní prohlášení v reakci na to, co zaznělo z úst paní Morvaiové.
<P>
Chci promluvit o třech věcech: za prvé, paní Morvaiová, jste to vy, kdo se v této sněmovně neustále posmívá tomu, co říkají ostatní kolegové. Za druhé, je naprosto ubohé snažit se vytlouct politický kapitál z něčeho takového jako je katastrofa, ke které došlo v Maďarsku, a přirovnávat ji k něčemu, s čím vůbec nesouvisí. A za třetí, opravdu si myslíte, že od lidí, kteří se v této sněmovně prochází v gardistických uniformách, je cokoliv, co řeknou, vůbec relevantní?
<SPEAKER ID="614" NAME="Předsedající">
Rozprava je ukončena.
<P>
Písemná prohlášení (článek 149)
<SPEAKER ID="615" NAME="Kinga Göncz" LANGUAGE="HU">
Přestože předseda maďarské vlády prohlásil, že "Maďarsko je dostatečně silné, aby si s následky katastrofy poradilo samo", chtěla bych poděkovat Evropské komisi a členským státům za dosavadní projevenou podporu při překonávání následků katastrofy. Katastrofa v Maďarsku také potvrzuje potřebu přísnější evropské regulace v oblasti civilní ochrany. Lisabonská smlouva to umožňuje, jelikož zavádí společnou odpovědnost Společenství a členských států v oblasti zvládání katastrof. Katastrofa v oblasti obce Ajka tak může být první zkouškou směrnice o odpovědnosti za životní prostředí, která vstoupila v platnost v roce 2007, a budeme se moci přesvědčit, zda dokážeme naplno prosazovat princip "znečišťovatel platí". Kromě jiného právní norma navrhuje, aby podniky vytvářely finanční rezervy pro zvládání následků potenciálních průmyslových katastrof.
<P>
Stojí za zvážení, zda by vytváření takových finančních rezerv nemělo být pro podniky pracující s nebezpečnými materiály povinné. Vyzývám maďarskou vládu, aby co nejdříve zahájila jednání s Evropskou komisí o přerozdělení fondů ochrany životního prostředí a fondů pro rozvoj venkova za účelem řešení následků katastrofy. Vítám návrh Evropské komise obsažený v jejím sdělení o revizi rozpočtu, které bylo zveřejněno v úterý, aby prostředky z Fondu solidarity byly v budoucnosti také k dispozici na zmírňování následků průmyslových katastrof.
<SPEAKER ID="616" NAME="Ivailo Kalfin" AFFILIATION="S&amp;D">
písemně. - (BG) Nejprve bych chtěl vyjádřit upřímnou soustrast rodinám devíti maďarských občanů, kteří v důsledku katastrofy přišli o život, a také mé sympatie všem obětem.
<P>
Průmyslová havárie jako ta, ke které došlo v Maďarsku, klade občanům Evropy mnoho otázek. Jak se dalo očekávat, moji spoluobčané v Bulharsku jsou nesmírně znepokojeni a pozorně sledují, zda v důsledku této katastrofy dojde k okamžitému či budoucímu znečištění vody v Dunaji těžkými kovy nebo dalšími škodlivými látkami.
<P>
Paní komisařko, je Evropská komise schopná vytvořit potřebnou kapacitu pro reakci v těchto situacích, v oblastech prevence, okamžité reakce, monitorování rizika a odškodnění obětem? Je Evropská unie schopná provést analýzu ekologických rizik vyplývajících z nehody v Maďarsku, která by měla být předložena co nejdříve?
<P>
Vyvolává to otázku, která se netýká ani tak převedení pravomocí členských států na evropskou úroveň, ale nutnosti, aby Evropská unie poskytla svým občanům záruky jako kompenzaci za problémy, které překračují hranice jednotlivých členských států.
<SPEAKER ID="617" NAME="Iosif Matula" LANGUAGE="RO">
Rád bych vyjádřil svou solidaritu s obyvateli postiženými ekologickou katastrofou, ke které došlo v Maďarsku začátkem tohoto měsíce. Domnívám se, že si v této době musíme zachovat slušnost bez toho, aniž bychom šířili zbytečně velkou paniku, aniž bychom na tuto problematiku přespříliš poukazovali a zneužívali obrázky této nešťastné průmyslové nehody. Můžeme z ní vyvodit důležité ponaučení. Ekonomická aktivita sama o sobě není nebezpečná, pokud jsou dodržovány přísné předpisy na ochranu životního prostředí. Pouze v případech, kdy jsou předpisy přijaté na evropské úrovni ignorovány, vzniká riziko zničení celých ekosystémů. Nehoda v Maďarsku je také příkladem evropské solidarity. Týmy odborníků z různých zemí přijely do země, aby jejím institucím poskytly pomoc v úsilí vypořádat se s následky katastrofy na obyvatelstvu a životním prostředí. Rovněž se domnívám, že nastal ten správný čas znovu otevřít debatu o poskytnutí záloh evropských sil civilní ochrany. Ty musí být neustále připravené rychle a profesionálně zasáhnout v místech zasažených různými katastrofami, jejichž počet se celosvětově, nejen v Evropě, stále zvyšuje.
<SPEAKER ID="797" NAME="RadvilMorkūnaitė-Mikulėnien" LANGUAGE="LT">
Během posledních šesti měsíců byla určitá část naší planety zasažena už druhou velkou ekologickou katastrofou - v dubnu došlo k úniku ropy v Mexickém zálivu a nyní k úniku červeného kalu v Maďarsku. I když jsou mezi nimi rozdíly, obě katastrofy mají něco společného - oběma bylo možné předejít nebo mohly mít daleko menší dopad, pokud by byla věnována větší pozornost ochraně životního prostředí. Bohužel v mnoha zemích v Evropské unii i mimo ni nejsou životní prostředí a požadavky na jeho ochranu prioritou při plánování, výstavbě a provozování zařízení, která na něj mají značný vliv. Proto jsem přesvědčena, že pokud bychom se rozhlédli kolem sebe, všichni bychom našli mnohá zařízení, která by mohla dříve či později zapříčinit velkou či malou ekologickou katastrofou. Na mnoha místech najdeme příklady nedostatečného důrazu na ochranu životního prostředí (ať už úmyslné nebo jako důsledek nekompetentnosti), kde je výstavba různých zařízení povolena příliš blízko obytných oblastí, a kde se posouzení dopadů na životní prostředí provádí pouze povrchně bez patřičného zapojení obyvatel a jehož výsledky jsou jaksi vždy ve prospěch klienta. Během provozu takových zařízení jsou stížnosti obyvatel často také jednoduše zameteny pod stůl. Vyzývám Evropskou komisi i členské státy, aby konečně otevřely oči a v momentě, kdy zjistí skutečnou situaci, začaly konat - iniciovat změny v právních předpisech, které zpřísní kontrolu plnění požadavků na ochranu životního prostředí a odpovědnost za jejich nedodržování a zaručit nezávislé posouzení dopadů na životní prostředí.
<SPEAKER ID="618" NAME="Bogusław Sonik" LANGUAGE="PL">
Ekologická katastrofa, ke které došlo v Maďarsku se nás všech dotkla svým rozsahem a mimořádně tragickými následky. Chtěli bychom vyjádřit solidaritu s rodinami obětí a se všemi, kteří přišli o všechno a budou pociťovat následky úniku toxického kalu po mnoho dalších let. Jsem si jistý, že nejdůležitější je dnes najít odpověď na otázku, která se tak často objevuje: dalo se této tragédii předejít? Nebo spíše, jakým způsobem jsme jí měli předejít a co bychom my, jako Evropský parlament, měli udělat pro to, aby se něco takového už neopakovalo? Víme, že v Maďarsku se nachází mnoho dalších podobných nádrží. To ale není všechno. v Polsku, v Dolním Slezsku máme například největší skládku kapalného odpadu v Evropě, která byla vytvořena v 70. letech minulého století. Můžeme mít klidný spánek v Evropě, kde došlo k takové události navzdory existenci mnohých závazných právních předpisů, které měly zajistit odpovídající dohled nad chemickými látkami? Máme nařízení REACH, které je platné už 3 roky a jehož aplikaci má na starosti Evropská agentura pro chemické látky. Máme i další právní předpisy, jako je například nařízení CLP z roku 2008 o klasifikaci, označování a balení látek a směsí a globálně harmonizovaný systém klasifikace a označování chemických látek, který klasifikuje látky a směsi s ohledem na nebezpečí s nimi spojené. Musíme pečlivě a důsledně prozkoumat stávající právní předpisy Evropské unie a jejich uplatňování v členských státech a také jasně určit priority, abychom zajistili účinné řešení krizí a prevenci rizik.
<SPEAKER ID="619" NAME="Theodor Dumitru Stolojan" LANGUAGE="RO">
Chtěl bych vyjádřit svou lítost nad ztrátami na lidských životech v důsledku úniku průmyslového odpadu, ke kterému došlo v Maďarsku. Existují přírodní katastrofy, jako například povodně, kterým nedokážeme vždy zabránit nebo mít pod kontrolou jejich následky. Avšak v případě průmyslového odpadu, který je potenciálně nebezpečný pro lidský život a životní prostředí, existují v Evropské unii pravidla. Bohužel jsme svědky toho, že ne všechny členské státy je dodržují. Proto navrhuji Komisi, aby si vzala za cíl zkontrolovat vnitrostátní orgány pověřené prosazováním nařízení Evropské unie, které se týkají ukládání potenciálně nebezpečného průmyslového odpadu. Tato kontrola musí být přednostně provedena v členských státech přijatých do Evropské unie v letech 2004 a 2007.
