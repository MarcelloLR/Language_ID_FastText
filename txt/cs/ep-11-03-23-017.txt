<CHAPTER ID="017">
Situace v Japonsku včetně poplachu v jaderných elektrárnách (rozprava) 
<SPEAKER ID="133" NAME="Předsedající">
Dalším bodem jednání je prohlášení Rady a Komise o situaci v Japonsku včetně poplachu v jaderných elektrárnách.
<SPEAKER ID="134" NAME="Győri, Enikő">
úřadující předsedkyně Rady. - Paní předsedající, jménem Rady chci zahájit vyjádřením naší soustrasti lidem v Japonsku, těm, kdo ztratili své milované a mnoha dalším, kterých se tragické události před více než deseti dny tak či onak dotkly. Také skládám poklonu před odvahou a silou lidí, kteří bojují s následky strašlivého zemětřesení a vlny tsunami i těm, kdo se snaží vypořádat se s následky jaderné nehody.
<P>
Evropská unie stojí v této mimořádně obtížné a náročné době po boku lidí v Japonsku. Japonsku jsme už pomoc poskytli velmi konkrétním způsobem. Již ten den, co zemětřesení udeřilo, požádala Evropská rada vysokou představitelku a Komisi o zmobilizování veškeré potřebné pomoci. V zájmu poskytnutí koordinované pomoci ze strany členských států byl spuštěn Evropský mechanismus civilní ochrany.
<P>
Během velmi krátké doby odpověděla Evropská unie na žádosti o pomoc od japonské vlády. Evropská unie je připravena i nadále reagovat na výzvy týkající se humanitární pomoci, technické podpory všeho druhu nebo úžeji specializované pomoci, kterou by japonské orgány případně uznaly za vhodnou.
<P>
Jménem Rady chci poděkovat zejména paní komisařce Georgievové a vysoké představitelce za rychlou, ucelenou a velmi dobře koordinovanou reakci na toto neštěstí. Tým civilní ochrany EU rozmístěný v Japonsku má naši plnou podporu. Také jednotlivé členské státy byly připraveny nabídnout velmi velkorysou pomoc.
<P>
Je rovněž velmi důležité zmínit, že se Rada bude muset zabývat makroekonomickým dopadem Japonské krize. Ministři již vedli předběžnou rozpravu o tomto tématu 15. března na pracovní snídani Rady Ecofin.
<P>
Jednu z největších obav v nás všech zjevně vzbuzuje situace v jaderné elektrárně Fukušima I. Chtěla bych zdůraznit, že maďarské předsednictví jednalo bezodkladně, protože si bylo vědomo závažnosti událostí a možných důsledků pro Evropu, zejména pokud se týká jaderných rizik.
<P>
Urychleně jsme svolali pracovní skupinu pro jaderné záležitosti a mimořádné zasedání Rady ve složení pro energetiku, abychom posoudili situaci v Japonsku a její možné ohlasy v EU a abychom promysleli reakci EU.
<P>
Chtěla bych zdůraznit, že první signál, který od Rady vyšel, bylo vyjádření solidarity, soustrasti a připravenosti poskytnout humanitární i technickou pomoc. Tento vzkaz je také vyjádřením respektu k houževnatosti a soudržnosti Japonců, zejména těch, kteří se dosud snaží vyrovnat se situací ve Fukušimě.
<P>
Právě díky jejich soudržnosti v extrémně obtížných podmínkách lze nyní zaznamenat jistou naději pokud se týká situace v jaderné elektrárně, jakkoliv tato situace zůstává vážná. Největším problémem je nyní vysoká míra kontaminace, která byla naměřena v nejbližším okolí elektrárny.
<P>
Naše podpora Japonska musí pokračovat. Některé členské státy k ní přispívají, ať už na bilaterálním základě, nebo prostřednictvím různých koordinačních mechanismů spravovaných Komisí nebo Mezinárodní agenturou pro atomovou energii. Podle toho, co bylo řečeno maďarskému ministru pro rozvoj venkova Sándoru Fazekasovi na setkání ministrů životního prostředí, v současné době nemají události v jaderné elektrárně Fukušima pro obyvatelstvo EU žádné důsledky. Úroveň radiace ve všech členských státech je normální a jsou zavedeny příslušné kontroly potravin dovážených z Japonska. Nehoda ve Fukušimské jaderně elektrárně nicméně volá po účinné reakci EU.
<P>
Tato nehoda by pro nás měla být poučením. Zavádění a neustálé zlepšování vysokých standardů jaderné bezpečnosti je pro regulační orgány a poskytovatele služeb v EU nejvyšší prioritou. Samotná koncepce neustálého zlepšování ale také znamená, že z toho musíme nejprve vyvodit ponaučení, ačkoliv byla tato nehoda způsobena vnějšími faktory a nikoliv selháním elektrárny. Některé členské státy a průmyslové podniky se již rozhodly přezkoumat bezpečnost svých jaderných elektráren, což je třeba ocenit.
<P>
Po mimořádném zasedání Rady ministrů energetiky dne 21. března napsal maďarský ministr pro národní rozvoj Tamás Fellegi předsedovi Van Rompuyovi informační dopis o návrhu, aby byly součástí tohoto cvičení i zátěžové testy v jaderných elektrárnách i v dalších zemích, zejména v těch sousedních. Šíře a konkrétní podoba testu by měla být stanovena v souvislosti s nedávnými událostmi a měla by plně využít veškeré dostupné odborné znalosti. Při vědomí toho, že každá jaderná elektrárna má svá specifika, by se mohl rámec posuzovaných oblastí soustřeďovat na tyto hlavní oblasti: nebezpečí povodní, seismická rizika, záložní systémy a nouzové postupy.
<P>
Skupina evropských regulačních orgánů pro jadernou bezpečnost stanoví s plnou účastí členských států v konzultaci s příslušnými partnery způsoby tohoto posouzení. Je sice obtížné stanovit pro tuto záležitost pevný termín, ale je jasné, že je třeba pustit se do toho co možná nejdříve.
<P>
Otázka bezpečnosti jaderných elektráren jistě nekončí na hranicích EU. Proto je důležité zapojit do toho i sousedící třetí země. Posouzení se musí týkat jak stávajících, tak plánovaných elektráren a musíme plně využít mezinárodních organizací a institucí jako je Mezinárodní agentura pro atomovou energii a dalších mezinárodních asociací jako je G20, aby bylo možné zapojit i další země.
<P>
Je jistě důležité, aby byl vzkaz veřejnosti kolem situace v Japonsku jasný. Mám k tomu dvě poznámky. Zaprvé, důvěryhodnost cvičení záleží na tom, jak budeme transparentní v otázkách způsobů a výstupů posouzení. Zadruhé, jakkoliv je situace v Japonsku vážná, neměli bychom budit dojem, že se otázkou jaderné bezpečnosti začínáme zabývat postupně až teď. Je důležité připomenout, že pro tyto záležitosti máme v Evropě už 25 let právně závazný rámec. Pokud se týká této konkrétní jaderné otázky, bude Rada jasně sledovat vývoj a v každém případě se k této záležitosti vrátí v červnu.
<P>
Koncem tohoto týdne zváží Evropská rada situaci v Japonsku z hlediska následků této tragédie. Nemám pochyb o tom, že hlavy našich států a vlád budou chtít i nadále dávat najevo svou solidaritu s lidmi v Japonsku, jak teď činím i já. Evropská unie bude i nadále připravena podle svých možností poskytnout jakoukoliv podporu, abychom Japoncům pomohli překonat tyto těžké časy. Ještě jednou vyjadřuji velké uznání jejich odvaze a odhodlání.
<SPEAKER ID="135" NAME="Günther Oettinger">
člen Komise. - (DE) Paní předsedající, vážení poslanci, Komise vyjádřila solidaritu Evropské unie s lidmi a vládou v Japonsku. Vyjádřili jsme svou hlubokou soustrast. Máme za to, že odvaha a klidný přístup Japonců si zaslouží náš nejvyšší respekt a obdiv.
<P>
Koordinovali jsme nasazení naší pomoci v rámci monitorovacího a informačního střediska, abychom mohli nabídnout pomoc společně jako EU. Jako součást počátečního společného balíku pomoci EU poskytlo 13 členských států přikrývky, matrace, balenou vodu, stany a hygienické vybavení. V následujících dnech - ve čtvrtek, tedy zítra, a v pátek - očekáváme další nabídky a budeme do Japonska dodávat a rozdělovat zásilky. Paní komisařka Georgievová u toho bude osobně přítomna.
<P>
Nabídli jsme také svou pomoc v komplexu jaderné elektrárny, ale o asistenci jsme dosud nebyli požádáni. Pokud se jedná o jadernou energii, jsme v úzkém kontaktu s Mezinárodní agenturou pro atomovou energii ve Vídni a podrobně monitorujeme, posuzujeme a analyzujeme bezpečnostní situaci v Japonsku. Než budeme moci odhadnout dopad nehody v jaderné elektrárně, bude zapotřebí dalších informací. V současné době předpokládáme, že japonští inženýři a technici a japonská vláda zajistí obnovu kontroly nad tímto komplexem jaderné elektrárny a že bude zabráněno dalším škodám způsobeným tímto neštěstím.
<P>
Zvažujeme, jaké poučení pro Evropu bychom si měli z této události vzít. Proto jsme v úterý minulého týdne uspořádali konferenci na vysoké úrovni. Účastnily se jí všechny členské státy, všechny energetické společnosti provozující jaderné elektrárny, všechny podniky vyrábějící jaderné elektrárny a orgány zabývající se atomovou energií v jednotlivých členských státech. V pondělí se konalo mimořádné zasedání rady ve složení pro energetiku, kterou svolal pan Fellegi.
<P>
Je třeba si uvědomit, že v otázkách jaderných elektráren panují mezi situacemi a postoji členských států EU značné rozdíly. Čtrnáct zemí provozuje jaderné elektrárny. Ve třinácti z nich jsou tyto součástí dlouhodobých energetických politik, zatímco strategie jedné z nich - Německa - počítá s vyřazením jaderné energie. Třináct zemí jadernou energii nevyrábí, z nichž dvě - Polsko a Itálie - v současné době zvažují přechod k výrobě jaderné energie či její obnovení. S výjimkou energie z obnovitelných zdrojů, kde je cíl stanoven na 20 %, je podoba energetického mixu zcela v kompetenci vnitrostátních právních předpisů a politik. To respektujeme.
<P>
Situace v různých částech Evropy se značně liší - obecně Evropa vyrábí 30 % své energie z jádra, ale v Rakousku se tento podíl blíží nule a ve Francii 80 %, ale existují zde dva společné jmenovatele. Prvním, ke kterému se v průběhu roku ještě vrátíme, je infrastruktura. Bez ohledu na směřování energetické politiky je třeba urychlit rozšiřování infrastruktury pro elektřinu, plyn a skladovací kapacity, a to jak co do kvality, tak co do kapacity. Zadruhé se jedná o bezpečnost. Bezpečnost průmyslových závodů obecně, infrastruktury obecně a zvláště jaderných elektráren je společným zájmem pracovníků v elektrárnách, občanů Evropy a evropské přírody.
<P>
Proto navrhujeme zhodnotit, zda by nebylo s ohledem na již rozpoznatelné příčiny a další přicházející informace o příčinách nehody v Japonsku smysluplné a správné provést bezpečnostní kontroly v podobě zátěžových testů, tedy mimořádný test založený na společných standardech a kritériích s cílem dalšího snížení rizik ve 143 jaderných elektrárnách provozovaných v Evropské unii, což by platilo i o výstavbě nových elektráren v Evropské unii.
<P>
Bezpečnost je v zájmu všech občanů, nehledě na to, zda členský stát, v němž žijí, má jadernou energii, plánuje ji zavést, ruší ji, nebo žádnou nevyrábí. Test by se zaměřil na zvláštní kritéria, jako jsou záplavy a provozní a bezpečnostní rizika, zemětřesení a znalosti načerpané v Japonsku, chladicí systémy a jejich fungování a téma správně nastavených dodávek energie a záložních zdrojů energie, aby bylo možno pomocí dodávek energie a záložních zdrojů energie zajistit ve větším měřítku chlazení tam, kde existuje riziko zemětřesení a záplav. Jednalo by se přitom o obecná kritéria pro všechny jaderné elektrárny i o zvláštní kritéria pro každý jeden projekt, jako je stáří, umístění, míra rizik zemětřesení, záplav a další faktory. Toto zvláštní testování by se mělo také věnovat tématům, jako jsou letecká neštěstí, kybernetické útoky a teroristické útoky.
<P>
Komise nabízí členským státům, že toto spolu s orgány pro atomovou energii připraví a bude koordinovat. Jedná se jen o nabídku, její přijetí je dobrovolné. Členské státy jsou samy zodpovědné za rozhodnutí, zda se chtějí připojit ke společným obecným a zvláštním zátěžovým testům v Evropě.
<P>
Moje předřečnice zmínila sousední státy, které jsou pro naši bezpečnost stejně důležité. Zásadní důležitosti je zde Švýcarsko a také Ukrajina, Arménie, Turecko a Ruská federace. Měl jsem dlouhý telefonický rozhovor s ukrajinským ministrem energetiky. Prohlásil, že by se rád připojil, pokud by v Evropské unii byly obecné zátěžové testy - z jeho strany tedy šlo svého druhu o nabídku. Je jasné, že naše autorita v otázce zátěžového testu mimo Evropskou unii a mimo její členské státy bude do značné míry záviset na tom, zda budeme tuto akci schopni společně uspořádat v Evropě. Pokud se některé členské státy nebudou chtít účastnit, pak budeme mít v této věci menší autoritu, až budeme činit nabídky Turecku, Ukrajině, Rusku a Švýcarsku, než kdyby v tomto důležitém bezpečnostním úkolu zaujali všechny členské státy společný postoj.
<P>
Proto budeme v příštích týdnech připravovat tato bezpečnostní kritéria a jsme rádi, že na tom spolupracujeme nejen s Parlamentem, ale i se všemi zúčastněnými stranami v rámci Evropské unie - s nevládními organizacemi, energetickými podniky, s pracovníky, techniky, inženýry v elektrárnách - s cílem dosáhnout nejvyššího možného dalšího omezení rizik a zvýšení bezpečnosti. Oceňujeme, že se chce prezident Sarkozy věnovat celé záležitosti na zasedání G20, a dospět tak k závěrům ohledně jaderných elektráren nejen v Evropě, ale i v celém ostatním světě.
<P>
Tak se má situace z našeho hlediska. Kdykoliv rádi poskytneme Parlamentu prostřednictvím zvláštních výborů informace o tom, jak pokračovat dále - jak už jsme učinili v posledních dnech v rámci Výboru pro životní prostředí, veřejné zdraví a bezpečnost potravin a Výboru pro průmysl, výzkum a energetiku - a těšíme se zítra a pozítří na odpovídající podporu ze strany Evropské rady zde v Bruselu.
<SPEAKER ID="136" NAME="Elmar Brok" LANGUAGE="DE">
Paní předsedající, paní úřadující předsedkyně Rady, pane komisaři, dámy a pánové, příroda nám opět připomenula svou sílu a my vidíme hranice lidských schopností a nakolik jsme vydáni na milost a nemilost těchto mocných sil přírody. V takových okamžicích můžeme pouze ukázat sounáležitost s Japonci - sounáležitost vyjádřenou nejen v našich myšlenkách a modlitbách, ale i v konkrétní pomoci. Když se pan komisař zmiňuje o tom, že poskytujeme pomoc, snažíme se poskytnout úlevu obyvatelům a podpořit je, jde o důležité opatření, které nejen poskytuje přímou pomoc, ale i určitou útěchu. Vím také, že toto nečiní pouze státní organizace, ale že i mnoho evropských občanů je připraveno darovat své vlastní peníze. Jen v mém rodném městě - kterému poskytuji záštitu - bylo za tři dny vybráno 50 000 EUR a peníze stále přicházejí. To se děje po celé Evropě. Ukazuje to vysoký stupeň podpory.
<P>
Zároveň bychom měli jednat s rozmyslem a nezačínat toto okamžitě využívat pro vnitropolitické boje. Bezpochyby budeme přihlížet ke zkušenosti a k ponaučení, které je třeba si vzít z jaderného neštěstí, a budeme muset uskutečnit zátěžový test. Doufám, pane komisaři, že to budeme dělat na evropské úrovni, protože při takovýchto nehodách nehrají hranice žádnou roli. Musíme také zajistit, aby byly vytvořeny potřebné infrastruktury pro alternativní řešení a aby byl prováděn výzkum v oblasti nových energetických projektů, čímž bychom se také zaměřili na otázky změny klimatu, pracovních míst a konkurenceschopnosti.
<P>
Také si musíme uvědomit, že výraz "zbytkové riziko" bude mít jiný význam. Lidé již nevěří tomu, že společnosti budou dodržovat veškerá nařízení a že vše lze vykalkulovat. Japonsko změní náš náhled na tyto problémy, a proto musíme změnit svůj přístup k otázce zbytkového rizika; budou učiněny nové závěry, které musí vyústit v nový způsob uvažování a nové politiky. Měli bychom o tom diskutovat v klidu, který si tyto otázky vyžadují.
<SPEAKER ID="137" NAME="Marita Ulvskog">
jménem skupiny S&D. - (SV) Paní předsedající, jednu z nejvíce hospodářsky a technicky rozvinutých zemí světa postihla humanitární krize. Je to především tragédie pro všechny postižené. Obrázky z Japonska jsou srdcervoucí. Musíme jim poskytnout veškerou podporu a pomoc v jakékoliv možné formě. Nicméně neštěstí také ukazuje křehkost všech moderních společností. To, co se stalo v Japonsku, by se mohlo stát v jiných částech světa - i zde. I v zemích s nesmírně vysokými bezpečnostními požadavky se může tato bezpečnost ukázat ošidná.
<P>
Samozřejmé si nemůžeme jednoduše představit svět bez jaderné energie. V Evropě sice existuje několik zemí, které nemají jaderné elektrárny, ale většina zemí je na jaderné energii velkou měrou či zcela závislá. Některé staví nové jaderné elektrárny a některé od nich ustupují. V takové situaci se nacházíme - jinými slovy, situace se liší v různých členských státech, pokud jde o vystavení rizikům, nicméně jsme v tom všichni spolu a musíme k dodávce energií zaujmout dlouhodobý přístup.
<P>
Zcela jednoduše musíme přeorientovat své energetické systémy, abychom omezili rizika a jednostrannou povahu těchto systémů. Musíme vyvinout velké úsilí a upřednostnit výzkum a vývoj, investice v oblasti dlouhodobých udržitelných a obnovitelných energetických zdrojů a jejich rozšíření. Evropa disponuje obrovským nevyužitým potenciálem, který je třeba srovnat se skutečností, že když budeme budovat nové jaderné elektrárny, budeme na nich závislí na mnoho dalších další desetiletí - jinými slovy, nové investice do jaderné energetiky jsou prostředkem k oddálení a zabránění rozšíření obnovitelné energie, způsobem, jak zatížit budoucí generace.
<P>
Namísto toho bychom nyní měli vést vážnou diskusi o zvýšení cílů a ambicí spojených s obnovitelnou energií a co možná nejdříve rozhodnout o závazných cílech v oblasti energetické účinnosti a o dlouhodobém plánu pro naše zásobování energií - o přesunu k obnovitelné energii. Je tedy třeba uskutečnit společný zátěžový test jaderných elektráren ve všech zemích, ale následně musíme zvolit dlouhodobý přístup.
<SPEAKER ID="138" NAME="Lena Ek">
jménem skupiny ALDE. - Paní předsedající, obrázky masivního zemětřesení a tsunami v severovýchodním Japonsku jsou úděsné; myslíme na ty, kteří ztratili své domovy a své blízké a hluboce s nimi cítíme.
<P>
Samozřejmě vítáme balíček pomoci EU. Ve Fukušimě stále pracují zaměstnanci na místě jaderné elektrárny, aby zabránili dalšímu zamoření radiací, a to se musí samozřejmě řádně posoudit i v celé Evropské unii - včetně Bruselu.
<P>
Vítám zátěžový test navrhovaný Komisí, ale myslím si, že je třeba dodat, že nemůžeme provést jen zátěžový test založený na technologiích a zeměpisných podmínkách. Potřebujeme učinit dva další kroky. Jeden se týká bezpečnostní kultury, kde bylo samozřejmě nemožné počítat s četnými riziky. Druhý se týká institucionálního rámce, včetně dozoru nad vztahy mezi vnitrostátními regulačními orgány a jadernými společnostmi. Dále bychom neměli umožňovat orgánům, aby se kontrolovaly samy.
<P>
Konečně, když vyhodnocujeme dopady této zkázy, měli bychom svou diskusi založit na informacích a znalostech. Radikální opatření mohou být zapotřebí - myslím, že jsou zapotřebí. Ale jedno by mělo být jasné: musíme reformovat svou výrobu energie a místo ní se spolehnout na obnovitelnou energii a musíme to učinit nyní.
<SPEAKER ID="139" NAME="Giles Chichester">
jménem skupiny ECR. - Paní předsedající, dovolte mi, abych vyjádřil svůj obdiv vůči stoické japonské odolnosti tváří tvář těmto mocným silám přírody. Musíme mít na paměti výjimečnou sílu zemětřesení a tsunami.
<P>
Vítám preventivní zátěžové testy evropských jaderných elektráren a zároveň připomínám, že jaderný průmysl je již nejvíce regulovaným průmyslovým odvětvím, nejvíce dbajícím na bezpečnost na světě, a připomínám prohlášení učiněné dříve v tomto roce Sdružením západoevropských regulačních orgánů pro jadernou energii (WENRA) o tom, že nové reaktory budou ještě bezpečnější než reaktory stávající. Je užitečné si porovnat bezpečnostní záznamy uhelného, ropného a hydroenergetického průmyslu se záznamy jaderného průmyslu z hlediska nehod zahrnujících ztráty na životech.
<P>
Paní předsedající, vidím i jedno štěstí v tom strašném japonském neštěstí - zejména to, že stavební a obnovovací práce v této zemi, placené z bohatých zdrojů pojišťovnictví, by měly velice posílit japonské hospodářství, a to bude dobré pro zbytek světa.
<P>
Děkuji paní ministryni a panu komisaři za jejich uvážené připomínky a chci říci členským státům i všem ostatním: nepochybujte nyní o jaderné energetice, na to ji příliš potřebujeme.
<SPEAKER ID="140" NAME="Rebecca Harms">
jménem skupiny Verts/ALE. - (DE) Paní předsedající, dámy a pánové, tato situace samozřejmě vyžaduje, abychom pomohli Japonsku, jak nejlépe můžeme a všemi prostředky, které máme k dispozici. Země zasažená takovou katastrofou, jaká postihla Japonsko, potřebuje veškerou možnou pomoc. Nicméně považuji za pozoruhodné, s jakou lehkostí snášíme chválu na japonské hrdiny. Domnívám se, že si dostatečně neuvědomujeme, že lidé, které nazýváme "hrdiny", vědí lépe než kdo jiný, že riskují život a vážné zranění a že mnozí z těch, kteří bojují s tavením jaderného paliva ve Fukušimě, jsou již chodící mrtvoly. Japonci znají lépe než jakýkoliv jiný národ na světě, jakou zkázu může způsobit jaderná katastrofa. Jejich historii dominuje Hirošima a Nagasaki. Každé dítě v Japonsku zná dopady tavení jaderného paliva. Měli bychom si toto při diskusi o Japonsku uvědomit. Japonci znají lépe než kdokoliv jiný celou hrůzu spojenou nejen s touto situací, ale i s tím, co teprve přijde. Možná Ukrajinci, kteří v posledním čtvrtstoletí zažili devastaci části jejich země, mohou vedle Japonců jako jediní o tomto mluvit.
<P>
Podle mého názoru by se současné evropské diskuse, na rozdíl od těch před 25 lety, měly zaměřit na politické dopady zjištění, že ve svých vlastních zemích používáme technologii, která se může vymknout kontrole, nejen tím, že v určitých oblastech vyhladí minulost nebo zničí přítomnost, ale i tím, že záludně zasáhne i budoucnost všech těch, kteří žijí v sousedství těchto elektráren i ve vzdálenějším okolí. Nemyslím si, že tak činíme, když hovoříme o zátěžových testech, pane Oettingere. Musíme být mnohem upřímnější a měli bychom přiznat, že jsme zde v Evropské unii často museli řešit situace hraničící s tavením jaderného odpadu v elektrárnách, které provozujeme. Dovolte mi uvést krátký seznam: elektrárna Tihange v Belgii, Civaux ve Francii, Philippsburg v Německu, Kozloduj v Bulharsku, Paks v Maďarsku, Brunsbüttel v Německu, kde došlo k výbuchu vodíku, Forsmark ve Švédsku, Barsebäck ve Švédsku, Blayais ve Francii, Krümmel v Německu - to je seznam nejvýznamnějších nehod, k nimž z řady různých důvodů došlo po Černobylu a kdy jsme byli velice blízko tavení jaderného paliva.
<P>
Jak se máme stavět ke skutečnosti, že by k tavení jaderného paliva mohlo dojít v každé elektrárně, kterou provozujeme? Máme to řešit zátěžovými testy? Podle mého názoru jsou tyto testy relevantní pouze tehdy, pokud na jejich základě vyhotovíme plán stanovující, kterých elektráren a jakých konkrétních rizik se zbavíme nejdříve, až se k této vysoce rizikové technologii budeme obracet zády. Pokud je záměrem těchto zátěžových testů ujistit veřejnost a opět naznačovat, že u nás v Evropě nemohou nikdy nastat situace, které nyní zažívá Japonsko, pak se domnívám, že jsou tyto testy špatné. Ostatně bychom velice uvítali, kdybychom měli příležitost se vyslovit při rozhodování o tom, kdo zátěžové testy stanoví - tuto záležitost nemohou mít na starost samotní provozovatelé jaderných elektráren - a také kdo bude testy provádět a vyhodnocovat. Doposud zodpovědné orgány se příliš často obracely k problémům v evropských elektrárnách zády a schválily elektrárny, které nikdy neměly projít postupem posuzování shody, tak jak to dovolil Euratom například v případě elektrárny Belene a Mochovce.
<SPEAKER ID="141" NAME="Bairbre de Brún" LANGUAGE="GA">
Paní předsedající, jako ostatní řečníci bych chtěla vyjádřit upřímnou soustrast lidem postiženým tragédií v Japonsku, tragédií, jež stále trvá. Musíme udělat vše, co je v našich silách, abychom obyvatelům Japonska pomohli.
<P>
Pokud jde o ponaučení, které si musíme v Evropě vzít, je nyní nejaktuálnějším bodem na pořadu jednání samozřejmě otázka jaderné bezpečnosti, zvláště v souvislosti se "zátěžovými testy", které mají být provedeny v jaderných elektrárnách v Evropě. To, co se přihodilo v Japonsku, má vážné dopady na budoucí energetickou politiku EU.
<P>
Humanitární katastrofa ukazuje na důležitost posunu k bezjaderné Evropě. Potřebujeme moratorium na jadernou energetiku a je zapotřebí podstatně investovat do udržitelné a obnovitelné energie. Také je nutno přezkoumat regulační systém jaderné bezpečnosti.
<SPEAKER ID="142" NAME="Fiorello Provera">
jménem skupiny EFD. - (IT) Paní předsedající, dámy a pánové, také chci vyjádřit své soucítění a obdiv k důstojnosti, statečnosti a soudržnosti, jakou projevují obyvatelé Japonska tváří v tvář katastrofě, jaká je z hlediska rozsahu a vážnosti pro svět neobvyklá. Chování japonských obyvatel je pro všechny skutečně inspirativní a Japonci si zaslouží naši pomoc.
<P>
Ponaučení, které si z této zkušenosti musíme vzít, je to, že je potřeba posílit evropský systém civilní ochrany užší koordinací akcí a větší dostupností lidí a prostředků tak, abychom mohli v případě katastrofy jednat rychle.
<P>
Pokud jde o využívání jaderné energie, bylo by chybou se při diskusi o tomto tématu nechat unášet emocemi spojenými se současnými událostmi: na to je to téma příliš důležité a je třeba k němu přistupovat vědecky. Je naprosto správné posílit bezpečnostní opatření u elektráren stávající a budoucí generace a odstavit ty, které jsou starší a více rizikové, ale musíme zabránit politickému zneužití a být obezřetní a pragmatičtí, jak řekl pan Brok. Měli bychom mít na paměti, že ve stejné fukušimské oblasti se při zemětřesení protrhla přehrada a způsobilo to mnoho ztrát na životech, ale nevede nás to k tomu, abychom rušili přehrady nebo nestavěli nové. Proto vyzývám k opatrnosti, pozornosti a otevřenosti vůči budoucnosti.
<SPEAKER ID="143" NAME="Bruno Gollnisch" AFFILIATION="NI">
(FR) Paní předsedající, strašné neštěstí, které postihlo oblast Tōhoku na severovýchodě Japonska, přirozeně ve všech Evropanech vyvolalo soustrast a soucit. Vedle těchto pocitů se samozřejmě musíme účastnit záchranných akcí, protože, jak se domnívám, situace zdaleka není v Japonsku stabilizovaná. Japonsko je obdivuhodná země, velice důstojná, silná a odvážná, vědomá si svých povinností, nicméně stejně jako všude jinde i tam má byrokracie účinky, které mohou iniciativy paralyzovat.
<P>
Jedno z ponaučení, které je třeba si z této katastrofy vzít, je, že nejúčinnější pomoc v nouzi je nakonec ta, která přichází po moři. Samozřejmě to vyžaduje existenci dostatečného příslušenství poblíž.
<P>
Situace není stabilizována a mnoho lidí bez domova stále trpí zimou a hladem. Domníváme se, že ponaučení z této tragédie jsou následující: zaprvé, vždy se stane to nejhorší, nakonec se přihodí vždy to nejhorší. Titanik byl postaven jako nepotopitelná loď. Říkalo se o ní: "Ani sám Bůh ji nemůže potopit." Potopila se však při své první cestě, i přes své vodotěsné komory, protože inženýři nepředpokládali, že může dojít k trhlině takových rozměrů.
<P>
Vždy tedy dojde k tomu nejhoršímu, zemětřesení a tsunami, to byl samozřejmě ten nejhorší scénář. Nicméně dojde k dalším zemětřesením, dojde k velkému zemětřesení v Kantó, které očekáváme každou chvíli. Může nastat zemětřesení v Kalifornii, v Itálii nebo v Karibské oblasti. Jak bylo řečeno, musíme tedy na to být připraveni a posílit civilní ochranu.
<P>
Druhé a poslední ponaučení je, že přesto nesmíme podlehnout panice. Není možné po nás požadovat, abychom se vzdali jaderné energie, protože radioaktivní odpad je nebezpečný, a zároveň nám říkat, že bychom měli přestat používat fosilní paliva, protože CO2 se uvolňuje do atmosféry. Bude třeba si vybrat.
<SPEAKER ID="144" NAME="Sandra Kalniete" AFFILIATION="PPE">
(LV) Paní předsedající, neštěstí, které postihlo obyvatele Japonska, je nesmírné. Chtěla bych, aby bylo zaznamenáno mé hluboké soucítění s rodinami postižených a mrtvých a s jejich blízkými. Ušlechtilost a vyrovnanost obyvatel Japonska v tomto utrpení si zaslouží ten největší respekt a je příkladem celému světu. Japonsko čelí naléhavému úkolu obnovit svá zničená území, což bude vyžadovat významné finanční prostředky, včetně soukromých investic. Proto vyzývám, aby bylo na summitu Evropské unie a Japonska naplánovaném na 25. května přijato rozhodnutí zahájit jednání o dohodě o volném obchodu mezi Evropskou unií a Japonskem. Tato dohoda by měla přinést užitek oběma stranám; měla by oběma partnerům zajistit rovné podmínky přístupu na trh, jak v toku zboží a služeb, tak ve vztahu k zemědělským výrobkům. Dohoda o volném obchodu by se mohla stát jedním z nástrojů pro "třetí otevření" Japonska, jak to obrazně popsal japonský předseda vlády, pan Kan. Neštěstí vyvolané tsunami v jaderné elektrárně Fukušima vyvolalo vážný poplach po celém světě. Musíme se sklonit v úctě a vděčnosti k hrdinům, kteří pracují v ohrožení vlastního života na stabilizaci situace v jaderném reaktoru. Zkušenost, kterou nyní získávají japonští inženýři a znalci jaderné energetiky v oblasti předcházení nehodám, je jedinečná. Je důležité, aby se svět z této zkušenosti poučil. Zkušenost z Fukušimy musí sloužit lidem tím, že se stane základem pro testování jaderných elektráren a pro rozvoj lepších bezpečnostních kritérií. Závěrem chci opět potvrdit, že Evropská unie musí učinit vše, co je v jejích silách, aby pomohla Japonsku, jednomu z našich nejbližších partnerů. Děkuji vám.
<SPEAKER ID="145" NAME="Nessa Childers" AFFILIATION="S&amp;D">
Paní předsedající, po tragických událostech, které se udály v Japonsku před 12 dny, se objevila dvě témata. Prvním byla japonská reakce, jež byla z hlediska strukturální připravenosti ve městech, rychlé reakci pohotovostních jednotek a inspirativní nezlomnosti prokázané obyvateli Japonska příkladná a měla by být vzorem pro ostatní země, ve kterých existuje riziko zemětřesení. Druhým tématem však byl radioaktivní spad z Fukušimy, což je složitější.
<P>
Japonsko se z těchto událostí bezpochyby rychle poučí, Evropa si však musí také vzít ponaučení a v naší reakci je možné se zaměřit na dvě oblasti. První je bez pochyby zajistit bezpečnost jaderných elektráren, které jsou v provozu v EU. Vítám plány na testy a chtěla bych zdůraznit, že musí vyústit ve společná pravidla členských států pro bezpečnost jaderných elektráren a pro skladování vysoce toxického jaderného odpadu. To je zvláště důležité v mém volebním obvodu ve východním Irsku. Největší množství tohoto materiálu je uskladněno v jaderné elektrárně Sellafield v Anglii, pouze 280 kilometrů od irského hrabství Louth.
<P>
Naše druhá odpověď by se měla týkat budoucnosti jaderných elektráren jako celku. V tomto ohledu je třeba se shodnout na jasném zastavení výstavby nových jaderných elektráren. Pro zajištění stálé dodávky dostatečné energie pro EU musí být také schváleny investice do výroby obnovitelné energie a zvýšená energetická účinnost.
<SPEAKER ID="146" NAME="Johannes Cornelis van Baalen" AFFILIATION="ALDE">
Paní předsedající, schvaluji slova svých kolegů z Delegace pro vztahy s Japonskem - pana Gollnische a paní Kalnieteové -, slova vyjadřující respekt a soucítění s Japonci. Musíme se však také poučit, a to znamená, že tato potenciální jaderná katastrofa by měla mít mezinárodní rozměr. Musí existovat absolutní transparentnost. Musíme zjistit, proč se nepřihlíželo k varování Mezinárodní agentury pro atomovou energii; o tomto varování neproběhla diskuse. Měli bychom zjistit, co se stalo.
<P>
Souhlasím se všemi ostatními, kteří tvrdí, že bychom měli spojit své síly při rekonstrukci. Dohoda o volném obchodu má tedy zvláštní význam a měli bychom ji uzavřít co možná nejdříve.
<SPEAKER ID="147" NAME="Mirosław Piotrowski" AFFILIATION="ECR">
(PL) Paní předsedající, jakožto člen Delegace pro vztahy s Japonskem Evropského parlamentu bych chtěl nejdřív vyjádřit svůj soucit a solidaritu s japonským národem vystaveným této obrovské katastrofě. Vyžádala si bezmála 10 000 lidských životů, přes 16 000 lidí se postrádá a tato čísla se neustále mění. Zemětřesení a tsunami způsobilo nepředstavitelné škody. Ztráty se již odhadují na 300 miliard USD.
<P>
I když Japonsko nepožádalo Evropskou unii o pomoc, nemůžeme tváří v tvář tak závažné tragédii zůstat nečinní. Největší obavy vyvolává poškození jaderné elektrárny ve Fukušimě. Podle názorů některých odborníků je situace vážná a může vyústit v opakování toho, to se přihodilo po Černobylu. Prohlášení maďarského předsednictví a paní Ashtonové ohledně humanitární a odborné pomoci by se co nejdříve mělo proměnit v činy v úzké spolupráci s japonskou vládou.
<SPEAKER ID="148" NAME="Claude Turmes" AFFILIATION="Verts/ALE">
(DE) Paní předsedající, ještě před 14 dny napsala japonská společnost Toshiba a ostatní společnosti, které postavily jaderné elektrárny, ve svých reklamních brožurách, že mají nejbezpečnější jaderné elektrárny na světě - to k tvrzení, že my v Evropě máme jistě nejbezpečnější atomové elektrárny.
<P>
Domníváme se, že tato mimořádně závažná a tragická nehoda v Japonsku by měla jasně ukázat, jak absurdní je porovnávat jaderné elektrárny s větrnými farmami, energetickou účinností nebo slunečními elektrárnami, když se diskutuje o boji proti změně klimatu. Navíc, tato myšlenka ohledně technologií s nízkým objemem emisí CO2 je jednoduše špatná. Je třeba se dívat na celkové riziko všech technologií. Moje první konkrétní otázka na vás, pane Oettingere, je následující: není nejvyšší čas, abyste do plánu pro energetiku do roku 2050 zahrnul alespoň jeden scénář, který by jednoduše ukázal, čeho dosáhneme spojením 100 % obnovitelné energie s energetickou účinností? To je to nejmenší, co evropští občané očekávají.
<P>
Pokud jde o zátěžové testy, podporujeme je, ale musí být povinné a musí být evropské. První zátěžový test bank byl přesmíru manipulován vnitrostátními orgány a v důsledku bylo vyloučeno několik bank. Museli jsme uskutečnit druhé kolo zátěžových testů, abychom věci napravili. Druhým klíčovým prvkem je "nezávislý odborný posudek". Paní Lauvergeonová ze společnosti Areva a pan Teyssen ze společnosti E.ON, úředníci Euratomu z Komise, odborníci na jadernou energetiku z Vídně a samozřejmě všechny vnitrostátní dozorčí orgány v oblasti jaderné energetiky, ti všichni jsou předpojatí. Ani vnitrostátní orgány nepřipustí, že bezpečnostní testy vykonané před šesti měsíci již nejsou správné. Jinými slovy, potřebujeme nezávislé odborníky. Jinak se vystavujete nebezpečí, že uslyšíte pouze předpojaté názory.
<P>
Mám již jen jednu poznámku. Doporučoval bych být opatrný, pane Oettingere, když ukazujete na pana Sarkozyho jako na velkého vítěze v boji za celosvětovou jadernou bezpečnost. Na vašem místě bych byl o něco zdrženlivější.
<SPEAKER ID="149" NAME="Sabine Wils" AFFILIATION="GUE/NGL">
(DE) Paní předsedající, Japonsku stále hrozí tavení jaderného paliva. Radiace z jaderné elektrárny ve Fukušimě dramaticky stoupá. Je to další hrozná ukázka toho, jak je nemožné kontrolovat jadernou energii. Proto vyzýváme k okamžitému upuštění od jaderné energetiky. Ta plní pokladny energetických společností, ale když dojde k neštěstí, platí za ně lidé. Z tohoto důvodu musí EU okamžitě provozovatelům jaderných elektráren uložit povinné ručení. Musí být dostatečně pokryty veškeré škody na zdraví, majetku a ostatních aktivech ve všech členských státech. Evropská unie by konečně měla zastavit propagování jaderné energetiky a ukončit platnost Smlouvy o Euratomu. Miliardové částky od daňových poplatníků se stále nalévají do nebezpečných, vysoce rizikových technologií a bezpečné alternativy, jako obnovitelné energie, jsou dosud nedostatečně financovány.
<SPEAKER ID="150" NAME="Mario Mauro" AFFILIATION="PPE">
(IT) Paní předsedající, dámy a pánové, myslím, že by byla vážná chyba, kdybychom tuto debatu vedli jako soudní proces proti rizikům moderní doby. Musíme uznat, že věda a technologie nám umožňují žít déle, za lepších podmínek, žít s jistějšími vyhlídkami, a vzít v úvahu, že se zlepšily podmínky potravinové bezpečnosti, že se zlepšily podmínky systémů sociální péče, že se zlepšily podmínky našeho světa hledícího do budoucnosti, a to právě proto, že tento svět mohl používat a využívat vědu a technologii.
<P>
Toto stanovisko samozřejmě není bez rizik, ale tato rizika můžeme překonat, pokud dokážeme spojit síly a řešit problémy, kterým každodenně čelí mezinárodní společenství. Zvláště pan Brock to správně vystihl, když řekl, že v našem vztahu k věcem existuje tajemství, díky němuž si uvědomujeme, že neovládáme vše, že ať už jsme dosáhli jakéhokoliv pokroku, neznáme odpověď na všechny problémy, které před lidi staví příroda a síla tohoto zemětřesení nám přesně toto připomíná. Je velice pravděpodobné, že nižší úroveň vědy a technologií vedla před nedávnou dobou, nebo před 100 lety, například v Messině, k událostem, které měly za následek více než 100 000 obětí na životech i při mnohem menší intenzitě zemětřesení.
<P>
To by nám mělo dát jasný signál pro budoucnost: věda a technologie jsou nástroje a vyplatí se jich plně využívat. A v rámci naší společné práce, kterou konáme jako orgány, se tedy vyplatí rozhodnout, zda v současnosti máme řešení pro to, jak v budoucnosti pokračovat následně po dnešním atomovém věku, nebo zda musíme nadále brát tyto nástroje v úvahu v dlouhodobém výhledu, abychom umožnili další rozvoj, který všichni potřebujeme.
<P>
Dnes jsme však vyzýváni, abychom učinili něco zcela jiného, zejména abychom začali jednat v souvislosti s bolestí a potřebami jednoho národa. Moc o tom v tomto Parlamentu neslyším, protože jsme všichni zaujatí politickou diskusí, která se snaží předčasně řešit problémy, které nejsou na pořadu dne.
<SPEAKER ID="151" NAME="Daciana Octavia Sârbu" AFFILIATION="S&amp;D">
(RO) Paní předsedající, krize, jež se nyní v Japonsku vyvíjí, vyvolává obavy ohledně bezpečnosti jaderných elektráren po celém světě. Je naší povinností se ptát sebe sama, nakolik odolné a bezpečné jsou jaderné elektrárny postavené na našem území.
<P>
Pocházím z Rumunska a občané mé země mají oprávněné obavy, pokud jde o bezpečnost jaderné elektrárny Cernavodă, zvláště když se v poslední době v tisku objevilo na toto téma mnoho pochybností.
<P>
Pevně věřím, že nejenom v Rumunsku, ale i v řadě členských států by široká veřejnost ráda věděla, zda jsou přiměřeně ochráněni v případě přírodních katastrof, jež by mohly mít dopad na jaderné elektrárny.
<P>
Minulý týden Německo rozhodlo, že provede podrobnou kontrolu svých systémů výroby jaderné energie. Ve světle událostí v Japonsku je naprosto nutné uskutečnit naléhavý přezkum bezpečnostní situace v jaderných elektrárnách po celé Evropské unii. Všechny členské státy by měly nad těmito elektrárnami vykonávat přísnou a naprostou kontrolu.
<P>
Evropská komise musí nejen zajistit, že bude směrnice o jaderné bezpečnosti řádně prováděna, ale společně s příslušnými orgány ve členských státech stav těchto jaderných elektráren i zblízka monitorovat.
<P>
Tragická situace v Japonsku nás opět upozorňuje na to, že musíme udělat vše, co je v našich silách, abychom vytvořili mechanismy rychlé reakce pro řešení katastrof.
<SPEAKER ID="152" NAME="Charles Goerens" AFFILIATION="ALDE">
(FR) Paní předsedající, pár slov o Japonsku. Zaprvé, musíme udělat vše pro to, abychom ulevili v utrpení obyvatelům Japonska, kteří si zaslouží veškerý náš soucit a solidaritu.
<P>
Zadruhé, ke dvěma přírodním katastrofám - zemětřesení a tsunami - se přidala třetí katastrofa, tentokrát jaderná, a tedy zapříčiněná člověkem. Vše, co o této otázce bylo řečeno, lze shrnout do jednoho výrazu: přerušení vývoje. Ano, stojíme před změnou paradigmatu, kterou lze stručně vyjádřit ve dvou otázkách: co máme změnit a, zadruhé, co můžeme změnit nejdříve v oblasti výroby energie?
<P>
Můžeme si být jisti, že pokud by nám takříkajíc došla fosilní paliva a jaderná energie, velice rychle bychom si mohli udělat přesnější představu o potenciálu rozvoje obnovitelných energií. Očekáváme od Evropské unie, že v této otázce svou strategii upraví. Aby se tak stalo, potřebuje Unie vizi, silnou vůli a podrobný plán.
<SPEAKER ID="153" NAME="Bas Eickhout" AFFILIATION="Verts/ALE">
(NL) Paní předsedající, chtěl bych nejprve poblahopřát panu Oettingerovi k dobrému začátku. Skutečně jste se minulý týden vydal bleskově vzhůru, ale od té doby jste se zase, zdá se, snesl dolů. Nyní však opravdu musíte toto vyřešit a vyjasnit své stanovisko, protože minulý týden jste řekl, že bychom měli debatovat o Evropě bez jaderné energie. Od té doby jste to nezopakoval, přestože by toto mělo být předmětem naší nynější diskuse. Čas a opět mnoho studií, vědeckých studií, ukázaly, že můžete dosáhnout svých environmentálních cílů bez používání jaderné energie. Je možné, aby celá Evropa fungovala pouze s udržitelnou energií. To by mělo být předmětem naší dnešní debaty.
<P>
Být pro nebo proti jaderné energii je věcí politické volby. Neměli bychom muset zdůvodňovat, proč jsme proti jaderné energii. Důvody by měli uvést ti, kteří jsou pro jadernou energii. Proto jsou důležité zátěžové testy.
<P>
Mám na vás dvě otázky, pane Oettingere, dvě důležité otázky. Především: jakým způsobem stanovíme kritéria? Jak zajistíme, aby byla nezávislá? Zadruhé, co se stane, když některá jaderná elektrárna zátěžovým testem neprojde? Co pak bude následovat?
<SPEAKER ID="155" NAME="Lena Kolarska-Bobińska" AFFILIATION="PPE">
(PL) Pane předsedající, pane komisaři, události v Japonsku se nás všech hluboce dotkly. Vzdáváme hold lidem, kteří - v nebezpečí života - řeší dopady tří událostí, které nastaly zároveň - zemětřesení, tsunami a nehoda v jaderné elektrárně. Vzbudily velké soucítění a při tom také vyvolaly diskusi, které jsme nyní v Evropě svědky, o budoucnosti jaderné energetiky a o evropské energetické strategii. Nedávno jsme schválili energetickou strategii pro Evropu do roku 2020. V této chvíli je tato strategie v jistém smyslu oslabena, i když v ní jadernou energii akceptujeme. Tvrdíme v ní, že by tato energie jednoduše měla splňovat přísné bezpečnostní podmínky. Nicméně jde o přijatelnou část energetického mixu řady zemí.
<P>
Zdá se mi, že by tato diskuse měla také zlepšit evropskou spolupráci v oblasti energetiky - a o to jsme ve své zprávě žádali. Dnes musíme nejenom zlepšit bezpečnostní podmínky, musíme také posílit Evropské společenství pro atomovou energii a vydat se směrem k Evropskému energetickému společenství. Evropská komise musí vyvíjet nátlak na lepší spolupráci mezi členskými státy a na zevropštění jaderné politiky. Zátěžové testy by neměly být dobrovolné - některé země je uskuteční, pokud budou chtít, jiné ne. Musí to být součástí utváření toho, co by mělo nakonec představovat společnou politiku v oblasti jaderné energie.
<P>
Měli bychom také podporovat nové technologie. Celá evropská energetická strategie je založena na decentralizaci a diverzifikaci. V tom případě bychom měli přemýšlet o podpoře malých a středně velkých jaderných reaktorů. Stojí méně, sestávají z modulů a důsledkem toho mohou být snáze testovány z hlediska bezpečnosti. Možná bude tato forma přijatelnější pro veřejné mínění, protože tento typ energie nebudeme moci zcela zrušit.
<SPEAKER ID="156" NAME="Zigmantas Balčytis" AFFILIATION="S&amp;D">
(LT) Pane předsedající, Japonsko zažilo přírodní katastrofu nepředstavitelné síly a jadernou havárii. Obyvatelé Litvy aktivně shromažďují finanční prostředky a pokouší se veškerým možným způsobem přispět k pomoci obětem v zemi. Pamatujeme si a vždy si i pamatovat budeme na bolestné následky jaderné katastrofy v Černobylu, které obyvatelé tohoto regionu stále pociťují i po třech desetiletích. Neštěstí v Japonsku nás nutí, abychom znovu zvážili otázku jaderné bezpečnosti. Nemůžeme mít kontrolu nad přírodními pohromami, měli bychom tedy alespoň zajistit, aby přírodní katastrofy nezpůsobovaly dodatečné a zvláště nepříjemné jaderné havárie. Souhlasím s přezkumem stávající infrastruktury a s vytvořením nových možností, ale musíme důkladně prozkoumat, co se přihodilo v japonské jaderné elektrárně, zejména ve světle předchozí události v Černobylu. Musíme dosáhnout závěrů a přijmout opatření, která nám umožní významně posílit jadernou bezpečnost po celé Evropě.
<SPEAKER ID="157" NAME="Chris Davies" AFFILIATION="ALDE">
Pane předsedající, mé obavy ve věci jaderného průmyslu zastínily obavy ze změny klimatu a nyní se domnívám, že jaderná energetika nám může pomoci při našem boji proti globálnímu oteplování. Bylo tomu tak před událostmi v Japonsku a je tomu tak i nyní. Samozřejmě si musíme vzít ponaučení. Existují problémy s koncepcí, nepřiměřenou regulací, nedostatečnou nezávislostí a samozřejmě: nestavte jaderné reaktory v oblastech, kde dochází k zemětřesením.
<P>
Ale žijeme ve světě rizik; v našich městech jsou chemické továrny, všechny představují obrovská potenciální rizika, žijeme s nimi. Po desetiletí dochází ke strašným vlakovým neštěstím; důsledkem toho však není uzavření železnic. Bereme si ponaučení; používáme je a zlepšujeme bezpečnost. To musíme udělat i s jaderným průmyslem.
<SPEAKER ID="158" NAME="Romana Jordan Cizelj" AFFILIATION="PPE">
(SL) Pane předsedající, pokud to myslíme s našimi cíli v oblasti klimatu vážně, pak zůstane jaderná energie součástí našeho energetického mixu. Proto nesmí být naše diskuse ideologické. Především potřebujeme odpovědi na četné otázky, jako například na to, jaký byl hlavní důvod neštěstí a jak mu šlo zabránit? Selhaly systémy zodpovědnosti, provádění a dozoru? Byla bezpečnostní kultura v jedné z jaderných elektráren slabá? Jaké jsou možnosti bezpečnějšího skladování spotřebovaného jaderného paliva? Byl regulační orgán příliš slabý na včasnou akci? A tak dále. Na tyto otázky potřebujeme znát odpovědi a pak budeme moci přijmout zodpovědná politická opatření.
<P>
Co to ve skutečnosti znamená, přijmout zodpovědná politická opatření? Musíme dosáhnout sociální dohody o přijatelných technologiích, zejména o roli jaderných elektráren. Musíme zajistit, aby byla prováděna zásada "bezpečnost na prvním místě". Musíme sestavit legislativní rámec, který by poskytl odpovídající finanční a lidské zdroje pro bezpečný provoz komplexních technologií. Musíme usnadnit rozvoj vynikajících a nezávislých odborníků na jadernou energetiku, neustálou odbornou přípravu v této oblasti a přesun znalostí ze starších na mladší generace. Musíme posoudit kompetenci a nezávislost regulačních orgánů, které hrají klíčovou roli při zajišťování kultury bezpečnosti, a musíme zajistit bezpečnou likvidaci vysoce radioaktivního odpadu a spotřebovaného jaderného paliva.
<P>
Na závěr bych chtěla zmínit společná bezpečnostní kritéria. Dnes všichni souhlasíme s tím, že je skutečně potřebujeme, ale vzpomeňte si na rok 2009, kdy jsme diskutovali o směrnici o jaderné bezpečnosti. I tenkrát Evropský parlament potvrdil společná evropská kritéria, která Rada bohužel neschválila. V té době Evropský parlament dokázal, že jedná správně. Myslím si tedy, že je nejvyšší čas, aby byly Evropskému parlamentu přiděleny větší pravomoci v oblasti jaderné energie, a musíme dosáhnout interinstitucionální dohody, abychom měli pravomoc v této oblasti spolurozhodovat.
<SPEAKER ID="159" NAME="Ildikó Gáll-Pelcz" AFFILIATION="PPE">
(HU) Pane předsedající, zaprvé bych chtěla vyjádřit svou hlubokou soustrast, za druhé úctu k obyvatelům Japonska a japonskému národu a zatřetí svůj největší obdiv a uznání vůči japonským hrdinům, kteří v této chvíli pracují v elektrárně. Stala se tragédie, která bude navždy zapsána do historie Japonska a světa. Země postižená katastrofou požádala o pomoc Evropské unie v rámci předběžné koordinace pomoci nabízené členskými státy.
<P>
Rychlá reakce Komise byla potěšující, stejně jako to, že Komise potvrdila, že poskytne veškerou možnou pomoc Japonsku a téměř půl milionu lidí pobývajících v dočasných přístřeších po ničivém zemětřesení a tsunami. Pevně věřím, že navíc musí být učiněno vše pro zamezení následkům neštěstí a obnovu životních podmínek. Zároveň bych však chtěla vyslovit názor, že není šťastné srovnávat tento druh tragédie a podobná neštěstí s používáním jaderné energie. Jaderné elektrárny však musí být přirozeně vybaveny těmi největšími bezpečnostními systémy a musí pak být neustále kontrolovány v souladu s těmi nejpřísnějšími předpisy.
<P>
Návrh Komise zorganizovat širokou evropskou konzultaci je třeba uvítat. Rovněž podporuji - protože se domnívám, že je to zapotřebí -, aby Komise připravila pokyny, které by položily základy dobře fungujícího bezpečnostního systému koordinovaného na evropské úrovni a zaručily stálou bezpečnou výrobu jaderné energie v budoucnosti. Chování japonského lidu je příkladné a je pro nás vzorem. Jsem pevně přesvědčena o tom, že si zaslouží veškerou pomoc. Děkuji, pane předsedající.
<SPEAKER ID="160" NAME="Edit Herczog" AFFILIATION="S&amp;D">
(HU) Pane předsedající, pane komisaři, dámy a pánové, dnes jsme všichni tak trochu Japonci. I uprostřed přírodní katastrofy musíme připustit, že jaderná bezpečnost má lidskou tvář. Plánování, výstavba, provoz, demontáž a - jako nyní ve fukušimské elektrárně - řešení nehod jsou zkouškou síly lidských znalostí a obětavosti. Evropský zátěžový test je pro nás důležitým krokem pro naplánování si toho, co bylo doposud směrem do budoucnosti nepředstavitelné. Pane komisaři, nejlépe vzdáme fukušimským pracovníkům hold, jestliže do evropského odborného a politického rozhodování zapojíme evropské experty. Tito pracovníci v jaderné energetice, jejichž oddanost a znalosti jsou nepostradatelné, by se měli na procesu podílet.
<P>
Je velice důležité, aby byly znalosti v oblasti jaderné energetiky ve střednědobém horizontu zachovány a šířeny, protože jde o skutečnou záruku bezpečnosti. Navíc bych chtěla opět upozornit na to, co řekla paní Ulvskogová. Jaderný výzkum a rozvoj musí přinést lepší odpovědi než doposud, pokud jde o způsob zpracování jaderného odpadu a jeho všudypřítomné 60leté historie. Děkuji za pozornost.
<SPEAKER ID="161" NAME="Paul Rübig" AFFILIATION="PPE">
(DE) Pane předsedající, chtěl bych poděkovat panu komisaři Oettingerovi, že k této otázce přistupuje tak vážně a zodpovědně.
<P>
Měli bychom zvážit, zda by nemělo být Sdružení západoevropských regulačních orgánů pro jadernou energii (WENRA) povýšeno na pozici evropského regulačního orgánu pro 27 členských států. Měli bychom si rozmyslet, zda by normy Mezinárodní agentury pro atomovou energii (IAEA) měly být právně závazné a zda by tento nový regulační orgán měl dostat pravomoc nařídit okamžité zastavení provozu v případě nedodržování norem. Měli bychom rovněž zvážit, zda reformovat smlouvy o Euratomu z hlediska bezpečnostních předpisů, i pokud jde o otázku pokrytí nákladů na odstavení z provozu a konečné uskladnění, kterou je třeba nyní vyřešit.
<P>
Domnívám se, že jde o citlivé téma. Musíme využít příležitosti zde v Evropě a provést vzájemné hodnocení a ustanovit nejmodernější normy, aby nebylo dále ohrožováno zdraví obyvatel.
<SPEAKER ID="162" NAME="David Martin" AFFILIATION="S&amp;D">
Pane předsedající, samozřejmě vítám rychlou pomoc, kterou jsme poskytli Japoncům v jejich nouzi, a vítám a sdílím vyjádřený soucit s japonskými obyvateli. Nicméně, nemohu si pomoci, upřímnost našich komentářů o solidaritě poněkud tlumí jednání některých členských států.
<P>
Čtu v novinách, že španělská vláda naléhá na to, aby bylo zboží z Japonska podrobně kontrolováno z hlediska radiace; že nizozemská vláda varovala pracovníky v přístavech, aby zacházeli obezřetně se všemi kontejnery z Japonska; že francouzská vláda vyzvala ke kontrole veškerého dovozu; a že německé úřady požadují náhodné kontroly veškerého zboží z Japonska, včetně automobilů. Toto zboží opustilo Japonsko před dvěma nebo třemi týdny - a v některých případech před dvěma nebo třemi měsíci - před zemětřesením.
<P>
Takové jednání vyjadřuje málo solidarity a soucítění a chci požádat Radu a Komisi, aby se pokusily jednat se členskými státy a řekly jim, že pokud skutečně chtějí vyjádřit svou solidaritu, neměly by takto panikařit.
<SPEAKER ID="163" NAME="Fiona Hall" AFFILIATION="ALDE">
Pane předsedající, jsem překvapená, že se zdá pan komisař tolik optimistický ohledně toho, že za pár dní bude situace ve Fukušimě pod kontrolou, když odborníci na jadernou energetiku mluví o týdnech a měsících; mezitím elektrárna stále vyzařuje radiaci, která se nadále dostává do dodávek potravin i vody.
<P>
Vítám výzvu k zátěžovým testům, ale ty nevyřeší důležitější záležitosti. Otázkou je: chceme přijmout narůstající rizika jaderné energetiky ve světě, kde stále více dochází ke komplexním přírodním katastrofám a extrémním událostem spojeným s počasím? Bezpečnost jaderných reaktorů zkrátka nemůže být plně zaručena v případě katastrofy velkého rozsahu jakéhokoliv rázu, při které dochází k mnoha poruchám, přerušení dodávek elektřiny, vody, komunikací, omezení fyzické dostupnosti. Otázkou je: skutečně chceme podstupovat takové riziko, když máme jiné alternativy?
<SPEAKER ID="164" NAME="João Ferreira" AFFILIATION="GUE/NGL">
(PT) Pane předsedající, chtěli bychom zde vyjádřit naši plnou solidaritu s japonským lidem a rovněž vyjadřujeme svou soustrast s oběťmi neštěstí, které zemi postihlo.
<P>
Víme, že toto neštěstí vyvolalo vážné nehody v jaderné elektrárně ve Fukušimě, jejichž následky nejsou ještě plně známy. Je pravda, že nehody v reaktorech této elektrárny byly důsledkem kombinace vysoce nepravděpodobných faktorů; nicméně k této kombinaci došlo a potenciálně by to mohlo nastat i v jiných jaderných elektrárnách.
<P>
Proto si musíme z toho, co se děje ve Fukušimě, vzít důležité ponaučení. Je naléhavě nutné přezkoumat, a v případě potřeby upravit nadbytečnosti v bezpečnostních systémech elektráren, zejména s ohledem na chladicí systémy.
<P>
Je nezbytné opětovně prověřit umístění stávajících jaderných elektráren, zejména pokud jde o riziko zemětřesení a tsunami. Nicméně je také potřeba vést ve společnosti širokou diskusi o energetické otázce, o našich současných a budoucích potřebách a jak je lze uspokojit, jak přehledně a zasvěceně řešit rizika, dopady, potenciál a omezení různých zdrojů energie.
<SPEAKER ID="165" NAME="Oreste Rossi" AFFILIATION="EFD">
(IT) Pane předsedající, dámy a pánové, zaprvé bych chtěl vyjádřit svou solidaritu s obyvateli Japonska, které postihla tak těžká katastrofa. Bylo překvapivé zjistit, že japonská technologie nedržela krok s událostmi, ke kterým v těchto oblastech neustále dochází. Udržovat v provozu technologicky zastaralou jadernou elektrárnu není jistě bezvýznamná záležitost a my bychom na základě toho měli uvažovat o evropském programu pro jadernou energii.
<P>
Nemůžeme si dovolit propadnout strachu a udělat dnes unáhlená rozhodnutí: potřebujeme obecnou dohodu o zabezpečení stávajících jaderných elektráren a o kontrole těch, které jsou ve výstavbě. Evropa musí pomoci japonskému lidu, nejen kvůli nouzové situaci, ale i kvůli pravděpodobné finanční krizi spojené s touto strašnou katastrofou.
<P>
V krátké době musí být učiněny kroky pro řešení hospodářského zpomalení v Tokiu a pravděpodobných dopadů na země, jež jsou s Japonskem nejvíce spojeny. Neměli bychom zapomínat, že již před tímto neštěstím byla vláda slabá a bez většiny v horní sněmovně, což znamená, že by v blízké době mohlo dojít k vládní krizi.
<SPEAKER ID="166" NAME="Angelika Werthmann" AFFILIATION="NI">
(DE) Pane předsedající, chtěla bych nejprve vyjádřit své soucítění se všemi, které postihla tato ničivá událost. Tragická nehoda v Japonsku vedla k jaderné katastrofě, jež je nyní nám všem známa. Evropa reagovala relativně rychle a jednotně a doufejme, že všichni zastánci jaderné technologie jsou si již vědomi toho, že radioaktivita nezná národních hranic a že příroda neuznává bezpečnostní normy, ať už jsou jakkoliv přísné. Zažili jsme Černobyl - s nezdařeným takzvaným zátěžovým testem - a nyní máme Fukušimu. Je na čase, aby příznivci jaderné energie postavili blaho a zdraví lidí a přírodní prostředí nad všechny finanční zájmy. Měli bychom zvážit postupné zastavení provozu po celé Evropě a podporovat obnovitelné energie.
<SPEAKER ID="167" NAME="Alajos Mészáros" AFFILIATION="PPE">
(HU) Pane předsedající, tsunami následující po zemětřesení v Japonsku bylo přímým důvodem neštěstí v jaderné elektrárně, z něhož se především stala záležitost bezpečnosti jak pro odborníky, tak pro veřejnost. Proto bylo učiněno správné rozhodnutí, aby naše jaderné elektrárny v provozu podstoupily přísné testy. Je jasné, že potřebujeme obsáhlou a důkladnou debatu, abychom dosáhli rozumného rozhodnutí ohledně budoucnosti jaderné energie. Musíme si také být vědomi toho, že po hrozné tragédii tohoto rázu budou mít lidé větší obavy, a právě proto musíme zajistit poskytování objektivních a pravdivých informací a zpřísnění bezpečnostních opatření.
<P>
Nicméně bych rád zdůraznil, že jaderné elektrárny v Evropě jsou vystaveny zcela odlišným faktorům životního prostředí než v Japonsku. V Evropě nehrozí nebezpečí tsunami ani tak silného zemětřesení, proto z této nešťastné tragédie nelze učinit přímé závěry. Naše stavby jsou připraveny na potenciální úder a jaderná energie může i v budoucnosti zůstat nedílnou součástí našich energetických zdrojů. Konečně bych chtěl vyjádřit svůj soucit a úctu k našim japonským přátelům. Děkuji vám.
<SPEAKER ID="168" NAME="Günther Oettinger">
člen Komise. - (DE) Pane předsedající, vážení poslanci, pozorně jsem poslouchal vaše příspěvky a chtěl bych vám poděkovat za objektivitu, kterou jste prokázali, jak ve vztahu k neštěstí, tak k jeho následkům. Slyšeli jsme projevy solidarity a soucitu i nabídky pomoci. K tomu nelze nic dodat. Pomáhá nám to v práci, kterou musí předsednictví Rady a Komise odvést.
<P>
Obecná otázka, o kterou tu jde, je reakce na katastrofu. Pokud se podíváme na Haiti a na Pákistán a ostatní místa, kde nedávno došlo k přírodním katastrofám, pak se domnívám, že sdělení Komise o důraznější evropské reakci na katastrofy, které schválila Rada v prosinci minulého roku, ukazuje, kudy dál. Musíme zlepšit spolupráci v rámci postupů reakce na katastrofy na evropské úrovni a musíme k tomu vyčlenit přiměřené finanční a lidské prostředky a rovněž musíme koordinovat úsilí na evropské úrovni. Nepochybuji o tom, že paní Georgievová předloží během tohoto roku Parlamentu a Radě konkrétní návrhy.
<P>
Pokud jde o energetickou politiku v Evropě a o ponaučení, jež je třeba si vzít z nových zpráv přicházejících z Japonska, domnívám se, že se musíme nejdříve poctivě podívat na fakta a skutečnost. Dovolte mi, abych uvedl příklad německé vlády a jejích koaličních stran; připomínám, že jsem členem jedné z těchto stran. Naše vláda oznámila významný posun. Sedm jaderných elektráren se nyní v Německu odstavuje. Tyto kroky byly kritizovány za to, že "nejsou příliš důvěryhodné", nebo že jsou "typickou ukázkou německého strachu". Myslím, že je třeba pamatovat na to, že respektování různých názorů by mělo být základem diskusí. Chci vyjádřit svůj respekt vůči Parlamentu, který před několika lety jasně podpořil trvalé používání jaderné energie v evropském energetickém mixu, ale který bezpochyby začal své stanovisko přehodnocovat. Zadruhé, chci vyjádřit svůj respekt vůči regulačním pravomocem EU. Znovu jsem velice pečlivě přečetl Smlouvu o Euratomu a také si zblízka prostudoval směrnici o jaderné bezpečnosti, schválenou Radou a Parlamentem v červnu předminulého roku. Směrnice činí mnoho formálních doporučení ohledně orgánů, jež mají být vytvořeny, ohledně informování a povinností podávat zprávy, ale příliš nenabízí nějaká konkrétní, věcná doporučení pro výstavbu nebo metody provozu, dokonce neuvádí ani ty nejobecnější údaje.
<P>
Jestliže Parlament dnes navrhne rozšíření evropských právních předpisů, jsem zcela připraven nečekat na zprávy od členských států v roce 2014 před předložením zprávy Komisi, ale budu naléhat na to, aby byla tato směrnice nejpozději do července letošního roku provedena do vnitrostátního práva - to je povinností členských států. Pak by bylo možné, poté co dostaneme další informace z Japonska a po komplexních zátěžových testech, zde v Bruselu během příštího roku - raději než později - diskutovat o návrhu Komise ohledně dalších, konkrétních, věcných požadavků pro jadernou bezpečnost.
<P>
Bylo řečeno, že musím "jednat rozhodně". Dovolím si však nesouhlasit. Budu důsledný ve vztahu k tomu, které pravomoci mi evropští zákonodárci dali a které mi nedali. Když i v těchto dnech slyším kritiku od několika vnitrostátních vlád za příliš dramatické hodnocení situace a ponaučení, které si z ní máme vzít, zatímco jiní říkají, že je nejvyšší čas, abych začal rozhodně jednat, pak dávám přednost střední cestě. Vždy jsem se cítil na střední cestě nejlépe. Když vás kritizují obě strany, pak možná opravdu jednáte dobře.
<P>
Mnohé ze 143 evropských jaderných elektráren budou za deset let stále v provozu, a pokud si to současné vlády nerozmyslí, bude mnoho z nich, i když ne všechny, v provozu i v desetiletí následujícím. Je tedy v našem zájmu klást důraz na nejvyšší bezpečnostní úroveň, nové normy a další omezení rizik u těch jaderných elektráren, které budou ve střednědobém a dlouhodobém výhledu stále v provozu.
<P>
Zadruhé, vycházím z toho, že budou v Evropě vystavěny nové jaderné elektrárny pod záštitou členských států, jejich vnitrostátních parlamentů a vlád. Pokud vezmeme v potaz referendum, které se má konat v červnu v Itálii, pak uvidíme, co nás čeká, a já zjišťuji, že kromě Německa žádný ze třinácti členských států, které provozují jaderné elektrárny, nezměnil v této otázce svou politiku. Sleduji zblízka debaty na vnitrostátní vládní a parlamentní úrovni a v médiích.
<P>
Musíme pochopit, že i když jde o evropskou otázku, má také celosvětový rozměr. Je v našem zájmu zajistit provádění nejvyšších norem nejen na našich územích, ale také po celém světě, jelikož jaderná energie bude v příštích desetiletích využívána na celém světě. Z tohoto důvodu vítám...
<P>
(Reakce z publika)
<P>
Pane Turmesi, skutečně se snažím zůstat klidný a objektivní. Navrhuji vám, abyste činil to samé. Když mi říkáte, abych nedůvěřoval panu Sarkozymu, mohu jen říci, že jsem zcela přesvědčen, že on předloží tento bod k diskusi na zasedání G-20. To samo o sobě je velký úspěch: o této otázce se bude jednat ve fóru za přítomnosti Američanů, Číňanů, Rusů a ostatních, kteří již provozují jaderné elektrárny, plánují, že postaví nové, nebo povolili velkým průmyslovým koncernům, aby v jejich zemích jaderné elektrárny postavily. Proto se domnívám, že opětovné posouzení rizik a vyšší bezpečnostní normy jsou podstatné, bez ohledu na to, zda někdo je pro jadernou energii či proti ní, protože jaderná energie zůstane součástí naší globální budoucnosti.
<P>
(Reakce z publika)
<P>
Neměli bychom se také vracet k diskusím, které proběhly před dvěma lety. K tomu nejsem ten pravý partner do diskuse. Můžete vyjádřit své názory, až tu budou mluvit jiné lidé. Nedomnívám se, že se s touto otázkou obracíte na správného úředníka.
<P>
Dovolte mi, abych se zaměřil na otázku plánu pro energetiku do roku 2050 a na kritiky, které jsme slyšeli ohledně toho, že tento plán nedostatečně podporuje a financuje obnovitelné zdroje energie. V tomto případě podceňujete váhu svých vlastních usnesení, i když se snažíme sledovat a zaručit dodržování těchto rozhodnutí. 20 % energie, které bude získáváno z obnovitelných zdrojů energie již za pouhých devět let, ve skutečnosti odpovídá 35 % v rozhodující oblasti, v oblasti výroby energie, o kterou jde především. Jsme na dobré cestě získat 35 % elektřiny z obnovitelných zdrojů energie - a členské státy se na tom podílejí - a obnovitelné zdroje energie předběhnou ve výrobě energie jadernou energii a uhlí za čtyři nebo pět let. To znamená, že směřujeme k tomu, že obnovitelné zdroje energie budou nejdůležitějšími zdroji elektřiny v Evropě. Své návrhy a scénáře pro plán pro energetiku do roku 2050představíme na konci jara. Kromě roku 2050, který se může zdát vzdálený, jsou však jiná důležitá data - jsou to roky 2025 a 2030, jinými slovy období, které si vyžaduje investice do infrastruktury a výrobních kapacit právě nyní. Nechci se tu v tomto bodě konkrétně zavazovat, ale do roku 2030 jistě překonáme podíl 35 % obnovitelných zdrojů energie, dosáhneme hodnoty nad 40 % či dokonce 60 % nebo někde mezi tím. Pokud tomu tak bude, pak nebude nikdo moci říkat, že se obnovitelným zdrojům energie nedostalo dostatečné podpory; obnovitelné zdroje energie budou hrát rozhodující roli v energetickém mixu ještě během našeho života.
<P>
(Přerušení paní Harmsovou)
<P>
Paní Harmsová, hovořím o plánu pro energetiku do roku 2050, zatímco vy hovoříte o časovém plánu snížení emisí oxidu uhličitého. To jsou dvě rozdílné otázky. Nesnížili jsme cíle pro rok 2020. Zůstávají beze změny - 20 %, pokud budeme jednat sami, 30 %, pokud se k nám připojí jiné země. Takové bylo vždy stanovisko Parlamentu, Rady a Komise a taková je nabídka předložená světu. Nezměnila se. Nyní hovoříme o "obnovitelných zdrojích energie", a v této oblasti dosáhneme více než 40 %. Vytvořili jsme tedy základ pro to, aby energetický mix již nebyl záležitostí pouze členských států, ale aby členské státy nesly 50% zodpovědnost, nebo o trochu větší. Zadruhé jsme také určili požadavky pro stanovení zásad udělování dotací a pro to, jakým způsobem mají být vytvořeny finanční a technické zdroje ve členských státech s naší pomocí.
<P>
Pane Turmesi, mohu vás ujistit, že ve scénářích bude vážně prozkoumáno to, co navrhovaly různé orgány, konkrétně posun ke 100% využívání obnovitelných zdrojů energie. Musíte se ovšem také podívat na právní předpisy, konkrétně na článek 194, který stanoví, že energetický mix je záležitostí členských států. Nepovažuji Lisabonskou smlouvu za Bibli, nicméně poskytuje mi parametry pro mou činnost, stanoví práva členských států. Tato práva si členské státy bedlivě střeží, ať už je to v Berlíně, Lucembursku, Paříži nebo Londýně.
<P>
Mám poslední připomínku. Velmi pozorně jsem poslouchal, co říkali pan Davies a pan Hall. Oba jsou členy stejné strany. Oba pocházejí ze stejného členského státu. Jak jsme však slyšeli, mají diametrálně odlišné názory. Respektuji to. Když malá strana ve velké zemi může vstřebat tak rozdílné názory, jaké vyjádřili tito vážení poslanci, a když ta samá strana byla proti jaderné energii ve své zemi před volbami, ale nyní po volbách s ní souhlasí, tak to i přesto respektuji. Ukazuje to však na ekologický, hospodářský a politický rozměr této otázky, vzhledem k němuž se stanoviska k ní budou vždy lišit. Část procesu je vždy ve své povaze globální.
<SPEAKER ID="169" NAME="Enikő Győri">
úřadující předsedkyně Rady. - (HU) Pane předsedající, pane komisaři, vážení poslanci, slibuji, že budu stručná. Soucit a chladná hlava jsou, jak se domnívám, dvě věci, které by nyní měly řídit naše jednání. Se soucitem můžeme pomoci Japoncům ve všem, co potřebují; můžeme je vyslechnout a začít jednat, kde to i oni považují za potřebné, a chladná hlava je potřeba k tomu, abychom přijali včas správná rozhodnutí ohledně naší vlastní budoucnosti. Neměli bychom rozhodovat o tak důležité otázce pod vlivem událostí. Jedna věc, jež je jistá, a nikdo v tomto Parlamentu to dnes nepopřel, je, že se musíme všemi svými silami snažit dosáhnout maximální bezpečnosti.
<P>
Je však naší povinností plně informovat občany, aby pochopili, o čem se diskutuje a kdy, o čem a jak rozhodujeme. Je velice důležité, abychom učinili závěry a vzali si ponaučení. Měli bychom přistupovat k událostem bez liknavosti, ale ani nejednat překotně a činit prohlášení, která za několik týdnů nebo měsíců nemusí nic znamenat. Pokud jde o zátěžové testy, jen bych chtěla zdůraznit, že na základě současných předpisů jsou dobrovolné. Někteří z vás se zmínili o změně právních předpisů, dnes platných rámců, což, jak pevně věřím, Evropská rada nevylučuje. Je potřeba toto vypracovat a předložit vhodný návrh. Není třeba spěchat, ale práce musí samozřejmě začít.
<P>
Pan komisař Oettinger také zdůraznil, že energetický mix spadá do vnitrostátní pravomoci. Každý členský stát svrchovaně rozhoduje o tom, jaké formy energie bude používat pro pokrytí svých energetických potřeb. Polovina členských států - polovina z hlediska velikosti - používá jadernou energii. Až budeme mít k dispozici odpovídající právní základ, budeme moci po každém požadovat bezpečnost, ale výběr provádějí a zodpovědnost nesou členské státy. V každém případě vítám, že Komise, jak uvedl pan komisař Oettinger, bude moci předložit zprávu do července 2011. Konečně, hodně hovoříme o výzkumu a vývoji, což je také základní kámen strategie Evropa 2020. Je naším úkolem vytvořit nejlepší možné podmínky pro výzkum a vývoj v Evropské unii. Samozřejmě zbývá v této oblasti ještě mnoho udělat. S pomocí výzkumu a vývoje bychom měli nalézt nejbezpečnější možné formy výroby energie, nejvíce šetrné k životnímu prostředí. Umožněme, aby věda sloužila lidem a jejich maximální bezpečnosti. Velice vám děkuji, pane předsedající.
<SPEAKER ID="170" NAME="Předsedající">
Obdržel jsem jeden návrh usnesení1 předložený v souladu s čl. 110 odst. 2 jednacího řádu.
<P>
Rozprava je ukončena.
<P>
Hlasování se bude konat zítra (čtvrtek, 24. března 2011).
<P>
Písemná prohlášení (článek 149 jednacího řádu)
<SPEAKER ID="170" NAME="János Áder" AFFILIATION="PPE">
písemně. - (HU) Nejdříve mi dovolte, abych vyjádřil svou upřímnou soustrast japonskému lidu a rodinám obětí v souvislosti s výjimečnou přírodní a průmyslovou katastrofou, ke které došlo před pouhými 12 dny. Japonská tragédie nám připomíná, že přírodní a průmyslové katastrofy mohou nastat kdekoliv a kdykoliv, dokonce i v Evropě. Otázkou je jen, kdy a kde k nim dojde. Právě proto se domnívám, že je důležité, aby měla Evropská unie v případě potenciální průmyslové katastrofy k dispozici odpovídající finanční nástroje k okamžité a účinné reakci a pro zmírnění škod. Úsilí EU zaměřené na prevenci je přirozeně velmi důležité, ale v současnosti nemá Evropská unie finanční nástroj, který by byl schopen splnit výše uvedené požadavky. Stačí si jen představit, co by se stalo, kdyby neštěstí postihlo nějaký členský stát v obtížné ekonomické situaci. Kromě ohromných sociálních a environmentálních dopadů by to vážně ovlivnilo rozpočet této země i evropské hospodářství. Podle mého názoru proto potřebuje Evropa nový plán pro pojištění proti katastrofám, který by se opíral o princip povinného pojištění a poskytl by další finanční zdroje ve výši 4 až 5 miliard EUR ročně z plateb potenciálních znečišťovatelů ovzduší, čímž by se zvýšila rychlá finanční pomoc v případě průmyslových katastrof. Kromě toho by přispěvovatelé mohli také využívat tohoto systému tím, že by se účastnili soutěží v oblasti bezpečnosti a ochrany životního prostředí, a tak by žádali o podporu v podobě investic z nevyužitých prostředků.
<SPEAKER ID="171" NAME="Sergio Berlato" AFFILIATION="PPE">
písemně. - (IT) Narůstající poptávka po energii vyžaduje diverzifikaci dodávky pomocí jiných zdrojů energie než ropa, jako jsou obnovitelné sluneční, větrné a jaderné zdroje energie.
<P>
Podle mého názoru nelze o výrobě energie z jaderných zdrojů diskutovat s tak rozjitřenými emocemi, jako se to nyní děje. Obávám se, že se ve skutečnosti obvyklí odpůrci jaderné energie, často financovaní ropnými společnostmi, pokusí využít událostí v Japonsku pro podporu energetické závislosti Itálie na ropě a jejích derivátech. Více než 8 000 lidí v Itálii a více než 350 000 lidí v Evropě zemře každý rok kvůli znečištění životního prostředí způsobeného spalováním ropných derivátů.
<P>
Kromě toho, pokud jde o identifikaci možných míst výstavby v oblasti, zdůrazňuji, že tato volba je podporována technickými a vědeckými směrnicemi vytvořenými odborníky, které správce přinutí k tomu, aby učinili to nejvhodnější rozhodnutí pro zajištění veřejné bezpečnosti a environmentální udržitelnosti. Doufám, že diskuse o zdrojích energie, které jsou alternativou k ropě, lze vést objektivně, aby měli evropští občané odpovídající a přesné informace a aby se zabránilo snadné manipulaci, což by ještě zvýšilo naši závislost na nestabilních zemích, které ropu těží.
<SPEAKER ID="172" NAME="Rareş-Lucian Niculescu" AFFILIATION="PPE">
písemně. - (RO) Sdílím pocity svých kolegů poslanců, kteří vyjádřili svou soustrast s Japonskem a jeho obyvateli po tragédii, kterou japonský lid prožívá. EU musí při zahájení a provádění programů rekonstrukce podpořit Japonsko všemi prostředky, kterými disponuje. Pozorně jsem rozpravu sledoval, ale musím říci, že nemohu souhlasit s tím, aby taková tragédie spustila tažení proti jaderné energii. Jde o levný, ekologický zdroj energie a technologický vývoj zajistí jeho čím dál větší bezpečnost. Například pád letadla je podobně tragický, ale nedomnívám se, že stačí k tomu, abychom začali pochybovat o výhodách a bezpečnosti letadel. Správné řešení je: ano zátěžovým testům, ano dohledu a ne démonizaci jaderné energie.
<SPEAKER ID="172" NAME="Kristiina Ojuland" AFFILIATION="ALDE">
písemně. - Paní předsedající, chtěla bych vyjádřit svou nejhlubší soustrast obyvatelům Japonska, které v minulých týdnech postihla strašná přírodní katastrofa. Japonsku poskytuje pomoc Evropská unie i členské státy. Evropská unie bude nadále zasílat jakoukoliv pomoc, kterou bude japonská vláda pokládat za vhodnou, aby pomohla Japonsku této strašné krizi čelit.
<P>
Nicméně pohotovostní stav ve Fukušimě vyvolal vzrušenou debatu o používání jaderné energie v Evropské unii obecně. Poradila bych všem, aby své stanovisko zvažovali bez emocí a aby měli na paměti, že automobily také nebyly zakázány, když irskou vědkyni Mary Wardovou dne 31. srpna 1869 přejel parní vůz jejího bratrance, ze kterého vypadla.
<P>
Místo toho bychom si měli vzít ponaučení a navýšit investice jak do jaderné bezpečnosti, tak do inovativního výzkumu. Zdroje fosilních paliv jsou vyčerpatelné a obnovitelná energie je stále v experimentální fázi. Na druhé straně jaderná energie by mohla být řešením pro budoucnost. Kdyby se první jeskynní lidé báli ohně, stále bychom žili v době kamenné.
<SPEAKER ID="173" NAME="Vladimír Remek" LANGUAGE="CS">
Vážení kolegové, především se připojuji ke všem, kteří už vyjádřili soucit s lidem Japonska postiženým ničivým zemětřesením a vlnou tsunami. Přírodní katastrofa vzala život tisícům lidí, což je obrovská ztráta. Další desetitisíce připravila o střechu nad hlavou, osobní věci, majetek, dramaticky změnila jejich život i pro následující léta. I když se především média soustřeďují spíš na problémy jaderné energetiky, nezapomínejme na to. Problémy s poškozenou elektrárnou Fukušima téměř zastiňují vše ostatní. Chtěl bych ale připomenout - v souvislosti s poplašnými scénáři - že největší jadernou katastrofou stále zůstává bombardování Hirošimy a Nagasaki atomovými bombami. Největší hrozbou pro lidstvo je jaderný vojenský arzenál. Šíří se přes mnohé dobré úmysly bez toho, aby byl pod tak permanentní a pečlivou veřejnou kontrolou, jako je jaderná energetika. U té se navíc po japonských událostech bezpečnostní požadavky i standardy určitě ještě zkvalitní. Zachovejme proto rozumné postoje bez ukvapených až hysterických reakcí na události v Japonsku. Pro jadernou energetiku, která nám poskytuje tak potřebnou, dostupnou, bezemisní energii, zatím neexistuje alternativa. Jsem rád, že realisticky k otázce přistupuje také Česká republika, Finsko, Francie a další. Na rozdíl od zemí, kde je - s ohledem na situaci v Japonsku až neeticky - jaderná energetika kartou v předvolebním boji.
<SPEAKER ID="174" NAME="Joanna Senyszyn" LANGUAGE="PL">
Chtěla bych se vyjádřit k situaci v Japonsku. Humanitární pomoc pro Japonsko je samozřejmou a nutnou reakcí Evropské unie na tragickou katastrofu, která zemi postihla. Myslím, že Japonsko a postižené oblasti by měly dostat veškerou nutnou pomoc (technickou, administrativní a organizační), včetně finanční podpory. Kromě naléhavé pomoci bychom také měli zvážit rozvoj modelu systematické spolupráce se všemi zeměmi, které jsou ohroženy různými druhy neštěstí, včetně zemí, jež nejsou členskými státy Evropské unie. Chtěla bych požádat oddělení Komise a Rady zodpovědná za tuto oblast, aby přezkoumala příslušné právní předpisy a předložila návrhy pro podporu výměn účinných postupů v oblasti krizového managementu.
<P>
Čím dál více zemí včetně zemí Evropské unie je stále častěji postihováno přírodními katastrofami. Je tedy důležité, aby fungovala stálá a vysoce rozvinutá mezinárodní spolupráce. Je také důležité provést přezkum stávajících právních a regulačních rámců pro bezpečnost a ochranu jaderných zařízení. V této souvislosti bych chtěla zvláště upozornit na dvě věci: monitorování plného provedení směrnice o bezpečnosti jaderných zařízení do vnitrostátního práva a přijetí směrnice o radioaktivním odpadu.
<SPEAKER ID="175" NAME="Debora Serracchiani" AFFILIATION="S&amp;D">
písemně. - (IT) Následně po zemětřesení ze dne 11. března 2011 otřásly dopady krize v Japonsku v oblasti jaderné bezpečnosti a globálního hospodářství Evropskou unií, která již bojuje s nestabilitou v severní Africe.
<P>
Vítám rozhodnutí přijatá na zvláštní schůzce ministrů energetiky, jež se konala za účelem přezkoumání následků neštěstí v elektrárně ve Fukušimě, a věřím v odhodlanost členských států provést zátěžové testy jaderných elektráren v Evropské unii, které mají být rozšířeny i na neevropské země, a zejména na země sousedské. V této souvislosti a vzhledem k významu rozhodnutí o jaderném moratoriu přijatého některými členskými státy a k tomu, že v bezprostřední budoucnosti dojde k veřejným konzultacím o energetickém vývoji, je důležité, aby Komise informovala o bezpečnostní situaci v evropských jaderných elektrárnách, která by v případě nehody mohla mít dopad na sousední země členských států.
<SPEAKER ID="176" NAME="Georgios Stavrakakis" AFFILIATION="S&amp;D">
písemně. - (EL) I já bych rád vyjádřil svou soustrast a podporu japonskému lidu, postiženému neštěstím způsobeném silným zemětřesením a tsunami, jež si vyžádaly tisíce životů a zanechaly po sobě obrovské škody. Věda a technologie se samozřejmě snažily co možná nejlépe zajistit bezpečnost důležitých zařízení a samozřejmě máme velice přísná pravidla pro snížení jejich rizikovosti; nicméně nedávné silné zemětřesení a katastrofická tsunami, která následovala a vyžádala si tisíce životů, způsobila zkázu v biblickém měřítku a velice vážná poškození jaderných reaktorů ve Fukušimě, jsou takového rázu, že musíme přezkoumat a změnit převládající názor o bezpečnosti jaderných elektráren. Musí být umístěny a stavěny na základě právě tak extrémních kritérií, jako jsou přírodní fenomény, kterým mohou být vystaveny. Vědci odhadují, že s vysokou pravděpodobností mohou ve střednědobém a dlouhodobém horizontu nastat silná zemětřesení. Politikové by tedy neměli za žádných okolností plánovat jaderné elektrárny v seismicky aktivních zónách. Existují moderní, schůdné, inteligentní a účinné způsoby, jakými mohou země v zónách zemětřesení naplňovat svou energetickou bilanci. Jinak by se mohlo zdát, že lidské životy jsou používány jako protiváha energetického problému.
<SPEAKER ID="177" NAME="Csanád Szegedi" LANGUAGE="HU">
Zaprvé bych chtěl vyjádřit svou soustrast japonskému lidu jménem Hnutí za lepší Maďarsko (Jobbik) a celého maďarského lidu. Maďaři vždy vzhlíželi k Japoncům s bratrskou náklonností, proto je pro nás toto neštěstí zvláště šokující. Je povinností Evropské unie pomoci lidem v Japonsku a je třeba Japonsku poskytnout veškerou pomoc, o kterou požádá. Zároveň musí být vyvozeny důsledky tohoto neštěstí, které jasně ukazuje světu, že globalizovaný svět odcizený přírodě je nesmírně křehký. Existuje jedno maďarské přísloví, které říká, že chytrý muž se učí z neštěstí jiných lidí. Evropské národy by se měly poučit z této pohromy a vrátit se co možná nejvíce k přírodě, k přírodním potravinám a přírodním zdrojům energie, a chránit tak naše životní prostředí pro budoucí generace.
<SPEAKER ID="177" NAME="Vilija Blinkevičiūt" AFFILIATION="S&amp;D">
písemně. - (LT) Zaprvé bych chtěla vyjádřit soucítění s obyvateli Japonska po zemětřesení a tsunami, které zasáhly zemi a vyžádaly si mnoho životů. Vzhledem k tragickému neštěstí v jaderné elektrárně Fukušima, které následovalo po zemětřesení a tsunami, bych chtěla vyzvat Evropu, aby zvážila budoucnost jaderné energetiky a hledala alternativní způsoby výroby energie. Kromě toho při hodnocení následků katastrofy musíme vycházet z informací a znalostí specialistů a odborníků a na nové způsoby výroby elektřiny se musíme podívat z vědeckého hlediska. Události v Japonsku by měly vzbuzovat obavy ve všech členských státech bez ohledu na to, zda v jejich zemi je či není jaderná elektrárna, protože kdyby došlo k podobným katastrofám, radiace by zasáhla celou Evropu. V současnosti jsou východoevropské země, zejména pobaltské státy, velice znepokojeny záměry Ruska a Běloruska vybudovat jaderné elektrárny. Ještě větší obavy vyvolává dopad radiace z těchto plánovaných jaderných elektráren a to, aby sousední země dodržovaly mezinárodní bezpečnostní požadavky. Chtěla bych zdůraznit, že ihned po neštěstí v Japonsku zavřelo Německo své vlastní reaktory postavené před rokem 1980. Evropský komisař pro energetiku rovněž tvrdí, že by se Evropa měla snažit zajistit budoucnost bez jaderných elektráren. Po vyhodnocení možného ohrožení Evropy radiací bychom tedy měli zde v Evropském parlamentu diskutovat o rizicích jaderných elektráren v blízkosti vnějších hranic Evropské unie.
<SPEAKER ID="177" NAME="Jarosław Leszek Wałęsa" LANGUAGE="PL">
Ničivé zemětřesení a tsunami, které zasáhly Japonsko a Tichomoří dne 11. března 2011 a vzaly si tisíce nevinných životů, znamenaly tragédii, která námi všemi otřásla. Naší povinností je kromě vyjádření solidarity a hluboké soustrasti japonskému lidu a vládě také poskytnout humanitární, technickou a finanční pomoc. Těší mě, že Evropská unie tuto důležitou podporu poskytla téměř ihned a použila nejlepší záchranné týmy a své zkušenosti v oblasti reakce na katastrofy. Tuto pomoc je třeba poskytovat i nadále, dokud nebude situace v Japonsku stabilizovaná. Vzhledem k alarmující skutečnosti, že katastrofa vedla k mimořádně vážně jaderné havárii v elektrárně ve Fukušimě, což představuje další ohrožení života a zdraví, bychom měli přezkoumat a otestovat bezpečnost jaderných elektráren provozovaných v EU. Přesto, že je nehoda v elektrárně ve Fukušimě pro nás varováním, nemyslím si, že by v nás měla vzbudit paniku a předsudky vůči jaderné energetice. Japonsko velmi často pomáhalo evropským národům zmírňovat následky katastrof a používalo své široké a cenné zkušenosti v této oblasti. Přišel čas, abychom se ujali této důležité role my. Jsem si jistý, že taková spolupráce nejenom přinese výhody v podobě naléhavé pomoci obětem, ale také posílí naše vztahy s tak důležitým přítelem, jakým je Japonsko.
<SPEAKER ID="177" NAME="Joanna Katarzyna Skrzydlewska" LANGUAGE="PL">
Katastrofické zemětřesení, které zasáhlo Japonsko, přesvědčivě ukazuje, že žádná země, ani ta ekonomicky nejrozvinutější, není schopna si sama poradit s rozsáhlými tragickými dopady tak obrovského kataklyzmatu. Naší odpovědností je kromě výrazů soucítění projevených dnes všem obyvatelům Japonska poskytnout pomoc obětem neštěstí. Tak nepředvídatelná událost, jako je zemětřesení, které kromě tragédie s mnoha tisíci obětí také způsobilo obrovské nebezpečí v souvislosti s jadernou katastrofou, vyžaduje, abychom si z ní vzali ponaučení i přesto, že nejsme přímo tímto neštěstím postiženi. Musíme upřímně odpovědět na otázku, nakolik dobře jsou evropské jaderné elektrárny připraveny na nehody tohoto druhu. Abychom tedy zabránili potenciálním hrozbám v budoucnu - protože i když jsou nepravděpodobné, jsou přesto možné - a zajistili bezpečí evropských občanů, je nutné ověřit zabezpečení jaderných elektráren v členských státech Evropské unie.
<SPEAKER ID="177" NAME="RadvilMorkūnaitė-Mikulėnien" AFFILIATION="PPE">
písemně. - Měli bychom se nejen zaměřit na jadernou bezpečnost v EU, ale podívat se i na její nejbližší okolí. Dva nové projekty jaderných elektráren s experimentálními reaktory se rozvíjejí na hranicích EU: jeden v Kaliningradu a druhý v Bělorusku, 23 km od vnější hranice EU a 50 km od hlavního města Litvy.
<P>
Obě místa byla vybrána na základě neznámých kritérií. Oba projekty vyvolávají vážné obavy kvůli nedostatečné transparentnosti v procesu, špatným konzultacím a nesdílení informací se zeměmi, kterých se tyto projekty týkají. Práce již začaly, i když mezinárodní hodnocení vlivu na životní prostředí obou elektráren zdaleka není dokončeno.
<P>
Navíc okamžitě po tragédii v Japonsku podepsalo Rusko a Bělorusko dohodu umožňující výstavbu elektrárny v Bělorusku. Informace o tragédiích v Černobylu a Fukušimě ukazují, že oblast s okamžitým radioaktivním dopadem dosahuje 50-55 km. V případě nehody by bylo okamžitě zasaženo hlavní město jednoho z členských států EU. EU by měla požadovat, aby tyto třetí země braly své závazky vážně a pečlivě dodržovaly mezinárodní závazky a normy pro jadernou energetiku. Doufám, že nadcházející zasedání Evropské rady bude souhlasit s přijetím odpovídajících rozhodnutí.
