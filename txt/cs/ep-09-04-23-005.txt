<CHAPTER ID="005">
Evropská akce v oblasti vzácných onemocnění (rozprava) 
<SPEAKER ID="089" NAME="Předsedající">
Dalším bodem je zpráva, kterou předložil pan Trakatellis jménem Výboru pro životní prostředí, veřejné zdraví a bezpečnost potravin o návrhu doporučení Rady o evropské akci v oblasti vzácných onemocnění - C6-0455/2008 -.
<SPEAKER ID="090" NAME="Antonios Trakatellis">
zpravodaj. - (EL) Pane předsedající, tento návrh doporučení Rady je velmi aktuální, protože koordinovaná akce v oblasti vzácných onemocnění je absolutní nezbytností jak na úrovni Evropské unie, tak na úrovni členských států.
<P>
Ačkoliv je výskyt každého vzácného onemocnění velmi nízký, v Evropské unii jsou postiženy miliony lidí, protože tato onemocnění se počítají na tisíce. Návrh v podobě, jak jej obdržel Parlament, byl nedostatečný a nebylo možné z něj vytvořit životaschopný program. Je to proto, že nepopisuje, tedy alespoň na obecné úrovni, ani nezbytné financování Evropskou unií ani spolufinancování členskými zeměmi nebo jinými organizacemi.
<P>
Proto není možné podpořit určité základní aspekty vzácných onemocnění, zejména vytvoření sítí odborných center, katalogizaci onemocnění, sběr údajů, potřebný speciální výzkum a tak dále. Dokument obsahuje požadavek, aby Komise pět let od přijetí předložila prováděcí návrh, což je dlouhá doba, během níž nelze prakticky nic vykonat a nejsou k dispozici žádné finanční prostředky.
<P>
Proto jako zpravodaj navrhuji, aby byla Komise požádána o předložení prováděcího návrhu nejpozději do konce roku 2012, neboť do této doby budou k dispozici potřebné údaje z členských států týkající se odborných center a odborné znalosti vzácných onemocnění.
<P>
Při tomto provádění je třeba speciálně zmínit financování či spolufinancování v těchto oblastech:
<P>
Zaprvé, shromažďování epidemiologických údajů a vytvoření katalogu vzácných onemocnění, což je nutné k získání jasnější představy o těchto onemocněních v EU.
<P>
Zadruhé, vytvoření příslušných sítí.
<P>
Zatřetí, vedle existujících odborných center vytvoření nových center v těch členských státech, která taková centra postrádají, vytvoření zvláštních školení v existujících centrech pro kvalifikované pracovníky, aby získali nezbytnou odbornost, mobilizace odborníků a kvalifikovaných pracovníků za účelem vytvoření nezbytných podmínek pro rozšíření existujících znalostí a za účelem výzkumu diagnostických nástrojů a diagnostiky vzácných onemocnění, zejména genetických.
<P>
Návrh doporučení Rady bychom měli vnímat jako orientační plán směřující k vytvoření příznivých podmínek na poli vzácných onemocnění a měli bychom chápat, že má obecnou povahu. Přesto bych ještě jednou rád zdůraznil, že pro jeho účinné a úspěšné provedení, musí být návrh přesnější a musí stanovit opatření pro zvláštní harmonogram a financování.
<P>
Důležitým hlediskem v boji proti vzácným onemocněním je mobilita pacientů. Ta již byla zkoumána ve zprávě pana Bowise a věřím, že je v této oblasti mobilita pacientů naprosto oprávněná, protože specializovaná centra a odborníci, kteří jsou schopni provádět léčbu pacientů nejsou k dispozici ve všech členských státech. V důsledku toho je naprosto nutné zavést opatření na mobilitu pacientů a mobilitu kvalifikovaných pracovníků tak, aby někteří získali odbornost a jiní mohli předat svou zkušenost.
<P>
Nakonec bych měl říci, že aby bylo možné zvýšit počet diagnostických testů, jsou pro vzácná genetická onemocnění naprostou nezbytností výzkum a inovace.
<P>
Zpráva se z velké části se věnuje léčbě, diagnózám, získávání odbornosti a vytváření center a sítí. Jeden bod se také týká prevence. Prevence genetických onemocnění je v současnosti možná prostřednictvím kombinace umělého oplodnění a preimplantační diagnostiky. Protože se jedná o doporučení, není pro členské státy závazné. Zpráva uvádí, že bude prováděna jen v těch členských státech, jejichž legislativa to umožňuje, a na základě svobodné vůle a volby osob, které si přejí řídit se genetickým poradenstvím, a proto zde nevidím kolizi se zásadami subsidiarity ohledně existujících údajů.
<SPEAKER ID="091" NAME="Daniela Filipiová">
úřadující předsedkyně Rady. - Paní komisařko, páni poslanci, paní poslankyně, vzácná onemocnění jsou nebezpečná a velmi složitá onemocnění, která ohrožují život nebo jsou chronicky invalidizující. I přes jejich nízkou prevalenci je počet pacientů v EU s těmito chorobami poměrně vysoký, a proto je společná akce na úrovni EU potřebná. I toto jsou důvody, proč oblast vzácných onemocnění je také jednou z priorit zdravotní strategie EU.
<P>
České předsednictví se domnívá, že po přijetí návrhu doporučení Rady o evropské akci v oblasti vzácných onemocnění dojde k významnému posunu a zlepšení při diagnostice vzácných onemocnění, která je v současné době vzhledem k charakteru vzácných onemocnění problematická. Stejně tak se zlepší podmínky pro tolik potřebnou výměnu znalostí a zkušeností v této oblasti.
<P>
I z těchto důvodů české předsednictví aktivně přistoupilo k projednávání návrhu, přičemž navázalo na práci francouzského předsednictví a diskuzi na Radě EPSCO v prosinci 2008.
<P>
Domnívám se, že názor Evropského parlamentu i Rady v této oblasti je podobný. Tato iniciativa je potřebná, neboť by měla zlepšit současnou situaci milionů pacientů trpících těmito chorobami a vést ke zvýšení jejich šancí na získání přiměřené péče a dostupných informací.
<P>
K tomu by měl vést např. vznik společné definice vzácného onemocnění, další rozvoj aktivit EU založených na síti Orphanet, koordinace evropského výzkumu včetně spolupráce se třetími státy, vznik a podpora center expertízy a rozvoj evropských referenčních sítí pro vzácná onemocnění. Rada také uznává klíčovou roli, kterou mají nezávislé organizace zastupující pacienty při rozvoji a realizaci národních politik v oblasti vzácných onemocnění.
<P>
České předsednictví v současné době dokončuje jednání o návrhu doporučení v pracovních orgánech Rady a bude usilovat o jeho přijetí Radou EPSCO v červnu tohoto roku. Vzhledem k významu problematiky se však Rada i v tomto případě rozhodla konzultovat Evropský parlament, jehož stanovisko pečlivě zváží.
<P>
Na závěr mi dovolte opět poděkovat všem, kteří se na přípravě zprávy EP podíleli, a zvláště zpravodaji Antoniu Trakatellisovi za její zpracování.
<SPEAKER ID="092" NAME="Androulla Vassiliou">
členka Komise. - (EL) Pane předsedající, ráda bych poděkovala všem váženým poslancům, kteří se podíleli na práci Parlamentu na návrhu doporučení Rady v oblasti vzácných onemocnění.
<P>
Ráda Bych zejména poděkovala zpravodaji, rektoru Antoniu Trakatellisovi, za koordinaci diskuzí a samozřejmě za jeho zprávu.
<P>
Vzácná onemocnění, postihující individuálně velmi malý počet lidí, a většinou se jedná o genetická onemocnění, mohou vést k úmrtí nebo chronické invaliditě. I když ale může být výskyt každé vzácné nemoci velmi nízký, celkově tato onemocnění mají v nějakém ohledu dopad na životy přibližně 6 % populace Evropské unie.
<P>
To znamená, že v Evropské unii je vzácnými onemocněními postiženo nebo může být postiženo mezi 29 až 36 miliony lidí. Protože je ale každé onemocnění vzácné, není pro členské státy možné, aby měly k dispozici odbornost nutnou k diagnostice a k léčbě pacientů. Ve zdravotnictví se proto jedná o vynikající příklad toho, kdy Evropa může přidat mimořádnou hodnotu, a proto Komise strategickou akci schválila.
<P>
Evropská strategie je doplněna návrhem doporučení Rady o akci v rámci členských států. Cílem tohoto návrhu doporučení je pomoci členským státům řešit vzácná onemocnění efektivněji, účinněji a globálně. Jednou důležitou oblastí pro akci je shromažďování odborných znalostí prostřednictvím evropských referenčních sítí. Tyto sítě mohou poskytnout přidanou hodnotu pro činnost členských států v oblasti vzácných onemocnění a i v jiných případech. Mohou také umožnit výměnu know-how a odborných znalostí a tam, kde je to nutné, mohou nasměrovat pacienty na místa, kam se mají obrátit, když nemají k odborné pomoci přístup.
<P>
Návrh Komise na směrnici o právech pacientů na přeshraniční zdravotní péči zahrnuje zvláštní ustanovení na podporu mobility pacientů a poskytuje právní rámec pro evropské referenční sítě.
<P>
Stále existuje mnoho způsobů, jak může činnost v rámci Evropy podpořit členské státy v boji se vzácnými onemocněními, jako například lepší identifikací a rozpoznáním nemocí, podporou výzkumu vzácných onemocnění a mechanismy, jako je nařízení o léčivých přípravcích pro vzácná onemocnění.
<P>
Děkuji tedy Parlamentu za jeho podporu širokého spektra témat, jež tato zpráva pokrývá. Na vaši rozpravu čekám s velkým zájmem.
<SPEAKER ID="093" NAME="Françoise Grossetête" LANGUAGE="FR">
Pane předsedající, pacienti postižení vzácným onemocněním trpí určením špatné diagnózy a často i tím, že jim není poskytnuta žádná léčba.
<P>
Vzácnost těchto onemocnění vytváří problémy jak z pohledu vědeckého, tak i ekonomického. Vzhledem k tomu, že jsem byla před deseti lety zpravodajkou pro nařízení o léčivých přípravcích pro vzácná onemocnění, vím, že je těchto pacientů příliš málo, aby se jejich případ řešil na místní nebo regionální úrovni, a na druhé straně že je těchto onemocnění mnoho na to, aby se o nich učili zdravotní pracovníci. Odborných znalostí je tedy nedostatek.
<P>
Schopnost reagovat nezbytně zahrnuje Evropu a my ve Výboru pro průmysl, výzkum a energetiku podporujeme pana Trakatellise v jeho snaze zlepšit výzkum a prevenci. Jak můžeme například odmítnout páru, jehož dvě děti jsou postiženy cystickou fibrózou a jenž si přeje mít třetí dítě, poskytnout nejnovější výzkum, aby se předešlo tomu, že i další dítě bude postiženo touto nemocí? Proto pacienti potřebují více koordinace, více bezpečí a jasnosti. Toto jsou základní témata, která splňují očekávání evropských pacientů pro vytvoření Evropy pro zdraví.
<SPEAKER ID="094" NAME="Peter Liese">
jménem skupiny PPE-DE. - (DE) Pane předsedající, paní komisařko, pomocí pacientům, kteří trpí vzácným onemocněním, se Evropský parlament zabývá velmi dlouho. Pacienti, kteří trpí vzácnými nemocemi - což již bylo řečeno - potřebují evropskou pomoc. Úsilí na vnitrostátní úrovni v této oblasti nestačí. Protože jsou tato onemocnění tak vzácná, neexistují pro ně centra a odborníci v každém členském státě. Pro výzkum - a to je velmi důležitý moment - potřebujete určitý počet pacientů, aby se onemocnění vůbec dalo zkoumat a aby se pro něj mohla vytvořit nová léčba. Totéž se týká vývoje nových léků. Paní Grossetêteová hovořila o nařízení o léčivých přípravcích pro vzácná onemocnění, které je velmi důležité.
<P>
Iniciativa Komise, paní komisařko, je také velmi důležitá. My ve Skupině Evropské lidové strany (Křesťanských demokratů) a Evropských demokratů vás v tomto naprosto podporujeme a také podporujeme všechna ta vylepšení, jež v této zprávě učinil pan Trakatellis. Musím ale jménem naší skupiny říci, že se ve zprávě pana Trakatellise vyskytuje jeden pozměňovací návrh, který jde proti základnímu cíli pomoci pacientům.
<P>
Pozměňovací návrh 15 hovoří o tom, jak by se mělo genetickým onemocněním zabránit a vymýtit je prostřednictvím opatření jako jsou genetické poradenství a výběr embryí. Tato formulace šokovala mnoho lidí, a to nejen odborníky v oblasti etiky a zástupce skupin hendikepovaných, ale také vědce. Evropská společnost pro lidskou genetiku nás vyzývá, abychom zamítli pozměňovací návrh 15. Srovnávají to s eugenikou první poloviny minulého století.
<P>
Politiky by neměly používat nátlaku. Genetickému poradenství by tak neměl ovládat politický cíl. Měli bychom proto zamítnout pozměňovací návrh 15. Pro tuto zprávu bychom měli hlasovat - za předpokladu, že bude pozměňovací návrh 15 odmítnut - protože je správná. Jinak by ale byla vysoce problematická. Lidem se vzácným onemocněním bychom měli pomáhat, a ne v nich vzbuzovat pocit, že jsou nadbyteční.
<SPEAKER ID="095" NAME="Dorette Corbey">
jménem skupiny PSE. - (NL) Jsem panu Trakatellisovi za tuto dobrou zprávu vděčná. Pokud existuje nějaká oblast, kde je spolupráce v Evropě užitečná a poskytuje přidanou hodnotu, určitě se jedná o oblast vzácných onemocnění. V případě vzácných metabolických onemocnění, svalových onemocnění nebo také vzácných typů rakovin je praktické a užitečné pracovat společně, aby došlo k výměně informací o léčebných technikách a ke spojení sil. To je vše velmi důležité. Informace musejí také být dostupné a zpráva pana Trakatellise tyto všechny věci umožňuje.
<P>
Ráda bych vás upozornila na tři záležitosti. Zaprvé, pacienti musejí mít v Evropě hlas. V minulých letech jsme viděli čím dál tím lépe organizované skupiny pacientů, které se již v Evropě a v Bruselu vyznají. To je vše pro politiky velmi důležité a informativní, protože mnoho z těchto vzácných onemocnění je většinou neznámých. Je proto dobré vymezit, jak jsou tyto organizace pacientů financovány, a je nesmírně důležité zajistit, aby tyto organizace byly financovány nezávisle a nebyly závislé výhradně na farmaceutickém průmyslu. Proto se stavím ve prospěch financování těchto organizací pacientů.
<P>
Zadruhé, vývoj léků pro vzácná onemocnění, takzvané léčivé přípravky pro vzácná onemocnění, má zásadní důležitost. Proto máme směrnice, ale bylo by dobré věnovat pozornost tomu, zda skutečně fungují.
<P>
Zatřetí se jedná o spornou otázku, které se již dotkl pan Liese. Mnoho vzácných onemocnění je dědičných. Výzkum a výběr embryí může zabránit velkému utrpení, ale je důležité, aby si členské státy udržely pravomoc rozhodnout o případném léčebném postupu, jako je například preimplantace a výběr embrya. Podporujeme pozměňovací návrh 15, ale přejeme si, aby se vypustila zmínka o vymýcení nemocí. Tento termín vyvolává velmi nepříjemné asociace, jak již pan Liese řekl. Také považujeme za důležité, aby byla léčba dobrovolná a aby probíhala v hranicích stanovených národními vládami. Pokud budou tyto podmínky splněny, jsme pro tento pozměňovací návrh a všechny vyzýváme, aby jej podpořili, ale zmínka o vymýcení nemocí by měla být vymazána. Za těchto podmínek můžeme se zprávou zcela souhlasit a jsme prací pana Trakatellise nadšeni. Děkuji vám za pozornost.
<SPEAKER ID="096" NAME="Frédérique Ries" LANGUAGE="FR">
Pane předsedající, ráda bych našemu zpravodaji, panu Trakatellisovi, poděkovala a chtěla bych se omluvit za svůj pozdní příchod do této rozpravy, mezitím jsem vítala skupinu návštěvníků, kvůli nimž jsem se trochu zpozdila.
<P>
V průběhu slyšení o vzácných onemocněních, které jsem v Parlamentu organizovala vloni společně s organizací Eurordis - evropským sdružením pacientů - jsem upozorňovala na to, že je na nás, na Evropě, nastavit laťku velmi vysoko pro ty pacienty, kteří upínají všechny své naděje k výzkumu, a to je to, co náš zpravodaj učinil, když značně vylepšil text Komise.
<P>
Nízký počet pacientů v každé zemi a roztříštěnost znalostí napříč Unií dělá ze vzácných onemocnění příklad par excellence toho, že koordinovaná akce na evropské úrovni je naprostou nutností. Naší jednomyslnou touhou je získat lepší znalost o těchto nemocech, zlepšit jejich diagnostiku a léčbu a poskytnout lepší péči pacientům a jejich rodinám.
<P>
Zůstává zde samozřejmě otázka harmonogramu a financování. Jsou k dispozici různé možnosti a my je zkoumáme. Kromě financí, které poskytuje Evropská unií nebo členské státy, je také užitečné najít další zdroje financování. Jednou z možností, která v mnohých členských státech dobře funguje, je partnerství veřejného a soukromého sektoru.
<P>
Sama sobě bych vyčítala, kdybych zde nezmínila významnou finanční podporu, kterou také poskytují akce občanů: Téléthon ve Francii a Télévie ve frankofonní části Belgii. Díky té druhé bylo možné zdvojnásobit rozpočet na vědecký výzkum - ubohý rozpočet, dalo by se říci: 13 euro na rok a občana, v porovnání s 50 eury ve Francii a 57 eury v Německu, abych uvedla alespoň dva příklady.
<P>
Měla bych skončit, pane předsedající. Miliony občanů v Evropě nás sledují. Vůle zde je. Je na nás, abychom zajistili, že je to víc než jen seznam dobrých úmyslů. Ještě jedna věc: Skupina Aliance liberálů a demokratů pro Evropu pozměňovací návrh 15 podporuje.
<SPEAKER ID="097" NAME="Hiltrud Breyer">
jménem skupiny Verts/ALE. - (DE) Pane předsedající, dámy a pánové, je jasné, že podporujeme pomoc lidem se vzácným onemocněním. Pozměňovací návrh 15 je ale z etického hlediska zcela nepřijatelný.
<P>
V Evropě již nesmí probíhat diskuze o tom, čí život má cenu a čí nikoliv. V Evropě nesmí existovat žádný politický nebo společenský tlak na rodiče, aby se vědomě rozhodli o tom nemít hendikepované dítě. Výběr embryí by představoval otevření etických stavidel. Z tohoto důvodu musíme pozměňovací návrh zamítnout. Nestačí jen vyjmout slovo "vymýtit", které je, bohužel, v duchu fašistického způsobu užívání jazyka. Kdybychom to udělali, stále bychom byli konfrontováni s výběrem embryí. Bylo by nesnesitelné, kdyby se tento pozměňovací návrh a myšlenka výběru embryí stala odrazovým můstkem pro novou etiku v Evropě.
<P>
Musíme se rozhodně postavit proti genetické diskriminaci. Pozměňovací návrh 15 proto musí být zcela zamítnut. Jinak by bohužel naše skupina byla nucena vystoupit proti této zprávě, i když je její zbytek velmi pozitivní.
<SPEAKER ID="098" NAME="Philip Claeys" AFFILIATION="NI">
(NL) Zpráva pana Trakatellise zmiňuje řadu nedostatků v doporučeních Rady a tyto postřehy jsou podle mého názoru správné. I já jsem mimochodem přesvědčen, že koordinovaný přístup ze strany Evropské unie v oblasti vzácných onemocnění je nezbytný. Avšak ani doporučení ani zpráva nezmiňují vzácná onemocnění, která přicházejí z rozvojového světa.
<P>
Tak například vidíme návrat tuberkulózy, nemoci, která ještě donedávna se v Evropě zcela a nebo téměř zcela nevyskytovala a která se nyní opět objevuje důsledkem masové migrace. Zde je tedy také naléhavě zapotřebí akce v podobě stanovení rizikových oblastí, výměny informací, provádění kontroly v místech, kde jsou vnější hranice Společenství překračovány atd. Je samozřejmě velmi důležité, aby byla politika veřejného zdraví nadřazena politické korektnosti.
<SPEAKER ID="099" NAME="Christa Klaß" AFFILIATION="PPE-DE">
(DE) Pane předsedající, paní komisařko, dámy a pánové, naším cílem je pracovat společně na tom, abychom dosáhli nejlepších podmínek pro poskytování zdravotní péče v Evropě. Zejména ve venkovských oblastech Evropské unie blízko hranic mezi členskými státy - jako je můj domov v přeshraničním regionu mezi Německem, Belgií, Lucemburskem a Francií - je zlepšení mobility pacientů, o níž jsme právě diskutovali, obzvláště důležitým stavebním kamenem pro zlepšení poskytování zdravotní péče a její zefektivnění. Ve všem, co děláme, se ale musíme řídit etickými normami členských států a musíme je zachovávat. To se týká analýzy DNA, umělému oplodnění i vzácných onemocnění, tématu zprávy pana Trakatellise. Pro vzácná onemocnění je zapotřebí pevnější politický rámec, aby se zlepšil výzkum a léčba, protože společnosti raději investují do velkých trhů.
<P>
V boji za zdraví lidí se nesmíme snažit o vyhlazení vzácných onemocnění například výběrem embryí. Bavíme se zde konec konců o léčení lidí. Tento prvek představuje naprosto špatný směr u zprávy, která má jinak správný přístup, a je morálně nebezpečný. V pozměňovacím návrhu 15 není ústřední léčení, ale výběr. Kdo má rozhodovat o tom, čí život má cenu? Věříme, že prevence znamená i prevenci života? To si nemyslím. V mé vlastní zemi i v mnoha dalších členských státech je preimplantační diagnostika zakázána, a to ze správného důvodu. To, že se v úředních evropských dokumentech bez ostychu používají takové termíny, jako je vymýcení a výběr zdravých embryí, pokládám za šokující a v rozporu s naším cílem uznání a začlenění osob s postižením a s nemocemi do naší společnosti.
<P>
Všechny vás naléhavě žádám, abyste hlasovali proti pozměňovacímu návrhu 15, aby bylo možné jinak zdařilou zprávu pana Trakatellise podpořit valnou většinou.
<SPEAKER ID="100" NAME="Siiri Oviir" AFFILIATION="ALDE">
(ET) Podle mne jsou koordinované akce na úrovni Evropské unie a členských států v oblasti vzácných onemocnění naprosto zásadní. Podporuji postoj pana zpravodaje, že doporučení Rady a akční plán ve stávající podobě jsou nedostatečné a že není možné na tomto základě v Evropské unii vytvořit fungující program. Nejsou zde žádná konkrétní doporučení a konečné termíny realizace.
<P>
Určitě nebude možné dosáhnout v této oblasti průlomu bez úsilí a financování z Evropské unie a členských států. Věřím, že vzácná onemocnění musejí nepochybně upoutat zvláštní pozornost a musíme zvážit specifické potřeby těch několika milionů občanů, aby bylo možné jim v budoucnu zaručit důstojný život. Nejsem zajedno s tvrzením předchozího řečníka, pana Claeyse, že tuberkulóza do členských států přichází ze třetích zemí. S tím nesouhlasím. Tuberkulóza pochází z chudoby a bezdomovectví, a v členských zemích s nižší životní úrovní je dnes tato nemoc běžná.
<SPEAKER ID="101" NAME="Daniela Filipiová">
úřadující předsedkyně Rady. - Vážení přítomní, děkuji samozřejmě všem poslancům a poslankyním za jejich komentáře, návrhy a připomínky. S radostí jsem si vyslechla, že v podstatě i v této otázce se názory Parlamentu a Rady v zásadě shodují. Samozřejmě, že nemohu než souhlasit s tvrzením pana zpravodaje Trakatellise, že doporučení se týkají nemocí, které jsou sice vzácné, ale trpí jimi tisíce pacientů. Myslím si, že je důležité říci, že v této oblasti může právě lepší koordinace a spolupráce mezi členskými zeměmi přinést pacientům prospěch díky specializovaným pracovištím, kde se mohou projevit ekonomické přínosy tzv. úspor z rozsahu, o kterých hovořila právě paní komisařka Vassiliouová. Rada samozřejmě pečlivě zváží všechny pozměňovací návrhy Evropského parlamentu,a na základě toho pak posoudí jejich zařazení do konečného znění návrhu doporučení.
<SPEAKER ID="102" NAME="Androulla Vassiliou">
členka Komise. - (EL) Pane předsedající, dámy a pánové, dnešní rozprava naznačuje vysokou míru zájmu o tuto důležitou oblast veřejného zdraví.
<P>
Evropská akce v oblasti vzácných onemocnění je tématem, které získalo všeobecný konsensus ve všech institucích, a jsem Parlamentu vděčná za jeho podporu této iniciativě.
<P>
Vzácná onemocnění jsou jednoznačně uznána jako součást veřejného zdravotnictví a 27 různých národních koncepcí by bylo jak nevhodných, tak i neefektivních. Toto doporučení nám umožní se zabývat konkrétními problémy spojenými se vzácnými onemocněními a pokusit se zlepšit životy lidí, kteří jsou jimi postiženi. Navíc, co se týká samotných pacientů, bude mít tato akce také dopad na jejich příbuzné a přátele.
<P>
Z velké části toho dosáhneme tím, že doporučíme členským státům, aby vytvořily plány a strategie týkající se vzácných onemocnění a také vytvořením evropských referenčních sítí.
<P>
Co se týče návrhu pana rektora Trakatellise, abychom připravili a přednesli zprávu o výsledcích doporučení do konce roku 2012, nemáme námitek a budeme to mít na paměti.
<P>
, členka Komise. -Dovolte mi nyní přejít ke dvěma či třem poznámkám, které vznesli poslanci. Především mi dovolte zmínit pozměňovací návrh 15 a říci, že bych ráda zdůraznila, že etické otázky nespadají do kompetence EU. Jedná se zejména o případ v této záležitosti, a to s ohledem na právní rozdíly v členských státech co do prověřování a etických voleb, které je nutné učinit na základě této informace.
<P>
Padla také zmínka o potřebě financování. Financování léčby vzácných onemocnění je ke zvážení ze strany členských států. Komise doufá, že tyto návrhy pomohou podpořit důležitost takových investic a zároveň i pomohou co nejlépe využít zdroje, které jsou k dispozici prostřednictvím evropské spolupráce.
<P>
Co se týče dalšího financování ze strany Společenství, omezení u stávajícího zdravotního programu existují na základě celkového finančního výhledu určeného Parlamentem a Radou. Pokud má Parlament dojem, že je pro vzácná onemocnění zapotřebí více financování ze Společenství, pak toto Parlament musí řešit prostřednictvím rozpočtových procedur.
<P>
Také zazněla poznámka od paní Corbeyové týkající se pomoci, kterou bychom měli poskytnout skupinám pacientů. Komise souhlasí s významem skupin pacientů. Úzce s nimi pracujeme, zejména právě s organizací Eurordis. Nedávno jsem pořádala křest knihy, která obsahuje výpovědi 12 000 pacientů. Takové zapojení občanů je důležitou součástí práce v této oblasti.
<P>
členka Komise. - (EL) Pane předsedající, ráda bych na závěr zdůraznila, že doufáme, že díky lepšímu přístupu pacientů ke specializované zdravotní péči, podpoře výzkumu, vývoje účinné léčby a přeshraniční spolupráci se pacienti snáze dostanou k odborníkům, které potřebují.
<SPEAKER ID="105" NAME="Antonios Trakatellis">
zpravodaj. - (EL) Pane předsedající, jsem svým kolegům poslancům velmi vděčný za jejich připomínky, Radě za její připomínky a komisařce Vassiliouové za její projev. Ukázala, že je velmi otevřená a připravena alespoň přijmout pozměňovací návrh, v němž požadujeme, aby Komise předložila návrh do konce roku 2012, abychom mohli v oblasti vzácných onemocněni v Evropě rychle pokročit.
<SPEAKER ID="999" NAME="Předsedající">
Rozprava je ukončena.
<P>
Hlasování se bude konat během několika minut.
<P>
Písemná prohlášení (článek 142)
<SPEAKER ID="107" NAME="Carlo Casini" AFFILIATION="PPE-DE">
písemně. - (IT) Prevence a léčba jakékoliv nemoci, včetně vzácných onemocnění, vyžaduje nejvyšší závazek veřejných institucí, ale za léčbu a prevenci nelze platit nejvyšší cenou, jakou je obětování života lidských bytostí, a to i kdyby to mělo být ku prospěchu jiným. To by bylo ze základu v rozporu s duchem Evropské unie, která byla založena na uznání rovné důstojnosti příslušníků lidské rodiny. Genetická diagnostika embryí za účelem výběru těch nejlepších a zdravých a zabíjení těch ostatních je nepřijatelnou diskriminací lidí. Některé členské státy to dovolují, ale Evropská unie naprosto nemůže podporovat ani zákony, ani praktiky, které to umožňují.
<P>
Z tohoto důvodu a přestože si neochvějně přeji bojovat proti každé nemoci, jsem proti textu, jehož cenné pasáže jsou v ostrém rozporu negativním obsahem článku 4, jak by byl pozměněn pozměňovacím návrhem 15.
