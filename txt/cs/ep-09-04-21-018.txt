<CHAPTER ID="018">
Změna nařízení ES č. 717/2007 (mobilní telefonní sítě) a směrnice 2002/21/ES (elektronické komunikace) (rozprava) 
<SPEAKER ID="120" NAME="Předsedající">
Dalším bodem je zpráva o návrhu nařízení Evropského parlamentu a Rady, kterým se mění nařízení (ES) č. 717/2007 o roamingu ve veřejných mobilních telefonních sítích ve Společenství a směrnice 2002/21/ES o společném předpisovém rámci pro sítě a služby elektronických komunikací - C6-0333/2008 -, kterou zpracovala jménem Výboru pro průmysl, výzkum a energetiku paní Văleanová.
<SPEAKER ID="121" NAME="Adina-Ioana Vălean" LANGUAGE="RO">
Paní předsedající, paní komisařko Redingová, dámy a pánové, nestává se často, aby liberálka navrhovala zásah do trhu cestou regulace cen, byť by to znamenalo pouze stanovení horní hranice. V případě sazeb za roaming je však tento krok nezbytný a lze jej provést pouze kolektivně, na úrovni Evropské unie. Je nezbytný, neboť přehnaně vysoké sazby způsobují překážky, které brání evropským občanům ve využívání svobody pohybu a komunikace. Odstranění těchto překážek je jedním ze základních cílů Evropské unie a jedním z mých osobních cílů jakožto poslankyně Evropského parlamentu. Z tohoto důvodu jsem se ujala práce zpravodajky jak u této zprávy, tak u zprávy Evropského parlamentu přijaté počátkem tohoto měsíce a týkající se správních a právních překážek zaváděných členskými státy, které brání evropským občanům ve svobodě pohybu.
<P>
Stávající nařízení je nezbytné například pro majitele malých podniků, kteří jsou na služební cestě a potřebují si promluvit se spolupracovníky ve vlasti, aby vyřešili nějaký problém. Je důležité pro novináře, kteří posílají zprávy prostřednictvím e-mailu přímo z místa, kde dochází k nějaké události. Je důležité také pro mladé lidi, kteří posílají textové zprávy svému příteli či přítelkyni. Konečně je důležité také pro lidi, kteří pracují v zahraničí a chtějí po telefonu slyšet hlas svých dětí. Všichni tito evropští občané dosud za používání mobilního telefonu platili a často stále platí třikrát až čtyřikrát více, a to pouze proto, že jsou vzdáleni pár kilometrů ze své země, avšak přitom se nacházejí uvnitř Společenství.
<P>
Díky nařízení, které přijmeme zítra, budou přemrštěné ceny eliminovány. Horní hranice, kterou nařízení stanoví, stále ještě umožňuje operátorům dosáhnout významné marže a účastnit se hospodářské soutěže tím, že budou nabízet nižší ceny. Čelíme složitému problému, který je spojen s fragmentarizací a provozem trhu s mobilní telefonií v Evropě.
<P>
Když si spotřebitelé vybírají mobilního operátora, soustředí se v první řadě a nejvíce na ceny za vnitrostátní komunikaci nebo na to, za jakou cenu se jim nabídne nový mobilní telefon, ale sazeb za roaming si všímají méně. Když překročí hranici jiného členského státu EU, fungují v režimu těchto roamingových sazeb, a to i tehdy, když hovory pouze přijímají. Jediná varianta, která se spotřebitelům nabízí, je zvolit si jinou komunikaci než prostřednictvím mobilního telefonu. Konkurence mezi operátory z tohoto hlediska nefunguje. Vlastní operátor ze země původu musí platit operátoru, který provozuje hostitelskou síť, za přenos signálu.
<P>
Do některých zemí, jako například do těch, které jsou významnými turistickými destinacemi, přijíždí mnoho návštěvníků v určitém krátkém období, zatímco jiné mají více občanů, kteří cestují do zahraničí. To znamená, že existuje nerovnováha mezi nabídkou a poptávkou, a tedy i důvod pro vysoké hrubé sazby také mezi operátory. V některých zemích je navíc vyšší cena za instalaci a provoz sítí mobilní telefonie. Dále je třeba vzít v potaz, že se ukázalo, že menší operátoři či operátoři, kteří vstoupili nově na trh, se často potýkají s diskriminačními cenami ze strany velkých celoevropských operátorů. V konečném důsledku však vše zaplatí spotřebitel.
<P>
Nařízení, které zítra přijmeme, je krátkodobým řešením. Nemůžeme regulovat ceny donekonečna, neboť to postihuje inovace a může to dokonce postihnout i konkurenceschopnost. Z toho důvodu nařízení stanoví, že Evropská komise provede analýzu různých způsobů, jak regulovat trh. Některé z těchto způsobů jsou v nařízení přímo navrženy. Až budeme mít za dva nebo tři roky k dispozici více informací, budeme moci diskutovat o více variantách. Doufám, že pak budeme moci zavést legislativní rámec, který umožní existenci konkurenceschopných roamingových sazeb v dlouhodobém horizontu.
<P>
I když odhlédneme od tohoto aspektu, zlepšil podle mého názoru Parlament stávající nařízení v mnoha ohledech. Abychom povzbudili využívání služby přenosu dat a řádnou hospodářskou soutěž v odvětví, snížili jsme maximální hrubé roamingové sazby za tuto službu na 50 centů za megabyte. Zajistili jsme, že pokyny v oblasti poradenství zákazníkům o roamingovém přístupu k internetu přes mobilní telefon budou transparentnější. Také jsme zajistili, že ustanovení, jejichž cílem je omezit měsíční účty za roamingový přenos dat na 50 EUR, budou pro ty, kteří chtějí tohoto prvku využít, výrazně flexibilnější. Textové zprávy podle roamingových sazeb, které se odesílají, jakmile uživatel vstoupí do zahraniční sítě, budou obsahovat také odkaz na jednotné nouzové číslo 112. Snížili jsme hodnotu maximálních sazeb za příchozí a odchozí hovory, přičemž jsme u operátorů zachovali marži. Také jsme zakázali operátory, kteří nadále používají postup, který spočívá v tom, že uživatelům v zahraničí účtují, když jim někdo pouze zanechá hlasovou zprávu.
<P>
Na závěr bych chtěla poděkovat svým kolegům z ostatních politických skupin, komisařce Redingové a jejímu personálu, velvyslankyni Reinišové a zástupcům českého a francouzského předsednictví, Radě, a nesmím zapomenout na náš vlastní personál v Evropském parlamentu - chci jim poděkovat za všechno úsilí, které v tak krátkém čase vyvinuli, a za společnou práci odvedenou proto, aby mohly miliony občanů toto léto využívat přijatelných roamingových sazeb.
<SPEAKER ID="122" NAME="Viviane Reding">
členka Komise. - Paní předsedající, naprosto souhlasím s paní zpravodajkou, jíž bych chtěla poblahopřát k rychlé účinné práci, kterou odvedla.
<P>
Stojíme zde tváří v tvář překážce svobody pohybu, neboť pokud jsou občané trestáni na svých účtech za telefon, jakmile překročí hranici, pak skutečně nejde o onen vnitřní trh, o který usilujeme a který chceme vybudovat. Abychom tedy občanům zajistili tuto svobodu pohybu, musíme tyto překážky odstranit. Týkají se mnoha lidí. V Evropské unii využije svého mobilního telefonu k roamingové službě alespoň jednou ročně při pobytu v zahraničí zhruba 150 milionů občanů, a tito občané za to také musí platit. Jde o studenty, turisty a rekreanty, avšak jde také o přeshraniční pracovníky, novináře a obchodníky, kteří jsou v důsledku vysokých cen za komunikaci znevýhodněni.
<P>
Děkuji proto Evropskému parlamentu, že v takové rychlosti zareagoval na návrh Komise. Myslím, že se nám podařilo uvést návrh do praxe ve vůbec nejkratším čase, jaký kdy Evropská unie zažila - od podání návrhu k účinnosti zde je pouze sedm měsíců. Je to první návrh svého druhu a je to první návrh svého druhu v zájmu evropských spotřebitelů.
<P>
Chtěla bych říci pouze pár slov k tomu, čeho se podařilo dosáhnout v prvním roamingovém balíčku. Pokud jde o hlasový roaming, z hlediska občana bylo dosaženo 60% snížení ceny a z hlediska odvětví bylo dosaženo 30% nárůstu ve využívání této služby. Celé odvětví - a to je také zajímavé - zaznamenalo stálý růst míry vybavenosti občanů mobilními telefony. Nyní máme v Evropě vybavenost občanů mobilními telefony v průměrné hodnotě 119 %. To je absolutní světový rekord a s tím, jak ceny za roaming klesají, přináší těm občanům, kteří používají mobilní telefon, svobodu. Přináší také dobré zisky celému odvětví, neboť využívanost jeho služeb stále stoupá. Zároveň klesají vnitrostátní ceny. Protože se Barrosova Komise této otázky energicky chopila, domácí ceny za komunikaci mobilními telefony poklesly zhruba o 35 %. To je odpověď těm, kdo říkají, že pokud snížíme ceny za roaming, vzrostou ceny za vnitrostátní služby. Není tomu tak. Statistiky ukazují přesný opak.
<P>
Nyní pokročíme o další krok - nejprve samozřejmě v oblasti hlasového roamingu. Myslím, že je velmi dobře, že pokračujeme ve snižování maximálních cen, aby tak mohlo docházet k hospodářské soutěži v rámci těchto limitů. Je velmi důležité, že k tomu připojujeme také roaming textových zpráv, neboť jich je každý den v Evropské unii odesláno 2,5 miliardy. Hodnota zisku z tohoto objemu poskytnutých služeb je v celém odvětví zhruba 800 milionů EUR. Kdo však tyto textové zprávy posílá? Zejména naše mládež - 77 % osob ve věku 24 let a méně používá v zahraničí textové zprávy, protože je to pro ně jednodušší a vyjde je to levněji. Když tedy musí platit při využívání roamingu cenu, která je ve srovnání s náklady operátora mimořádně vysoká, jsou poškozováni. Dobrá tedy - snížíme tyto ceny tak, aby se posílání textových zpráv stalo běžnou věcí bez ohledu na to, zda jste doma, nebo v sousední zemi. Pro spotřebitele to bude znamenat obrovský přínos. Snížení cen - o němž bude Parlament zítra hlasovat - znamená v případě textových zpráv 60 %. Pokud jde o účtování za sekundu u roamingových hovorů - jednoduše řečeno, nenuťte lidi platit za něco, co nepoužili, a nechte si platit pouze za to, co zákazník skutečně využil. Snížíme také dnešní skrytou 24% sazbu, aby tak lidé platili pouze za to, co skutečně spotřebovali. A pokud jde o datový roaming, věříme, že se tato oblast v budoucnu bude vyvíjet.
<P>
Avšak zatímco chceme takový vývoj, který by umožňoval, aby mohli lidé bez ohledu na to, kde se nacházejí, stahovat filmy, novinové články či fotografie a posílat je přátelům, dnes se za tyto služby platí šokující ceny. Obdržela jsem kopie účtů, kdy lidé byli tři nebo čtyři dny v jiné zemi a musí zaplatit několik tisíc EUR jen proto, že si stáhli svůj oblíbený televizní pořad či novinový článek, na jehož sledování jsou zvyklí. Toto nyní skončí, a to také proto, že v novém nařízení bude zahrnuta funkce "mezní limit", který se od 1. července 2010 stane standardními limitem, který se automaticky použije za účelem ochrany spotřebitele.
<P>
Je to tedy velký den pro Evropu a pro evropské spotřebitele. Děkuji Parlamentu, který pracoval velmi rychle. Myslím, že lidé venku pochopí, že tento Parlament pracuje pro občany.
<SPEAKER ID="124" NAME="Syed Kamall">
navrhovatel stanoviska Výboru pro vnitřní trh a ochranu spotřebitele. - Pane předsedající, mohu nejprve poděkovat stínovým zpravodajům Výboru pro vnitřní trh a ochranu spotřebitele, a to ze všech politických skupin, jejich personálu a poradcům? Myslím, že můžeme být ve Výboru pro vnitřní trh a ochranu spotřebitele hrdi na to, že jsme dosáhli shody v otázce vyšší transparentnosti a způsobů, jak konečně odstranit problém šoku z účtů. Fenomén šoku z účtů nebyl dobrý pro reputaci mobilních operátorů, ale - co je důležitější - šok z účtů nebyl dobrý pro spotřebitele.
<P>
Pokud však jde o stanovování cenových limitů, mám stále ještě některé obavy. Musíme se tázat, kteří spotřebitelé budou mít prospěch z cenových limitů podle sovětského vzoru. Vzhledem k tomu, že roamingu skutečně využívá nanejvýš 35 % uživatelů a že podíl těch, kdo využívají roamingu pravidelně, je ještě mnohem nižší, a vzhledem k tomu, že jak připustila sama paní komisařka, z této právní úpravy bude mít největší prospěch úzká skupina privilegovaných spotřebitelů, jako jsou úředníci Komise, poslanci Evropského parlamentu, lobbyisté a obchodníci, doufejme, že neokrádáme chudé, aby měli za jejich peníze bohatí levnější volání.
<SPEAKER ID="125" NAME="Manolis Mavrommatis" LANGUAGE="EL">
Pane předsedající, paní komisařko, dámy a pánové, chtěl bych nejprve poblahopřát jak zpravodajce paní Văleanové, tak zpravodaji u prvního nařízení o roamingu panu Rübigovi, k vynikající spolupráci, kterou navázali s Výborem pro kulturu a vzdělávání, v němž jsem působil jako navrhovatel, a to ve věci, která přirozeně zajímá 150 milionů spotřebitelů a celé telekomunikační odvětví.
<P>
Poté, co bylo před dvěma lety úspěšně zavedeno první nařízení, byl Evropský parlament vyzýván, aby přijal revidované nařízení, které by se týkalo i cen za textové zprávy a přenos dat.
<P>
Chtěl bych učinit osobní komentář k přínosům nového nařízení, a to zejména pro obchodní cestující. Velký podíl na využívání funkce stahování souborů do mobilního telefonu mají například pracovníci v oblasti médií.
<P>
Revidované nařízení bude působit jako bezpečnostní pojistka proti nadměrným a nekontrolovaným sazbám, které nyní vnucují společnosti podnikající v mobilní telefonii, jak uvedla paní komisařka. Z toho důvodu si myslím, že pokud Evropský parlament zprávu schválí, bude to jeho další vítězství v boji za ochranu spotřebitelů a další velký krok, který vdechne vnitřnímu trhu novou energii.
<P>
Závěrem chci říci, že věřím a doufám, že dojde-li ke shodě mezi orgány, vstoupí toto nařízení v platnost již v létě, aby tak byli lidé, kteří cestují, chráněni před veškerými obskurními poplatky a předražováním ze strany telefonních společností.
<SPEAKER ID="126" NAME="Paul Rübig" LANGUAGE="DE">
Děkuji vám, pane předsedající. Chtěl bych poblahopřát zejména zpravodajce paní Văleanové, avšak také paní komisařce Redingové, která projevila při jednáních o druhém nařízení o roamingu velké odhodlání. Domnívám se, že tato jednání, a samozřejmě také cíl srovnat vnitrostátní ceny a ceny, které platíme v ostatních jiných evropských zemích, na stejnou úroveň, znamenají významný krok vpřed.
<P>
Je také dobře, že vnitrostátní regulační orgány mají nyní pravomoc také pro oblast roamingu, a převezmou tedy úlohu kontroly a monitoringu, což nám celkem prostě přinese větší transparentnost. Transparentnost je pro fungování trhu životně důležitá. Až dosud je v různých oblastech transparentnosti nedostatek a dochází také k nestoudnému zneužívání trhu.
<P>
Není správné, že se za datový roaming žádá až tisíckrát vyšší částka, jak tomu často v praxi je. Účtování za sekundu u příchozích hovorů přinese v budoucnu také nezpochybnitelný pokrok a bude znamenat pro evropské občany přínos v oblasti nákladů.
<SPEAKER ID="127" NAME="David Hammerstein" LANGUAGE="ES">
Pane předsedající, když trh nefunguje, je třeba zasáhnout. Opět jsme prolomili další tabu - volný trh není posvátný, a to tím spíše v čase krize, kdy zejí kapsy evropských spotřebitelů větší prázdnotou než kdykoli předtím.
<P>
Tato dohoda, jejímž cílem je stanovit meze přehnaným cenám volání a posílání textových zpráv v roamingovém režimu, prospěje spotřebiteli, komunikaci mezi evropskými zeměmi a užitečné a pozitivní Evropě.
<P>
Účty za telefon se milionům evropských občanů sníží, anebo může na druhou stranu dojít k opaku - když bude stát textová zpráva pouhých 11 centů, lidé budou moci posílat textové zprávy celý den, a nakonec tak možná utratí stejnou částku.
<P>
Obzvláště pozitivní jsou opatření v oblasti přenosu dat, mezi něž patří účtování za sekundu po uplynutí prvních třiceti sekund. Maximální cena za textovou zprávu a zaslání dat by mohla být o něco nižší, avšak abychom mohli dosáhnout dohody, tento kompromis jsme učinili.
<P>
Chtěl bych poděkovat komisařce Redingové, paní Văleanové a zpravodajům ze všech skupin, jelikož jsme poskytli výborný příklad toho, jak Evropská unie koná v čase krize.
<SPEAKER ID="128" NAME="Předsedající">
Můžeme tedy skončit na veselou notu, což je velmi důležité, a to zejména před volbami. Nyní vyzývám paní Ţicăuovou, aby vystoupila v postupu "catch-the-eye".
<SPEAKER ID="129" NAME="Silvia-Adriana Ţicău" AFFILIATION="PSE">
(RO) Pane předsedající, paní komisařko, chtěla bych svým kolegům poblahopřát k práci, kterou vykonali, a ke zprávě, kterou zpracovali. Evropský parlament v každém případě pracuje ve prospěch evropských občanů. Také připomínám, že během rozpravy, kterou jsme vedli o snižování sazeb roamingu u mobilních telefonů přede dvěma lety, se rozvinula velmi široká diskuse. Těší mě, že se při této příležitosti nevyskytla žádná protichůdná stanoviska. Všichni jsme totiž snížení sazeb rychle vzali za své. Chtěla bych říci, že si myslím, že je velmi důležité stávající sazby v oblasti mobilní telefonie nadále snižovat, a to o větší částky a jak u odchozích, tak u příchozích hovorů. Obzvláště důležité je však snižování sazeb za textové zprávy.
<P>
Neděláme to totiž jen pro mladou generaci, nýbrž pro každého, kdo cestuje po Evropské unii. Toto opatření je na jednu stranu prostředkem k ochraně spotřebitelů, ale zároveň je dobrým příkladem toho, jak lze regulovat trh ve prospěch občanů Evropy.
<SPEAKER ID="130" NAME="Czesław Adam Siekierski" AFFILIATION="PPE-DE">
(PL) Pane předsedající, paní komisařko, mobilní telefon a internet se staly symbolem mobility a inovace. Občané by tedy měli mít široký a snadný přístup k telekomunikačním službám. Navzdory četným výzvám paní komisařky jsou ceny roamingových textových zpráv stále v průměru výrazně vyšší a výrazně převyšují ceny za tytéž služby ve vnitrostátním režimu. Musíme usilovat o změnu situace. V tomto smyslu velmi vysoce hodnotím práci, kterou Komise a paní komisařka vykonaly.
<P>
Situace v oblasti internetu je podobná. Proč má být používání internetu přes mobilní telefon luxusem? Všichni jsme pro to, aby byl zajištěn co nejširší přístup k internetu. Snížení cen za služby datového roamingu by v tomto ohledu zajisté pomohlo. Je to důležité, neboť tato problematika se týká z velké míry té nejmladší skupiny v naší společnosti.
<SPEAKER ID="131" NAME="Bogusław Liberadzki" AFFILIATION="PSE">
(PL) Pane předsedající, těší mě, jakým směrem se ubíráme. Mám na mysli radikální snížení cen roamingových hlasových hovorů a za přístup k internetu. To je první krok, a myslím, že další budou následovat. Jde o faktory, které mohou urychlit naplnění Lisabonské strategie. Je to důležité pro potřeby vzdělávacího procesu a pro mladou generaci. Je důležité, aby byly služby provozované přes internet dostupné lidem, kteří jsou poměrně chudí, a těm, kdo mají nízké příjmy. Ubíráme se správným směrem. Nová opatření budou zajisté uvítána s radostí. Chtěl bych Komisi poděkovat.
<SPEAKER ID="132" NAME="Alojz Peterle" AFFILIATION="PPE-DE">
(SL) Chtěl bych vyslovit upřímné blahopřání zpravodajce a komisařce. Paní komisařko, před několika lety jsem vám řekl, že jsem nerad trestán za to, že v zahraničí telefonuji. Neočekával jsem, že mé postavení coby spotřebitele dozná tak brzy změn, jak se děje zejména touto směrnicí.
<P>
Tato směrnice je důkazem, že Evropská unie je schopna používat svých společných politik k budování užšího vztahu se svými občany tím, že jim přinese prospěch tam, kde to nejvíce pocítí - v jejich peněženkách. Tato směrnice znamená více Evropy, větší konkurenceschopnost a jednotnou ekonomiku, a podle mě jde o jeden z klíčových úspěchů Komise a Parlamentu v současném funkčním období. Mým jediným přáním je, abychom i v dalším funkčním období jednali ve stejném duchu a věnovali spotřebiteli tutéž pozornost. Ještě jednou blahopřeji a velmi vám děkuji.
<SPEAKER ID="133" NAME="Viviane Reding">
členka Komise. - Pane předsedající, chtěla bych především poděkovat poslankyním a poslancům, kteří odvedli vynikající práci. V první řadě samozřejmě zpravodajce paní Văleanové, avšak také zpravodajům ostatních výborů, stínovým zpravodajům a předsedům skupin. Umožnili, aby se během pouhých sedmi měsíců stal skutečností velmi důležitý návrh, který se týká volného pohybu občanů a snížení přemrštěných sazeb. Myslím, že to je velká chvíle pro vnitřní trh. Je to velký okamžik, který občanům ukazuje, že je poslanci Evropského parlamentu berou vážně.
<P>
Pokud dovolíte, chtěla bych nicméně říci - s veškerou úctou například k panu Kamallovi -, že když trh nefunguje, je na politické reprezentaci, aby zasáhla. Ráda bych, aby mi někdo v tomto Parlamentu vysvětlil, jak je možné říci, že trh funguje, když náklad, který vynaloží operátor na přenesení textové zprávy z jedné země do druhé, je méně než 11 centů, zatímco průměrný uživatel musí zaplatit více než 28 centů. V tom případě něco nefunguje.
<P>
Stanovíme-li tedy nyní limit 11 centů, myslím, že zbývá spousta prostoru k manévrování; zbývá spousta prostoru k rozvoji hospodářské soutěže. Stejně jako většina z vás v tomto Parlamentu, i já bych si přála, aby trh fungoval, a abychom tak toto nemuseli dělat. Nuže doufejme, že to v budoucnu už nebudeme muset dělat znovu a že po tomto rozhodnutí začne trh skutečně fungovat v zájmu celého odvětví, v zájmu občanů, v zájmu svobody pohybu a v zájmu vnitřního trhu, kde může každý občan cestovat, aniž by ho pak ztrestal účet za telefon.
<SPEAKER ID="134" NAME="Adina-Ioana Vălean" LANGUAGE="RO">
Snížení roamingových sazeb je naprosto nezbytné. Všichni bychom se shodli, že trh nefunguje. Mohli bychom dále diskutovat o způsobu, jakým regulaci provést.
<P>
Způsob, který projednáváme nyní, je návrh Komise na stanovení určitých maximálních sazeb. Je to ten nejlepší možný způsob? Nevíme, avšak je to jediná možnost, kterou máme nyní k dispozici. Doufám, že v budoucnu dokážeme nalézt alternativní metody.
<P>
Chtěla bych k celé věci závěrem říci ještě jedno. Nesmíme dopustit, aby byl vyvolán dojem, že celé odvětví mobilní telefonie bezohledně vykořisťuje spotřebitele. Taková představa by mohla být nebezpečná, jelikož toto odvětví je úspěšné, což se odráží v tvorbě pracovních míst, významném příspěvku do rozpočtů a technologických inovacích. Z toho důvodu se domnívám, že je důležité, abychom my, kteří regulujeme trh, necítili jednoznačné uspokojení nad prací, kterou jsme vykonali, a abychom usilovali o další zlepšení, díky nimž by bylo možno dosáhnout dlouhodobě prospěšných dopadů.
<P>
Chtěla bych poděkovat všem, kdo se na této zprávě podíleli, a doufám, že budeme mít další příležitost k diskusi o tomto tématu.
<SPEAKER ID="135" NAME="Předsedající">
Rozprava je ukončena.
<P>
Hlasování se bude konat ve středu dne 22. dubna 2009.
