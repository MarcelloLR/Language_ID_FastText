<CHAPTER ID="030">
Aplikovaný výzkum v oblasti společné rybářské politiky (krátké přednesení) 
<SPEAKER ID="322" NAME="Předsedající">
Dalším bodem jednání je krátké přednesení zprávy o aplikovaném výzkumu v oblasti společné rybářské politiky paní Miguélez Ramosovou, jménem Výboru pro rybolov.
<SPEAKER ID="323" NAME="Rosa Miguélez Ramos" LANGUAGE="ES">
Vážený pane předsedající, vážený pane komisaři, dámy a pánové, zajištění souladu mezi náležitou ochranou ekosystémů a udržitelným využíváním mořských zdrojů, předcházení a kontrola dopadu lidské činnosti na životní prostředí, zlepšování znalostí, technologický vývoj a inovace, jsou úkoly, s nimiž se nelze vypořádat bez podpory evropské vědecké obce.
<P>
Výzkum v odvětví rybolovu má také zásadní význam pro vypracování doporučení a poskytování vědeckého poradenství zákonodárcům. Vyšší investice do výzkumu a vývoje a do shromažďování a zpracovávání spolehlivých dat by vyústily v solidnější a udržitelnější společnou rybářskou politiku.
<P>
Přestože výrok, který jsem zaslechla z úst jednoho vědce ('Nikoli peníze, ale lidské zdroje představují problém'), výstižně popisuje situaci, nebudu tvrdit, že výzkum v odvětví rybolovu má přemíru finančních zdrojů. Místo toho chci konstatovat, že čelíme dvojímu problému.
<P>
Za prvé, pane komisaři, částky vyčleněné v sedmém rámcovém programu na mořský výzkum, které by měly mít průřezový charakter, se zdají být nedostatečné pro integrovaný přístup, který je dnes potřebný pro řešení tohoto problému.
<P>
Kromě toho, pane komisaři, vědci - a ujišťuji vás, že jsem hovořila s mnohými z nich, abych mohla vypracovat tuto zprávu, před zahájením tohoto procesu i v jeho průběhu - mají problémy při předkládání projektů pro sedmý rámcový program. Tyto problémy lze na jedné straně částečně připisovat odlišnému zaměření, jež je potřebné pro akvakulturu, která je svou povahou v zásadě průmyslová, a na druhé straně pro výzkum v odvětví rybolovu a mořský výzkum, jež jsou svou povahou multidisciplinární a dlouhodobější.
<P>
Až do sedmého rámcového programu byly na oba tyto obory vyčleněny tytéž finanční prostředky a spadaly pod Generální ředitelství pro rybolov, což umožňovalo, aby se navzájem doplňovaly. V současné době za ně odpovídá Generální ředitelství pro výzkum a v důsledku toho se pro vědeckou obec stává složitým informovat o zájmech a potřebách odvětví ty, kteří vypracovávají pokyny pro výzvy k předkládání návrhů.
<P>
Ve vědecké obci kromě toho převládá názor, že se generální ředitelství zřejmě rozhodlo upřednostnit základní výzkum, aniž by dávalo prostor výzkumu zaměřenému na veřejné politiky. Uvedu příklad: obohatit z vědeckého hlediska strategii mořského výzkumu Společenství nebo přezkoumat vztah mezi rybolovem a změnami klimatu.
<P>
Abych tento problém shrnula, cíl mořské politiky Evropské unie spočívající v dosažení produktivního rybolovu v čistém mořském prostředí vyžaduje, aby vědci, kteří působí v tomto oboru, měli přístup k horizontálním mechanismům financování v sedmém rámcovém programu.
<P>
Na závěr bych ráda zmínila druhý problém: znepokojující nedostatek mladých vědců ve výzkumu v odvětví rybolovu, který je zřejmě důsledkem odborných kurzů, jež nejsou příliš atraktivní ve srovnání s jinými vědními obory základního výzkumu.
<P>
Je nesmírně důležité, abychom zavedli zajímavé a uspokojivé vysokoškolské kurzy, které by nabídly kvalitní profesní příležitosti. Zdá se také, že je třeba, abychom standardizovali různé modely výzkumu uplatňované v různých členských státech, aby byly schopny lépe porovnávat výsledky a umožnily agregaci dat a rozšíření spolupráce mezi vnitrostátními výzkumnými institucemi. Samozřejmě si také myslím, že je nesmírně důležité lepší začlenění zkušeností a odborných znalostí rybářů do procesu utváření vědeckých názorů, na nichž mají být založena politická rozhodnutí, která jsou součástí rámcového programu Společenství.
<SPEAKER ID="324" NAME="Janez Potočnik">
člen Komise. - Vážený pane předsedající, oceňuji, že mohu hovořit o oblasti, za kterou odpovídám. Komise vítá zprávu Parlamentu o aplikovaném výzkumu týkajícím se společné rybářské politiky a rád bych poděkoval zpravodajce, paní Rose Miguélez Ramosové, a Výboru pro rybolov, za jejich skvělou práci.
<P>
Zpráva přichází v pravý čas souběžně s právě probíhajícím zpracováním společné výzvy k předkládání návrhů na mořský a námořní výzkum. Přichází také v okamžiku zveřejnění pracovního programu do roku 2010 pro sedmý rámcový program a Zelené knihy o reformě společné rybářské politiky, která obsahuje kapitolu o výzkumu. Komise v zásadě souhlasí s hlavními prvky zprávy.
<P>
Vítáme podporu vyjádřenou evropské strategii mořského a námořního výzkumu, která stanoví jako své priority rozšířené budování kapacity, nové infrastruktury, nové iniciativy v oblasti dovedností a vzdělávání, rozvoj integrace napříč zavedenými disciplínami mořského a námořního výzkumu, podporu synergických efektů mezi členskými státy a Komisí a novou správu a řízení v oblasti výzkumu.
<P>
Komise uznává význam vyčlenění dostatečného rozpočtu na výzkum v odvětví rybolovu a akvakultury v sedmém rámcovém programu a zároveň zachování přiměřené rovnováhy s ostatními odvětvími výzkumu, zejména v oblasti zemědělství, lesnictví a biotechnologie: Téma 2 - bioekonomika založená na znalostech a Téma 6 - životní prostředí. Roční rozpočet pro sedmý rámcový program bude v průběhu posledních tří let programu postupně navýšen a jak odvětví rybolovu, tak odvětví akvakultury budou mít z tohoto navýšení určitě užitek.
<P>
Komise bude prosazovat své úsilí na podporu výzkumu v souladu se zprávou tím, že v sedmém rámcovém programu dá větší prostor výzkumu v odvětví rybolovu a akvakultury a zajistí přiměřenou rovnováhu mezi výzkumem podporujícím politiku a disciplínami zaměřenými více na základní výzkum a zároveň posílí šíření výsledků a prosazování lepší koordinace mezi vnitrostátními výzkumnými programy.
<P>
A konečně, Komise umožní začlenění výzkumu v odvětví rybolovu a akvakultury do širšího kontextu své agendy strategického výzkumu, evropského výzkumného prostoru a nové strategie mořského a námořního výzkumu Evropské unie.
<P>
S ohledem na iniciativy, jež jsem právě popsal, jsem přesvědčen, že nyní existuje solidní základ, ze kterého můžeme vycházet při zlepšování odvětví rybolovu a akvakultury prostřednictvím inovačního výzkumu, který bude součástí rámcového programu. Tato odvětví budou mít dále užitek ze zlepšené spolupráce a koordinace vnitrostátního výzkumu, prostřednictvím různých iniciativ evropského výzkumného prostoru a v rámci směřování společné rybářské politiky.
<P>
Pokud mi dovolíte osobní poznámku, mohu vám zaručit, že tento proces není složitější než doposud, jednoduše proto, že na něm pracují titíž lidé a spolupráce s mým kolegou, panem Borgem, je skutečně výtečná. Myslím si, že toto je způsob, jak by měl být výzkum realizován v budoucnosti. Spolupracujeme napříč jednotlivými odvětvími a tento přístup skutečně přináší lepší výsledky, které by byly nemyslitelné, kdybychom postupovali v jednotlivých odvětvích izolovaně. Velice vám děkuji za skvělou práci, kterou jste odvedli.
<SPEAKER ID="325" NAME="Předsedající">
Tento bod jednání je uzavřen.
<P>
Hlasování se bude konat ve čtvrtek 19. února 2009.
