<CHAPTER ID="018">
Legislativní proces týkající se třetího energetického balíčku (rozprava) 
<SPEAKER ID="469" NAME="Předsedající">
Dalším bodem je rozprava o otázce k ústnímu zodpovězení Radě ve věci pokračování a včasného dokončení legislativního procesu týkajícího se třetího energetického balíčku, kterou pokládají Hannes Swoboda, Reino Paasilinna, Eluned Morgan, Atanas Paparizov, Giles Chichester, Alejo Vidal-Quadras, Herbert Reul, Angelika Nieblerová, Gunnar Hökmark a Jerzy Buzek jménem Skupiny sociálních demokratů v Evropském parlamentu a Skupiny Evropské lidové strany (Křesťanských demokratů) a Evropských demokratů - B6-0493/2008).
<SPEAKER ID="470" NAME="Atanas Paparizov">
autor. - Pane předsedající, dne 18. června a 9. července 2008 přijal Evropský parlament v prvním čtení legislativní usnesení o směrnicích a nařízeních třetího energetického balíčku. Tento balíček má velký význam pro vytvoření evropského vnitřního trhu s elektřinou a plynem a pro zajištění transparentního a jasného regulačního rámce pro investice do přenosových sítí a rozšíření regionální a celoevropské spolupráce. Tímto způsobem energetický balíček významně přispívá k bezpečnosti členských států EU, pokud jde o dodávky energie.
<P>
Jeho přijetí také významně přispěje k úsilí o provedení ambiciózního legislativního balíčku opatření v oblasti energetiky a změny klimatu, který Parlament, jak věřím, zítra schválí.
<P>
V tomto ohledu bychom rádi požádali, aby nás francouzské předsednictví informovalo o svém záměru představit Evropskému parlamentu společný postoj Rady k těmto pěti legislativním návrhům. Ocenili bychom také podrobné informace o krocích, jež hodlá Rada, a zejména české předsednictví, provést pro pokračování a včasné dokončení legislativního procesu týkajícího se třetího energetického balíčku.
<P>
Evropský parlament opakovaně projevil svou ochotu k účasti na konstruktivním dialogu s Radou. Na znamení své připravenosti iniciovali zpravodajové Evropského parlamentu dopis ze dne 17. července určený panu ministru Borloovi, v němž vyzýváme úřadující předsednictví, aby v období mezi dosažením všeobecné politické dohody a oficiálním oznámením společného postoje Rady zahájilo neformální dialog mezi Radou a Parlamentem. Kromě toho jsme vyzvali Radu, aby z tohoto legislativního balíčku učinila svou prioritu a neformální dialog zahájila již v září 2008, protože jsme přesvědčeni, že by to bylo v zájmu dotčených tří orgánů, francouzského předsednictví i občanů EU obecně. Dále jsme při mnoha příležitostech upozornili na nutnost včas zahájit tato jednání.
<P>
Rád bych upozornil na usnesení Evropského parlamentu o výsledku zasedání Evropské Rady v Bruselu ve dnech 15. a 16. října 2008, v němž Radu vyzýváme, aby zahájila jednání.
<P>
Po dosažení politické dohody dne 10. října navrhl předseda Výboru pro průmysl, výzkum a energetiku v dopise ze dne 7. listopadu uspořádání prvního setkání v podobě neformálního třístranného dialogu před koncem tohoto roku. Litujeme, že k tomuto setkání dosud nedošlo.
<P>
Pokud jde o nás, budeme připraveni zahájit třístranný dialog za účelem dosažení interinstitucionální dohody, jakmile obdržíme společný postoj Rady.
<P>
Dnes jsme se na schůzi zpravodajů a zástupců všech politických skupin, jež byla uspořádána předsedkyní Výboru pro průmysl paní Nieblerovou, jednomyslně dohodli, že vzhledem k časové tísni navrhneme zahájení třístranného dialogu co nejdříve, a to nejlépe ve Štrasburku v týdnu od 12. ledna 2009. Doufáme, že české předsednictví bude moci tento návrh přijmout.
<P>
V této fázi jsme si vědomi, že Rada ve svém společném postoji obsáhla oblasti zásadního politického významu, jako je oddělení vlastnictví, ustanovení o třetí zemi a rovné podmínky. Nezabývala se však otázkami, jež Evropský parlament vznesl v prvním čtení, jako je větší úloha regulační agentury, ochrana spotřebitelů, energetická chudoba atd. Doufáme, že o těchto důležitých otázkách povedeme intenzivní dialog v lednu a únoru.
<P>
Rád bych řekl, že doufám, že Rada urychleně a konstruktivně odpoví na otázky vznesené Evropským parlamentem, jež zaručují provedení tohoto balíčku a chrání zájmy milionů evropských spotřebitelů.
<SPEAKER ID="471" NAME="Gunnar Hökmark" LANGUAGE="SV">
Pane předsedající, zítra Parlament rozhodne o různých částech klimatického balíčku. To znamená, že jsme ve velmi krátké době vyjednali naši cestu vpřed a přijali rozhodnutí o důležitých částech budoucí evropské energetické a environmentální politiky. Také to znamená, že Parlament a Rada dokončí klimatický balíček mnohem dříve, než výrazně pokročíme s uplatňováním trhů s energií a a přijímáním rozhodnutí o nich. Mělo tomu být naopak, což znamená, že jsme měli být schopni dokončit rozhodování, pokud jde o trh s elektřinou a plynem a přeshraniční trhy dávno před tím, než jsme se dostali k tomuto bodu. Trh s energií, který nyní vytváříme v rámci klimatického balíčku, vyžaduje řádně fungující evropský přeshraniční trh s energií, kde hospodářská soutěž udržuje ceny na nízké úrovni. Měli bychom se také ujistit, že umíme využít každý zdroj energie, který máme v Evropě k dispozici. Systém je nyní mezi balíčkem ohledně trhu s energií a klimatickým balíčkem v této oblasti trochu zmateným.
<P>
Nyní můžeme udělat to, že zajistíme co nejrychlejší pokrok v těchto jednáních. Je samozřejmě na českém předsednictví, aby byla jednání zahájena co nejdříve, a to možná, jak zde dříve navrhl jeden z mých kolegů poslanců, v lednu ve Štrasburku. Avšak zítra, kdy budeme rozhodovat o klimatickém balíčku, bude i po francouzském předsednictví požadováno, aby se situací zabývalo a aby iniciovalo postup, který umožní okamžité zahájení jednání a co nejdřívější započetí diskusí o oddělení vlastnictví, zlepšení hospodářské soutěže a přeshraničních spojeních.
<P>
To je důležité nejen pro udržení nízkých cen a umožnění větší hospodářské soutěže, ale také pro zajištění, aby členské státy, které by se v důsledku klimatického balíčku mohly ocitnout ve zranitelnější situaci, nebyly izolovány. Toto je potřeba učinit a já doufám, že většina bude vykonána za českého předsednictví.
<P>
Nechceme však, pane předsedající, pane ministře, dovolit francouzskému předsednictví, aby se nyní v posledních prosincových dnech roku 2008 vyhýbalo odpovědnosti. Děkuji.
<SPEAKER ID="472" NAME="Jean-Louis Borloo" LANGUAGE="FR">
Pane předsedající, dámy a pánové, mohu vás ujistit, že nemáme v úmyslu vyhýbat se své odpovědnosti, vlastně je tomu právě naopak.
<P>
Rada při několika příležitostech, včetně tohoto období šesti měsíců, zdůraznila velký význam, jenž přikládá vytvoření vnitřního trhu s elektřinou a plynem, zajištění transparentního a jasného regulačního rámce pro investice do přenosových sítí a jejich provoz a posílení úlohy regulačních orgánů a jejich spolupráci. Tento význam by měl být znovu zdůrazněn nyní, kdy bude, jak doufám, přijat klimatický a energetický balíček, a to tím spíš, že dokončení tohoto vnitřního trhu je podmínkou pro dosažení našich cílů v této oblasti.
<P>
Nelze proto zpochybňovat význam, který francouzské předsednictví přikládá úspěšnému dokončení tohoto balíčku, jenž je zásadním prvkem evropské energetické politiky. To platí i pro význam dodržení dohodnuté lhůty, jinými slovy dosažení dohody před koncem legislativního období. Francouzské předsednictví učinilo vše pro dosažení politické dohody o všech pěti textech během zasedání Rady dne 10. října.
<P>
Musím vám připomenout, že i přes vynikající a komplexní práci slovinského předsednictví byly v textech, jež z důvodu chybějícího stanoviska Parlamentu na zasedání Rady dne 6. června dostaly podobu obecného přístupu, ponechány otevřené dvě otázky. Těmito otázkami byly investice třetích zemí do odvětví energetiky a podmínky spravedlivé hospodářské soutěže. Bylo vynaloženo maximální úsilí a podařilo se nám zajistit dosažení jednomyslné dohody na říjnovém zasedání Rady. Chtěl bych zdůraznit, že Komise velmi podporovala znění říjnového společného postoje.
<P>
Den po dosažení této dohody pověřilo francouzské předsednictví útvary Generálního sekretariátu Rady provedením technických a právních úkonů potřebných k dokončení oněch 300 stran právních předpisů obsažených v tomto balíčku, aby společné postoje mohly být v prosinci předány Parlamentu. Rychlé dokončení této práce závisí jak na útvarech Parlamentu, tak na útvarech všech členských států.
<P>
V souladu s tím, co uvedl sekretariát výboru odpovědného za koordinaci práce orgánů EU, a ve shodě s budoucím českých předsednictvím bylo rozhodnuto, že tento společný postoj bude předložen Parlamentu v nadcházejících dnech, na začátku ledna. Pokud se týká Rady, ta zamýšlí dokončit postupy pro toto přijetí dne 9. ledna. Nemusím vám připomínat, že jsme vyjednávali několik balíčků současně, včetně toho, o němž jsme dnes hovořili, a balíčku o námořní dopravě, u něhož se velice aktivně angažovali všichni příslušní vyjednavači.
<P>
Ačkoli nebylo fyzicky možné zahájit jednání o tomto balíčku, uvedlo francouzské předsednictví v dopise ze dne 17. listopadu, zaslaném předsedovi výboru COREPER a předsedovi Výboru pro průmysl, výzkum a energetiku, že je připraveno zúčastnit se úvodní schůzky v podobě třístranného dialogu, jak jste požadovali, s cílem zahájit úvodní diskuse. Podmínky byly nyní splněny, takže se můžeme plně věnovat zkoumání tohoto balíčku, a jak doufáme, dosáhnout dohody ve druhém čtení do příštího května. V to v každém případě francouzské předsednictví doufá.
<SPEAKER ID="473" NAME="Andris Piebalgs">
člen Komise. - Pane předsedající, nejprve bych poslancům rád poděkoval za tuto velmi aktuální otázku. Je velmi důležité, abychom dokončili diskusi o vnitřním trhu s energií během tohoto legislativního období. Navržen byl velmi složitý balíček opatření; diskuse tentokrát vede k dohodě ve druhém čtení, a jak by se dalo očekávat, zohledňuje složitou povahu těchto návrhů.
<P>
Pokud jde o přínosy, řekl bych, že je velmi důležité, že jsme nyní v Radě dosáhli politické dohody a že společné postoje budou přijaty na začátku ledna. Komise také na začátku ledna schválí své sdělení Parlamentu o společném postoji, aby bylo k dispozici pro první dílčí zasedání na začátku ledna. Z tohoto pohledu jsme tedy připraveni předložit společné postoje Parlamentu, aby je mohl vzít v úvahu a zahrnout do formálních jednání.
<P>
Druhým bodem, který bych chtěl zdůraznit, je skutečnost, že nadcházející české předsednictví klade velký důraz na ambiciózní práci na dosažení výsledků v březnu či podle možností ještě dříve. Plánuje také třístranné dialogy. Chtělo by pořádat jeden každý týden - toto předsednictví je v tomto ohledu skutečně velmi ambiciózní a je to jeho hlavní priorita.
<P>
Zatřetí bych rád poděkoval francouzskému předsednictví, protože při vší té práci na balíčku opatření v oblasti energetiky a změny klimatu skutečně splnilo to, co slíbilo, pokud jde o balíček týkající se vnitřního trhu. Nebylo snadné dosáhnout v Radě politické dohody; za slovinského předsednictví jsme se shodli na některých bodech, avšak v některých bodech stále panovala nejistota. Nyní jsme v Radě dosáhli zásadní shody a Rada je připravena jednat.
<P>
Dále bych rád poděkoval Parlamentu. Chtěl bych poděkovat paní Nieblerové za její trpělivost během třístranných dialogů, neboť jsme první dohody dosáhli zčásti díky vaší tvrdé práci, takže se omlouvám a doufám, že se diskuse o vnitřním trhu s energií neprotáhnou až do noci. Domnívám se však, že máme dobrý základ, s nímž můžeme dosáhnout dohody, protože všichni zpravodajové velmi úzce spolupracují. Doufám, že nebudeme pokračovat až do ranních hodin.
<P>
Za Komisi slibuji, že budeme tvrdě pracovat na nalezení přijatelného kompromisu, protože podle názoru Komise je zásadní, aby byla Evropská unie v otázce vnitřního trhu s energií silná. Zaručuje bezpečnost dodávek, nižší spotřebitelské ceny, avšak zejména také zaručuje účinnost veškerých opatření, jež bychom rádi navrhli prostřednictvím systému ETS. Komise má plný zájem na nalezení shody a na usnadnění dohody mezi Evropským parlamentem a Radou.
<SPEAKER ID="474" NAME="Angelika Niebler">
jménem skupiny PPE-DE. - (DE) Pane předsedající, pane úřadující předsedo, pane komisaři, dámy a pánové, celý den jsme dnes diskutovali o klimatickém balíčku a zítra se bude konat hlasování. Podle odhadů bude na tomto klimatickém balíčku dosaženo široké shody, což je celkově vzato dobře.
<P>
Klimatický balíček jako celek a jeho ušlechtilé cíle jsou však uskutečnitelné pouze tehdy, pokud učiníme obrovský skok dopředu v oblastech, jako jsou rozšířené sítě a rozšířená infrastruktura. Proto jsem potěšena, že Rada v říjnu dospěla ke společnému postoji, takže zde v Parlamentu můžeme, jak jsme vždy doufali, postupovat v našich konzultacích rychle. Doufám, že jednání brzy začnou. Děkuji vám, pane úřadující předsedo, za to, že jste již uvedl věci do pohybu.
<P>
V pracovní rovině vidím, že sekretariáty již zahájily spolupráci a přípravy, aby jednání mohla začít v lednu či únoru za českého předsednictví. Pokud se Komise, stejně jako v mnoha jiných případech, ujme úlohy prostředníka, dosáhneme nakonec dobrých kompromisů.
<P>
V hmotné oblasti samozřejmě existují obrovské rozdíly mezi postojem Rady a postojem Evropského parlamentu, pokud jde o některé zásadní otázky. Pan Hökmark se již zabýval otázkou oddělení vlastnických práv a tím, zda existuje alternativa. Rada zaujala odlišný postoj než Parlament, a to jak v odvětví plynu, tak v odvětví elektřiny. Otázka, jakou úlohu by měla hrát agentura, bude jednou z klíčových otázek. V současné době mají Rada i Parlament velmi odlišné názory. Odlišné jsou dokonce i priority v rámci celkového souboru spotřebitelských práv.
<P>
Jsem přesvědčena, že politická vůle dosáhnout dohody existuje, i pokud jde o tuto problematiku. Budeme-li všichni spolupracovat tak konstruktivně, jako na klimatickém balíčku, pak jí dosáhneme také. Doufám, že nebude nutné zasedat přes víkend; vstávat v sobotu ve 4:40 ráno k vůli rozpravě o klimatickém balíčku mi jednou stačilo. Z tohoto hlediska se těším na dobrou spolupráci.
<SPEAKER ID="970" NAME="Atanas Paparizov">
jménem skupiny PSE. - (FR) Pane předsedající, nejprve musím poděkovat panu Borloovi za jeho konstruktivní přístup a za to, že zmínil ochotu Rady dokončit diskusi o tomto balíčku do konce tohoto legislativního období.
<P>
Jménem své skupiny rovněž velmi děkuji panu komisaři Piebalgsovi za jeho prohlášení, že bude podporovat nalezení kompromisu, ačkoli máme mnoho otázek, kterých se Rada nedotkla a pro něž si Komise vyhradila svůj postoj.
<P>
Evropský parlament, a zejména my ve skupině PSE, trváme na otázkách, jako jsou spotřebitelská práva a energetická chudoba, a chtěli bychom, aby tyto otázky byly zohledněny v závěrečném dokumentu. Chtěl bych vás ujistit, že jsme připraveni účastnit se tohoto třístranného dialogu od začátku ledna, a jak právě uvedla paní Nieblerová, mají to v úmyslu všichni zpravodajové a všechny politické skupiny. Byly bychom velmi rádi, kdyby české předsednictví bylo ochotné se k nám na začátku ledna připojit, abychom mohli hlavní část naší práce dokončit do konce března a abychom mohli dokončit balíček v průběhu dubna, pravděpodobně na druhém dílčím zasedání v dubnu. To by bylo ideální řešení.
<P>
Rád bych vás ujistil, že budeme rovněž připraveni najít kompromis a snažit se najít řešení pro oba balíčky, avšak to by měl být samozřejmě proces, který povede k větší konkurenci na trhu, k větší transparentnosti a k životaschopnosti všech zúčastněných subjektů, která jim umožní mít na budoucí trh s energií určitý vliv. Jsme si jisti, že úloha agentury by mohla být zlepšena v mezích případu Meroni, a my jsme pro to v Parlamentu nalezli dobré návrhy.
<P>
Doufáme, že nás Komise podpoří a že budeme moci vypracovat balíček obsahující činitele a zásady, jež budou uplatňovány, a že budou založeny na závazných rozhodnutích, a nikoli prováděny na dobrovolném základě. Domnívám se, že by to bylo dobré řešení pro skutečný třetí energetický balíček, který půjde nad rámec balíčku druhého a který vytvoří základ pro skutečně fungující konkurenční trh.
<SPEAKER ID="476" NAME="Rebecca Harms" LANGUAGE="DE">
Pane předsedající, myslím, že je velmi dobře, že je energetický balíček zpět na stole, a nejprve bych ráda využila této příležitosti, abych Parlamentu připomněla, že pokud jde o vnitřní trh s elektřinou, hlasoval Evropský parlament velmi výraznou většinou proti třetí cestě, na které se dohodli Angela Merkelová a Nicolas Sarkozy. Myslím, že by to nemělo být přehlíženo při konzultacích, které nyní máme před sebou.
<P>
Vůbec se mi nelíbilo, jak francouzské předsednictví zacházelo s touto problematikou během uplynulých šesti měsíců jako s horkým bramborem a jak nyní tento horký brambor předalo předsednictví českému. Takto nelze nakládat s otázkou, která je velmi důležitá, neboť oddělením vlastnictví, za které se Parlament tak důsledně postavil, bychom na evropském vnitřním trhu s elektřinou zajistili mnohem větší konkurenci a podle mého názoru bychom také zaručili spravedlivější a průhlednější stanovování cen.
<P>
Často se tvrdí, že bychom mohli výsledně také dosáhnout zlevnění energie. Skupina Verts/ALE to nikdy netvrdila, ale nadále bychom s naším postojem spojovali žádost o spravedlivější stanovování cen a hospodářskou soutěž a o to, aby byli občané schopni tomu lépe porozumět.
<P>
Jménem své skupiny se nyní výslovně vyjadřuji pro pokračování v dalších konzultacích o tomto balíčku týkajícího se vnitřního trhu s energií, a to v lednu - nevím, co bylo řečeno dříve, protože jsem bohužel přišla pozdě - nebo jakmile to bude možné, protože se domnívám, že celková strategie v oblasti energetiky a klimatu nemůže fungovat a nemůže být perfektní, pokud nevytvoříme trh v souladu s politickými cíli, jež jsme formulovali v klimatickém a energetickém balíčku.
<SPEAKER ID="477" NAME="Jerzy Buzek" AFFILIATION="PPE-DE">
(PL) Pane předsedající, nejprve bych rád poděkoval panu Borloovi za vynikající přípravu na jednání o klimatickém balíčku a za jejich dovedení k závěru.
<P>
S třetím energetickým balíčkem to během francouzského předsednictví bohužel nebylo tak dobré. Rád bych však využil této příležitosti, abych poděkoval panu komisaři Piebalgsovi za jeho práci v první polovině tohoto roku. Bylo naším zásadním úspěchem, že třetí energetický balíček prošel také Parlamentem, a to díky soustavným diskusím s Komisí a velkému množství pozměňovacích návrhů, jež jsme předložili.
<P>
Domnívám se, že v rámci klimatického balíčku máme problém s neoprávněnými neočekávanými zisky. Hlavním důvodem pro tento druh zisků je, že chybí skutečný trh a relevantní řešení. Je například obtížné představit si neočekávané zisky, pokud jde o prodej automobilů, jablek či pomerančů, protože v těchto případech existuje skutečný trh a tyto zisky by nebyly možné.
<P>
Proto musíme nyní, když jsme v rámci klimatického balíčku učinili tak velký krok vpřed, pokud jde o ochranu životního prostředí, zvážit kroky týkající se trhu. Je to naší povinností. Společný trh by nám měl přinést větší hospodářskou soutěž a energetickou bezpečnost, což naši zákazníci očekávají především.
<P>
Rád bych položil otázku francouzskému předsednictví. Změnily jednotlivé země svůj postoj k třetímu energetickému balíčku během diskuse o klimatickém a energetickém balíčku? Ptám se, protože je nyní více než jasné, že je nezbytné dokončit práci na třetím energetickém balíčku, aby mohl být proveden klimatický balíček.
<SPEAKER ID="478" NAME="Reinhard Rack" AFFILIATION="PPE-DE">
(DE) Pane předsedající, pane úřadující předsedo, pane komisaři, během dnešní rozpravy bylo - docela správně - několikrát poukázáno na souvislost mezi energetickým balíčkem a problematikou klimatu. Považuji tuto souvislost za naprosto jednoznačnou a doufám, že postup, který byl nyní předložen, povede k tomu, že v příštích několika málo měsících nalezneme opravdovou shodu mezi evropskými orgány, pokud jde o otázku vnitřního trhu s energií.
<P>
Rád bych v této souvislosti výslovně řekl, že nepovažuji za dobré, že postupujeme metodou uspěchaných kroků, kterou jsme právě uplatnili v otázce klimatu, ačkoli to dnes bylo několikrát hodnoceno kladně. Dohody z prvního čtení mohou být velmi dobré, avšak pokud v zásadě vedou ke změně všech většin a úlohy a funkce jednotlivých orgánů jsou rozděleny velmi nerovnovážně, pak si nemyslím, že jde o dobrou věc.
<SPEAKER ID="479" NAME="Silvia-Adriana Ţicău" AFFILIATION="PSE">
(RO) Energetický balíček musí vyslat silný signál investorům, zejména v odvětví energetiky. Balíček opatření v oblasti změny klimatu bohužel nebude kompletní, dokud nebude dokončen rovněž energetický balíček. Zmiňuji to také proto, že Evropská unie potřebuje investice do energetické infrastruktury, což potvrzuje i evropský plán hospodářské obnovy.
<P>
Musíme investovat do propojování energetické infrastruktury Evropské unie. Chceme podporovat zdroje obnovitelné energie, avšak abychom toho dosáhli, musí mít výrobci obnovitelné energie přístup k rozvodné síti, aby elektřina vyrobená z těchto zdrojů mohla dosáhnout až ke koncovému spotřebiteli. Proto doufám, že budou urychleně přijata opatření ke schválení tohoto balíčku v nadcházejícím období. Děkuji vám.
<SPEAKER ID="480" NAME="Jean-Louis Borloo" LANGUAGE="FR">
Pane předsedající, musím odpovědět paní Harmsové ve věci tohoto balíčku, neboť se zdá, že máme problém s informacemi.
<P>
Rád bych zopakoval, že i přes mimořádné úsilí slovinského předsednictví byly dvě důležité otázky ponechány otevřené a nezabýval se jimi žádný z orgánů, s výjimkou Komise. Jednalo se o otázku volného a spravedlivého přístupu na trh a otázku investování třetích zemí do odvětví energetiky v EU.
<P>
Chtěl bych říci, že nejde o malé problémy. Tyto dva problémy byly odloženy, protože jsou složité. Nebyly řešeny a na zasedání Rady dne 6. června 2008 nemohlo být dosaženo žádné dohody. Francouzské předsednictví je pevně přesvědčeno, že vnitřní trh je nedílnou součástí všech opatření, na nichž pracujeme a o nichž bude snad Parlament zítra hlasovat.
<P>
Chtěl bych paní Harmsové říci, že jsme během říjnového zasedání Rady strávili mnoho perných hodin pokusy o dosažení jednomyslné shody, jak pan komisař Piebalgs ví, protože jednotlivé postoje byly velice odlišné. Různé instituce - Generální sekretariát Rady, útvary Komise, sekretariát Výboru pro průmysl, výzkum a energetiku - pak mohly začít pracovat.
<P>
V současné době věci běží a my můžeme za českého předsednictví začít dosahovat hmatatelného pokroku na základě koordinačního dopisu a v lednu budeme moci pracovat na dosažení dohody před koncem legislativního období, což by toto pro Evropský parlament skvělé legislativní období završilo.
<P>
To jsem před chvílí řekl k otázce pana Paparizova.
<SPEAKER ID="481" NAME="Andris Piebalgs">
člen Komise. - Pane předsedající, rád bych znovu poděkoval francouzskému předsednictví, které vykonalo dobrou práci i na našem balíčku týkajícím se vnitřního trhu s energií, neboť jsme na zasedání Rady ve složení pro energetiku skutečně zažili několik složitých chvil. Také musely být přeloženy veškeré texty týkající se politické dohody a společného postoje, aby mohly být předloženy Parlamentu, což si vyžádalo mnoho práce. Chtěl bych také zdůraznit, že vždy existovala velmi úzká spolupráce mezi francouzským předsednictvím a nadcházejícím předsednictvím českým. Myslím, že tato agenda hladce přechází na české předsednictví, jehož ambicí je najít kompromis ve všech pěti návrzích, pokud bude politická vůle ze strany Parlamentu a Rady. Domnívám se, že to je proveditelné, a Komise udělá vše, co bude v jejích silách, aby to usnadnila.
<P>
Mezitím bych zvláště zdůraznil jednu událost, kterou považuji za velmi důležitou. Jak správně řekl pan Paparizov, pokud jde o spotřebitele, spustili jsme na podzim Občanské energetické fórum s účastí spotřebitelských organizací, které je místem setkávání všech spotřebitelských organizací za účelem diskuse o balíčku týkajícím se trhu s energií, a tudíž musíme rozšířit působnost dohody nejen kvůli Parlamentu a Radě, ale také abychom dosáhli toho, že evropští občané budou lépe přijímat trh s energií obecně. Je rovněž velmi důležité uvědomit si, že z celého tohoto procesu budou mít prospěch nejen společnosti, ale také občané a průmyslová odvětví. Někdy jsou diskuse zavádějící, protože veškeré oddělování vlastnictví se ve skutečnosti děje ve prospěch spotřebitelů. Domnívám se, že to je velmi důležitý bod a my se budeme muset touto otázkou posílení našeho návrhu zabývat během třístranného dialogu, který zahájíme v lednu. Jsem přesvědčen, že tento třístranný dialog bude probíhat v prvním týdnu, kdy se zde setkáme. Záleží to na českém předsednictví, ale já znám jeho ambice a vím, že Komise je připravena se posunout vpřed. Doufám tedy, že se nám to ve Štrasburku vše podaří, a já předám českému předsednictví zprávu o vašem přání a odhodlání intenzivně na této problematice pracovat.
<SPEAKER ID="482" NAME="Předsedající">
Rozprava je ukončena.
