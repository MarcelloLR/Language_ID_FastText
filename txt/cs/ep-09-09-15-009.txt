<CHAPTER ID="009">
Schválení zápisu z předchozího zasedání
<SPEAKER ID="138" NAME="Martin Schulz" AFFILIATION="S&amp;D">
(DE) Pane předsedo, k zápisu ze včerejšího zasedání nemám žádné připomínky, ale místo toho bych rád okomentoval událost z dnešního ranního zasedání. Moje kolegyně, paní Kinga Gönczová, poslankyně Parlamentu v mé skupině a bývalá maďarská ministryně zahraničních věcí, byla dnes ráno při rozpravě naprosto nepřijatelně uražena Krisztinou Morvaiovou z fašistické strany Jobbik. Jako ministryně zahraničních věcí Maďarska pracovala paní Gönczová tvrději než kdokoliv jiný v zemi pro to, aby bylo dosaženo smíru mezi Maďarskem a sousedními zeměmi. Rád bych důrazně odmítl ostudnou urážku paní Gönczové, které se dopustila paní Morvaiová, členka neofašistické strany.
<P>
(Potlesk)
<SPEAKER ID="139" NAME="Kinga Göncz" AFFILIATION="S&amp;D">
(HU) Děkuji vám za možnost promluvit. Velmi mě mrzí, že se v Evropském parlamentu vede takováto diskuse. Ráda bych krátce reagovala tím, že strana zastoupená paní Krisztinou Morvaiovou zřídila v roce 2006 polovojenskou jednotku a od té doby ji používá k zastrašování mírumilovné většinové veřejnosti.
<P>
To zahrnuje zejména menšiny, homosexuály, Romy a Židy. Tato polovojenská jednotka byla nedávno soudy rozpuštěna, jeden poslanec Evropského parlamentu z této strany však měl v průběhu červencového zasedání v této sněmovně na sobě uniformu této organizace. V Maďarsku vedla tato strana kampaň plnou protievropských, rasistických, homofóbních a protirómských xenofóbních výpadů a pravidelně popisovala ve svých výrocích Maďarsko jako kolonii Evropské unie. Událost, o níž hovořila Krisztina Morvaiová, se odehrála v roce 2006, kdy tito krajně pravicoví demonstranti zapálili hlavní budovu Maďarské televize a po několik dnů organizovali nepokoje, při nichž bylo zraněno 113 policistů.
<P>
Další nepokoje vyvolali 23. října. Pokusili se za použití násilí narušit oslavy státního svátku. Bylo to poprvé od změny režimu, kdy se policie musela vypořádat s krajně pravicovými demonstracemi. Vláda poté zřídila nezávislý výbor, jehož zprávy jsou k dispozici na řadě webových stránek, a to i v angličtině. Tento výbor přišel s návrhy a byla také iniciována řada soudních řízení. Orgány maďarské vlády tato zneužití vyšetřovaly.
<P>
Byly zde skutečně problémy. Ráda bych ale Krisztině Morvaiová řekla, že pokud nazývá institucionální systém ve vlastní zemi diktátorským, tak je problém v tom, že pokud by demokracie v Maďarsku skutečně nefungovala, nemohla by nyní zde ve sněmovně pronést svou řeč. Ještě jednou se omlouvám za to, že bylo toto téma zde v Parlamentu nadneseno, a opravdu doufám, že tato diskuse zde již nebude pokračovat.
<SPEAKER ID="140" NAME="Zoltán Balczó" AFFILIATION="NI">
(HU) Pane předsedo, v souladu s jednacím řádem mám půl minuty na položení otázky. Tato otázka je na pana Schulze. Na základě pomlouvačných prohlášení, která zde učinila jeho kolegyně, jak si může dovolit v této sněmovně nazvat stranu fašistickou jen proto, že nesouhlasí s každým hlediskem hlavních snah Evropské unie? Tato strana získala v Maďarsku 430 000 hlasů. Nazýváte tedy 430 000 voličů fašisty. Od této chvíle myslete dřív, než začnete mluvit!
