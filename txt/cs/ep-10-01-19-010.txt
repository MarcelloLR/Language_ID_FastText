<CHAPTER ID="010">
Obchodování s lidmi (rozprava) 
<SPEAKER ID="209" NAME="Předsedající">
Dalším bodem je rozprava o:
<P>
otázce k ústnímu zodpovězení Radě o obchodování s lidmi, kterou za Výbor pro občanské svobody, spravedlnost a vnitřní věci a za Výbor pro práva žen a rovnost pohlaví pokládají Anna Hedhová a Edit Bauerová - B7-0341/2009), a
<P>
otázce k ústnímu zodpovězení Komisi o obchodování s lidmi, kterou za Výbor pro občanské svobody, spravedlnost a vnitřní věci a za Výbor pro práva žen a rovnost pohlaví pokládají Anna Hedhová a Edit Bauerová - B7-0342/2009),
<SPEAKER ID="210" NAME="Anna Hedh" LANGUAGE="SV">
Všichni si uvědomujeme, že obchodování s lidmi je jedním z nejzávažnějších a nejohavnějších zločinů na světě. Proto jsem velmi zklamána, že se rozprava o takto důležité otázce koná tak pozdě večer před prázdnou sněmovnou bez publika a novinářů.
<P>
V roce 1850 bylo v celé Evropě oficiálně zakázáno otrokářství. Téměř o dvě stě let později však sta tisíce lidí trpí moderní formou otrokářství, kterou je v Evropě obchodování s lidmi. Evropský parlament a další orgány EU mají obrovskou odpovědnost bojovat proti modernímu otrokářství, které nabývá mnoha různých podob, například nucené práce, sexuálního otroctví, obchodování s orgány, adopce a žebrání, a zabránit mu.
<P>
Proto jsem ráda, že dnes večer vedeme o tomto důležitém tématu rozpravu. Chtěla bych vám při této příležitosti poděkovat za dosavadní dobrou spolupráci a doufám, že společně nakonec dokážeme dospět ke společnému řešení. Doufám také, že nová Komise co nejdříve předloží směrnici o obchodování s lidmi - směrnici, která bude účinnější a půjde ještě dále než návrh staré Komise, který byl sám o sobě dobrý.
<P>
Abychom mohli řešit problém obchodování s lidmi, musíme zvolit celkový pohled, který zohlední všechny dotčené politiky; to znamená nejen trestní právo, ale také migraci. Musíme mít také k dispozici náležité sankce, které budou odpovídat závažnosti této trestné činnosti a budou pro ty, kteří vydělávají na obchodování s lidmi, představovat skutečnou újmu. Musíme zajistit, aby obětem byla poskytována lepší pomoc a ochrana, aby byl nezletilým obětem věnován zvláštní ohled, a potřebujeme lepší koordinaci v rámci institucí EU.
<P>
Abychom se však skutečně vypořádali s problémem obchodování s lidmi, musí všechny členské státy věnovat značné úsilí preventivní činnosti, což především znamená snížit poptávku po službách poskytovaných oběťmi obchodování s lidmi, která v našich zemích existuje. Dokážeme-li snížit poptávku, pak také klesne nabídka služeb.
<P>
Závěrem se obracím na Radu, Komisi, Evropský parlament, členské státy a ostatní instituce EU s výzvou: Spojme se a zabraňme obchodování s lidmi v Evropě, této moderní formě otroctví.
<SPEAKER ID="211" NAME="Edit Bauer" LANGUAGE="HU">
Těžko bychom hledali větší důkaz vážnosti problému obchodování s lidmi než skutečnost, že dokonce v Evropě se stane jeho obětí každoročně několik set tisíc lidí. Toto číslo se jeví pravděpodobně tak neuvěřitelným, že tlumočníci místo několik set tisíc tlumočili jen několik set. Lidé se běžně na tento problém více méně dívají také takto. Považují jej za okrajovou otázku a podceňují jak jeho následky, tak i závažnost tohoto jevu. Myslím si, že Evropa je povinna zesílit boj proti obchodování s lidmi. Chtěla bych se vyjádřit ke dvěma věcem. Tou první je ochrana obětí, tou druhou odstranění poptávky. Co se týče ochrany obětí, existuje určitý právní předpis Evropského společenství, který Komise přislíbila do konce roku 2009 přezkoumat. Bohužel, navzdory skutečnosti že tato směrnice č. 2004/81 opravdu potřebuje zmodernizovat, ke zmíněnému přezkoumání dodnes nedošlo, takže s většinou obětí je nakládáno jako s průvodní okolností trestného činu a trpí další viktimizací. Všichni dobře víme, že bez pomoci obětí není možné zatknout zločinecké skupiny, jak potvrdilo také vedení agentury Europol.
<P>
Chtěla bych, aby byla věnována pozornost legislativnímu procesu zaměřenému na další záležitost, totiž odstranění poptávky. Obchodování s lidmi má svůj vlastní trh. Tak jako na ostatních trzích tak také tam platí zákony nabídky a poptávky. Obvykle se zabýváme jen stranou nabídky a více méně zapomínáme nebo nechceme věnovat pozornost straně poptávky, i když dokud se nám nepodaří odstranit poptávku, budeme se marně snažit bojovat proti obchodování s lidmi. Kromě toho bych chtěla zdůraznit, že potřebujeme koordinaci politik. Zjistili jsme, že uvnitř Komise některá GŘ, generální ředitelství, prakticky nekoordinují své politiky a také informace si předávají neuspokojivě. Domnívám se, že také zde na nás čeká práce.
<SPEAKER ID="212" NAME="Diego López Garrido" LANGUAGE="ES">
Paní poslankyně Hedhová, paní poslankyně Bauerová, stěží bych mohl cokoliv namítat proti tomuto podnětu, této otázce a rozpravě, kterou jste dnes večer otevřely. Jsem přesvědčen, že obchodování s lidmi je nejpalčivějším problémem lidstva. Představuje proto jeden z nejvážnějších problémů, které musíme řešit, a to společnými silami. Jedná se o další příklad toho, jak je důležité spojit naše úsilí na evropské úrovni a také za hranicemi Evropy, abychom odstranili tento palčivý problém.
<P>
Na začátku své otázky jste uvažovaly o tom, zda by neměla Evropská unie zvolit přístup, který bude orientován na lidská práva, bude celostní a soustředí se na repatriaci a opětovné začleňování, sociální věci a sociální začleňování. Na to odpovídáme ano. Naprosto souhlasíme s tím, že právě takový přístup je správný. Souhlasíme rovněž s tím, aby přísnost ukládaných trestů byla úměrná závažnosti provinění - toto je další z bodů, na které jste poukázaly ve své otázce -, a s potřebou dodatečných opatření na ochranu obětí. Upozornila jste a položila důraz na to - a v tom s vámi zcela souhlasím -, že ochrana obětí je nezbytnou podmínkou boje proti obchodu a obchodování s lidmi a že souhlasí-li bezbranná oběť nebo dítě s tímto vykořisťováním, není to při stanovování trestu za takové vykořisťující zacházení v žádném případě polehčující okolností a ani jí nesmí být.
<P>
Domnívám se, že vaše myšlenka o otázce poptávky je také důležitá. Je to velmi důležitá myšlenka, která musí být také realizována. Totéž platí o otázce soudní příslušnosti.
<P>
Co se týče druhé části vaší otázky, máme za to, že koordinace informací je naprosto nezbytná. Proto souhlasíme s vaším návrhem v této otázce, který se nám jeví velmi vhodný.
<P>
Ptaly jste se nás na preventivní opatření. K tomuto tématu mohu uvést, že Evropská unie na takových opatřeních pracuje. V roce 2005 Rada přijala v tomto směru plán, který by bylo třeba efektivně realizovat. Jak víte, otázka obchodování s lidmi je také součástí mnohých dohod mezi Evropskou unií a třetími zeměmi, například strategického partnerství Afrika-Evropská unie. Je také jednou z priorit dohod o stabilizaci a přidružení mezi Evropskou unií a západobalkánskými zeměmi. Měl bych rovněž zmínit, že pomoc se školením a zvyšováním informovanosti osob, které by mohly přijít do kontaktu s oběťmi, hraje důležitou roli v boji proti obchodování s lidmi. Příkladem takových osob jsou pohraniční policie a policejní a bezpečnostní úředníci ve třetích zemích.
<P>
Na závěr svého projevu bych chtěl říci, že španělské předsednictví bude v tomto směru vyvíjet úsilí a že se bude zabývat zvláště otázkou dětských obětí tohoto obchodování, což je jedna z hlavních priorit španělského předsednictví. Kromě jiných podnětů jsme požádali Komisi, aby na začátku roku 2010 předložila akční plán pro nezletilé osoby bez doprovodu, které vstoupí na území Evropské unie.
<P>
Poslední věc, pane předsedající. Během tohoto funkčního období, tedy během těchto šesti měsíců, španělské předsednictví požaduje přímou rozpravu o směrnici pro boj proti obchodování s lidmi a jsem si jistý, že nová Komise ji neprodleně předloží. Až Komise připraví svůj návrh, španělské předsednictví o něm zahájí jednání s Radou a s Parlamentem. Můžete to chápat jako výraz našeho odhodlání bojovat proti této moderní formě otroctví, jak tuto skutečnost řečnice přede mnou výstižně charakterizovaly.
<SPEAKER ID="213" NAME="Jacques Barrot" LANGUAGE="FR">
Pane předsedající, pan ministr právě vysvětlil, že obchodování s lidmi je skutečně novou formou otroctví. Chtěl bych paní poslankyni Hedhové a paní poslankyni Baeurové poděkovat za to, že tuto otázku položily.
<P>
Musíme přijít s celostním, multidisciplinárním přístupem, který se neomezí pouze na represi, ale bude zahrnovat také mezinárodní spolupráci se třetími zeměmi. Právě takový komplexní přístup Komise přijala po návrhu rámcového rozhodnutí, jenž byl zveřejněn v březnu 2009. Toto rámcové rozhodnutí se opírá o Úmluvu Rady Evropy o opatřeních proti obchodování s lidmi, ale zachází ještě dále.
<P>
Pochopitelně, jak právě zmínil pan ministr, využijeme nový právní základ, který přináší Lisabonská smlouva, a co nejrychleji předložíme návrh směrnice, který zohlední jednání, jež proběhla před vstupem Lisabonské smlouvy v platnost. Doufáme, že v tomto novém návrhu směrnice budeme moci zůstat věrni vysokým ambicím.
<P>
Domníváme se, že Evropský parlament v tom musí hrát hlavní roli a že jeho pevné zapojení je velmi důležité z hlediska dalšího posilování evropského právního rámce opatření pro boj proti obchodování s lidmi. V rámci odpovědi na předmět otázky vás tudíž budu o některých aspektech informovat.
<P>
Zaprvé, otázka trestů: Obchodování s lidmi představuje velmi závažný trestný čin a podle toho musí být trestáno. Tresty musí být přísné a sjednocování nejvyšších trestů musí pokračovat. Ty se v jednotlivých členských státech velmi liší. Základní sazba činí od tří do dvaceti let a od deseti let až po doživotní vězení za přitěžující okolnosti.
<P>
Uznávám sice, že způsob vynášení rozsudků se může v jednotlivých členských státech lišit, ale tak enormní nesoulad mezi tresty je v evropském kontextu neospravedlnitelný, a proto v novém návrhu stanovíme velmi přísné tresty.
<P>
Nyní se budu věnovat otázce pomoci obětem a jejich ochraně. Pomoc, podpora a ochrana poskytovaná obětem obchodování s lidmi, zejména co se týče ubytování, lékařské a psychologické péče, poradenství, informování, tlumočnických služeb a právního zastupování, je v každém případě nutná.
<P>
Jelikož si to španělské předsednictví přeje, budeme samozřejmě promýšlet rovněž konkrétnější opatření, která poskytnou větší ochranu dětským obětem tohoto obchodování. Systém právní pomoci a zastupování by měl být bezplatný, zvláště pro děti.
<P>
V průběhu roku 2010 zveřejní Komise konečně svoji první zprávu o provádění směrnice o povoleních k pobytu pro státní příslušníky třetích zemí, jež jsou oběťmi obchodování s lidmi a jež spolupracují s příslušnými orgány. Po této zprávě uvidíme, zda je vhodné tuto směrnici změnit.
<P>
Pokud jde o opatření, která se mají snažit zabránit poptávce, Komise má v úmyslu ve svém budoucím návrhu směrnice zavést doložku, která uloží každému členskému státu povinnost podniknout v této oblasti opatření, a také je vyzve, aby kriminalizovaly využívání sexuálních služeb nebo práce, u nichž si je jejich uživatel vědom, že je poskytuje osoba, která je nebo byla obětí obchodu s lidmi.
<P>
Co se týče soudní příslušnosti, musíme rozšířit možnosti každého členského státu trestně stíhat nejen své vlastní občany, ale také osoby, které mají své obvyklé bydliště na jejich území a byli shledáni vinnými z obchodování s lidmi v zahraničí. Toto řešení je nezbytné v boji proti fenoménu tzv. nových mafií, totiž proti zločineckým organizacím složeným z několika osob různé národnosti, které umístí těžiště svých zločinných zájmů, a tedy své obvyklé bydliště, v některé zemi Evropské unie.
<P>
Dále se budu věnovat sbírání údajů. Komise věnovala velké úsilí vypracování obecných ukazatelů pro sběr údajů. Musíme Evropskou unii vybavit spolehlivými a srovnatelnými statistikami. Bylo realizováno několik důležitých projektů a výsledky těchto iniciativ se musí vhodně využít, abychom mohli s Eurostatem a agenturami Evropské unie Europol, Eurojust a Frontex a s Agenturou pro základní práva vypracovat obecný model ukazatelů.
<P>
Na závěr se dostávám konečně k otázce prevence. Máme finanční program "Prevence a boj proti trestné činnosti", jehož součástí v roce 2010 bude cílená výzva týkající se boje proti obchodování s lidmi. Dále stockholmský program umožňuje učinit konkrétní kroky, jež se v rámci obecných směrů stanovených v dokumentu, který byl přijat Radou ve složení pro spravedlnost a vnitřní věci, budou týkat opatření k posílení spolupráce se třetími zeměmi.
<P>
Komplexnější politika boje proti obchodování s lidmi tedy získává konkrétní obrysy. Jak jsem řekl, Komise velmi brzy předloží návrh směrnice a jsem potěšen, že španělské předsednictví ze své strany oznámilo rozpravu, která vám umožní dále upravit návrh Komise, jenž, jak se mi zdá, přichází právě v čas, protože tento jev zdaleka není na ústupu a v členských státech stále narůstá. Je tudíž na čase na něj odpovědět a odpovědět důrazně.
<SPEAKER ID="214" NAME="Roberta Angelilli" LANGUAGE="IT">
Pane předsedající, dámy a pánové, nejprve bych chtěla poděkovat paní poslankyni Hedhové a paní poslankyni Bauerové za jejich podnět.
<P>
Obchodování s lidmi, je, jak tu každý řečník připomněl, nesmírně závažným zločinem spojeným se sexuálním vykořisťováním a nelegálním zaměstnáváním. Tyto zločiny páchají bezohlední lidé, kteří své oběti získávají násilím a lstí, například slibem poctivého, dobře placeného zaměstnání, nebo na základě pohrůžek určených nejen obětem, ale také jejich dětem a příbuzným.
<P>
Bohužel, jak už tomu často bývá, nejvyšší cenu zaplatí právě ženy a děti. Odhaduje se, že obětí obchodování s lidmi jsou téměř tři miliony lidí a téměř 90 % z nich jsou ženy a děti. V roce 2008 v souvislosti s první evropskou strategií pro práva dětí Evropský parlament konstatoval, že obchodování s dětmi má mnoho zločinných cílů: obchodování s orgány, nezákonnou adopci, prostituci, nezákonnou práci, nucené sňatky, vykořisťování pouličních žebráků a sexuální turistiku, abych jmenovala alespoň některé.
<P>
Ve zmíněném dokumentu bylo toto obchodování charakterizováno jako opravdu bolestný problém Evropské unie a bylo doporučeno, že boj proti obchodování s lidmi a vykořisťování se proto musí stát prioritou pro budoucí agendu Evropské unie, a to především prostřednictvím přijetí všech naléhavě potřebných legislativních opatření, jež jsou nezbytná pro zaručení plné ochrany a poskytnutí pomoci obětem. Současný stockholmský program se také zmiňoval o obchodování s dětmi a o vykořisťování dětí.
<P>
V důsledku toho a také s ohledem na dnešní večerní rozpravu doufáme, že Komise a Rada dodrží své závazky a že Komise vytvoří zmiňovaný nový návrh směrnice, který velmi důkladně posoudíme.
<SPEAKER ID="215" NAME="Claude Moraes">
jménem skupiny S&D. - Pane předsedající, paní poslankyně Hedhová a paní poslankyně Bauerová dnes uspěly. Rozprava se sice koná až ve velmi pozdních hodinách, jak poznamenala paní poslankyně Hedhová, ale díky nim jsme dnes v noci přišli a slyšíme odcházejícího komisaře, pana Barrota, a nové španělské předsednictví konstatovat, že přístup komisaře bude "odhodlaný" a "ambiciózní". Stálo za to počkat si do těchto pozdních hodin a vyslechnout si jejich slova, protože v této sněmovně si je dnes mnoho lidí, včetně autorek, vědomo komplikovanosti tohoto otřesného novodobého jevu, ale také ví, že občané od EU očekávají, že tento palčivý novodobý problém bude řešit.
<P>
Pan Barrot hovořil o potřebě nových právních předpisů. Doufáme, že již velmi brzy budeme seznámeni s návrhem Komise. Dnes ráno při slyšení kandidátky na komisařku, paní Malmströmové, jsme také zaznamenali kladný ohlas na náš návrh na zřízení koordinátora EU pro boj proti obchodování s lidmi.
<P>
Začnete-li k sobě skládat jednotlivé dílky této skládačky, je to přinejmenším určitý pokrok, ale závratný rozsah problému, který popsala Anna Hedhová, vyžaduje, abychom doopravdy změnili slova v činy. Obchodování s lidmi je velmi spletitý fenomén zasahující do různých oblastí, například nucené práce, organizovaného zločinu, sexuálního vykořisťování a zneužívání dětí, proto musí být naše odpověď komplexní a celostní. Pan Barrot vyjmenoval mnoho věcí, jejichž uskutečnění bychom rádi viděli, a pokud se zavedou souhrnně v celé EU, budeme mít cílevědomou politiku, kterou budou občané EU vnímat jako akční plán. V současnosti občané EU chápou palčivost problému obchodování s lidmi, ale nesetkávají se s žádným uceleným přístupem a netuší, co dělá EU jako celek.
<P>
Jsem spokojen, že kandidátka na komisařku, paní Malmströmová, dnes zdůraznila své odhodlání předložit velmi brzy nový legislativní návrh a jsem rovněž rád, že španělské předsednictví klade důraz nejen na boj proti obchodování s lidmi. ale také na související problematiku jako například násilí na ženách. Je důležité, že se všichni rozhodli společně v tomto návrhu ukázat skutečnou rozhodnost a cit. Ačkoliv je již pozdní hodina, musíme nyní tato slova uvést ve skutek. Autorky dnes jako naše zástupkyně odvedly dobrou práci.
<SPEAKER ID="216" NAME="Nadja Hirsch" LANGUAGE="DE">
Pane předsedající, nejprve bych chtěla poděkovat zpravodajce za její nasazení a výbornou spolupráci, protože se jedná o skutečně důležitý problém. Jak zde již bylo řečeno, obchodování s lidmi je možná tou nejhorší formou zločinu. Číselné údaje agentury Europol, citované v otázce, dokládají, že v této oblasti nedošlo k žádnému zlepšení. Ve skutečnosti nastal pravý opak. Konkrétně v oblasti nucené práce číselné hodnoty rostou a čísla v oblasti obchodování se ženami se nezměnila. Z toho je naprosto jasné, že je především naléhavě zapotřebí podniknout důsledná opatření.
<P>
Aby taková opatření mohla uspět, je především nezbytné přijmout integrovaný přístup postihující nejrůznější oblasti. Naprosto nezbytnou součástí je zvyšování informovanosti - a to i mezi evropským obyvatelstvem - o tom, že obchodování s lidmi se odehrává přímo na území Evropy, v každé zemi. Musíme se zejména věnovat zavedení vzdělávání v tomto směru, jako tomu bylo například během mistrovství světa ve fotbale v Německu, jehož účelem bylo upozornit na problém nucené prostituce, a ukázat, že k tomuto obchodování dochází opravdu všude, a vyvolat mezi místními obyvateli zájem o tento problém, aby proniknul do běžného povědomí, a oběti se tak dočkaly pomoci.
<P>
Druhá poznámka se týká ochrany obětí. Podaří-li se již lidi zachránit z této hrozivé situace, musí členské státy také zajistit, aby se jim dostalo lékařské a psychologické péče, než jim bude ve vhodných případech pomoženo navrátit se do země jejich původu, nebo se jim otevře cesta k získání azylu či jiné možnosti, jak tu najít nový domov a začít vést nový život.
<SPEAKER ID="217" NAME="Judith Sargentini" LANGUAGE="NL">
Dnes holandské noviny uveřejnily zprávu o pěstitelce chřestu, jež byla vzata do vazby kvůli podezření z obchodování s lidmi a využívání Rumunů, či jinak řečeno evropských občanů, na otrockou práci. Obchodování s lidmi není problémem, ke kterému by docházelo jen v zemích za hranicemi Unie, ale vyskytuje se také na území členských států. Celkově integrovaná politika boje proti obchodování s lidmi se nemůže omezit jen na zatýkání těch, kdo využívají obchodování s lidmi, jako žena v tomto příkladu, a na přísném postupu vůči těm, kdo páchají takové trestné činy, ale musí se také náležitě zaměřit na oběti. Jejich práva a budoucnost musí pro nás být nejvyšší prioritou. Oběti obchodování s lidmi by nikdy neměly získat dojem, že jsou sami nebo že byly nechány na holičkách. Musíme jim všemožně pomáhat: právně, lékařsky, sociálně, ve společenském styku a finančně a měli bychom je také popřípadě odškodnit. Umožnit těmto obětem disponovat svými právy a využít možností, které jim poskytuje naše právo, je klíčovým požadavkem na novou směrnici. V tomto směru jsem se od pana López Garridy a pana Barrota dozvěděla potěšující zprávy.
<P>
Komisař také řekl, že lidem, kteří využívají služby obětí obchodování s lidmi, by měly hrozit přísnější tresty. Osobně přísnější tresty za takové činy sice nepovažuji za špatné, ale jsem vskutku na pochybách, jak pomůžeme obětem tím, že budeme navíc kriminalizovat jejich činnost, jejich práci - neboť se jedná o práci, byť otrockou. Jak obětem pomůžeme tím, že se budou muset obávat, že práce, kterou zrovna dělají, je ještě navíc kriminalizována? Uvítala bych odpověď na tuto otázku.
<P>
Podle názoru Skupiny zelených / Evropské svobodné aliance mají oběti obchodování s lidmi právo na povolení k pobytu, za jistých okolností na povolení k trvalému pobytu, aby se tak zajistilo, že se nemusí obávat návratu do země, v níž to vše začalo, a aby se mohly s jistotou spolehnout na to, že když vznesou obvinění proti osobě, jež s nimi obchodovala, nebude tím ohrožen jejich pobyt v dané zemi. Toto opatření je nutné kvůli naprostému vyloučení možnosti, že někdo bude vrácen zpět a opět se náhodou setká s osobou, která s ním obchodovala. Vaše nová rámcová směrnice, pane komisaři, pane úřadující předsedo Rady, musí posílit oběti. Musí jim dát práva a novou budoucnost. Takový výsledek bych ráda viděla.
<SPEAKER ID="218" NAME="Zbigniew Ziobro" LANGUAGE="PL">
Pane předsedající, je mimořádným zklamáním, že moderní Evropa, která se těší svobodě a ochraně lidských práv, se stala pro tolik lidí místem útlaku a zneužívání. Celá věc je o to skandálnější, že se týká žen a dětí, jež jsou zvláště ohrožené a bezmocné.
<P>
Jakožto ministr spravedlnosti a nejvyšší státní zástupce v Polsku jsem řídil mnohá vyšetřování, která odhalila, že takové věci se v Evropě dějí, že přesahují hranice jednotlivých států a mají často velmi nelidský charakter. Hlavním cílem obchodování s lidmi je sexuální vykořisťování anebo nucené otrocké práce. Abychom těmto jevům účinně zabránili a vymýtili je, je nezbytné, aby v jednotlivých členských státech EU existovaly profesionální donucovací orgány, nejlépe centralizované, které by zajišťovaly energické a účinné kroky a také fungující mezinárodní spolupráci. Instituce Evropské unie by měly hrát velmi důležitou roli, hlavně pokud jde o poslední zmíněný bod.
<P>
Důležité jsou ještě další dvě věci. Jelikož víme, že obchodování s lidmi je často dílem organizovaných zločineckých skupin, jednotlivé země by měly zajistit za tak závažné trestné činy dostatečně přísné postihy, které by zastrašily a izolovaly pachatele, a to včetně postihů formou zabavení majetku, které by se dotkly ekonomické motivace jejich činnosti.
<SPEAKER ID="219" NAME="Cornelia Ernst" LANGUAGE="DE">
Pane předsedající, obchodování s lidmi je skutečně palčivým problémem současnosti, který žije z chudoby a nevědomosti. Jeho nejstrašnější formou je obchodování s dětmi, jež je často spojeno se sexuálním zneužíváním. Skupina konfederace Evropské sjednocené levice a Severské zelené levice je přesvědčena, že je naléhavě zapotřebí, aby byly podniknuty konkrétní kroky ze strany Komise. Jedním z důležitých předpokladů pro úspěšný boj proti obchodování s lidmi je posílení práv obětí. Jen podaří-li se tohoto dosáhnout - a to nikoli pouze formou represivních opatření - pak bude vůbec možné obchodování s lidmi potřít. K tomu jsou zapotřebí velmi jasná pravidla, aby následkem obchodování s lidmi nebyl postih jeho obětí. Jedna z věcí, které tyto oběti potřebují, je, aby se jim před trestním řízením, ve kterém vystupují jako svědci, v jeho průběhu a také po jeho skončení dostalo účinné ochrany a pomoci. Toto musí být nejvyšší prioritou zvláště v době nového projednávání, ale také v případech stažení svědeckých výpovědí. Programy dlouhodobé ochrany svědků jsou nutně zapotřebí.
<P>
Další věc, kterou považuji za důležitou, je, že všechny oběti obchodování s lidmi, nejen děti, musí mít přístup k bezplatnému právnímu poradenství. Pokud jde o děti, vrátím-li se k tomuto bodu, pak je také důležité, aby bylo možné využít služeb právníků specializovaných na děti. Velmi zapotřebí jsou opatření k posílení prevence, například odborné školení právníků, policistů, soudců a právních poradců. Jsem ráda, že španělské předsednictví se hodlá zabývat touto otázkou.
<SPEAKER ID="220" NAME="Mario Borghezio" LANGUAGE="IT">
Pane předsedající, dámy a pánové, dnes v průběhu slyšení kandidátky na komisařku jsem slyšel velmi konkrétní závazek týkající se boje proti obchodování s lidmi.
<P>
Potěšilo mne, že zde v této věci bylo vyjádřeno jednoznačné stanovisko. Takto jednoznačný postoj tu před mnoha lety nebylo slyšet, když někteří lidé sedící v těchto křeslech, včetně mě, upozorňovali na nebezpečí, jež vyvolá hromadné nelegální přistěhovalectví, mezi nimi na značný vzestup příležitostí pro zločinecké organizace, které využívají tyto pracovní síly a rizika obchodování s lidmi a dokonce obchodování s lidskými orgány. V současné době již všichni tento jev objevili, takže nás může jen těšit jednoznačnost tohoto závazku.
<P>
Je však důležité, abychom si uvědomili, že příčina se vůbec nezměnila. Příčina, zdroj, živná půda tohoto obchodování s lidmi má jediné, nebo hlavní jméno, hlavní důvod: mohutné nelegální přistěhovalectví a role, jakou v něm hrají místní, evropské ale také mimoevropské zločinecké organizace, protože v současné době obchodování s lidmi bez potíží řídí také mimoevropské skupiny.
<P>
Přijměme to tedy za své východisko. Měli bychom se řídit uváženým názorem, že tento nesmírně závažný a hanebný jev je jakýmsi poddruhem nebo doprovodným následkem hromadného nelegálního přistěhovalectví, které nemáme řádně pod kontrolou. Evropa by měla mít odvahu nazvat věci pravými jmény.
<SPEAKER ID="221" NAME="Georgios Papanikolaou" AFFILIATION="PPE">
(EL) Pane předsedající, chtěl bych se také připojit k blahopřání autorkám, které položily tuto velmi důležitou otázku. Žijeme v moderní době, v níž by člověk očekával, že obchodování s lidmi se v naší společnosti již nevyskytuje. Bohužel, číselné údaje to vyvracejí. Uvedu příklad: Odhaduje se, že na celém světě se každoročně stane obětí obchodování s lidmi více než 1 800 000 dětí a mladistvých. Podle číselných údajů OSN je v Evropské unii 270 000 obětí. V samotném Řecku počet obětí obchodování s lidmi za účelem prostituce podle odhadů vzrostl na 40 000 osob ročně, a to včetně žen a dětí, ale bez započtení jiných forem obchodování s lidmi.
<P>
Dvěma základními parametry, na něž bych chtěl upozornit, aniž bych ovšem podceňoval význam ostatních parametrů, jsou: Zaprvé je, jak tu správně zaznělo, nedostatečný evropský institucionální rámec pro boj s touto trestnou činností, která má přeshraniční charakter a ještě ji zhoršuje nelegální přistěhovalectví. Proto musíme zvýšit sázku na celostní přístup. Směrnice, na kterou čekáme, má v tomto rámci hrát velice důležitou roli, jak tu bylo plným právem řečeno.
<P>
Zadruhé se ukázalo, že ochrana obětí má zcela konkrétní závažné nedostatky, zvláště pokud jde o podpůrné struktury. Má-li být stávající infrastruktura zlepšena a vytvořena infrastruktura nová, je tedy nezbytné - a jsem rád, že to zaznělo přímo od španělského předsednictví - dát pro tento účel k dispozici zdroje a infrastrukturu a zajistit samozřejmě také vhodnou odbornou přípravu personálu, jenž může poskytovat tuto podporu.
<P>
Tato novodobá forma obchodu s otroky nemůže a nesmí mít žádný prostor v Evropské unii, která je založena na zásadě úcty k lidským právům a lidské důstojnosti.
<SPEAKER ID="222" NAME="Silvia Costa" AFFILIATION="S&amp;D">
(IT) Pane předsedající, dámy a pánové, chtěla bych vyjádřit, že jsem velmi spokojena s tím, že jsme se dnes prostřednictvím důležité otázky, za niž autorkám srdečně děkuji, pustili do tohoto tématu. Chtěla bych rovněž vyslovit poděkování za vysokou míru spolupráce, která mezi všemi poltickými stranami a oběma výbory fungovala.
<P>
Jsem také velmi ráda, že jsem slyšela Komisi a španělské předsednictví vyslovit velmi vážné závazky a opravdu doufám, že návrh nové směrnice vypracovaný podle plánů, které, jak se zdá, se v podstatě těší značnému souhlasu, bude velmi brzy předložen.
<P>
Domnívám se, že jsme si vědomi toho, že analýza číselných údajů v této oblasti vyžaduje velmi komplexní přístup, ale budu-li stručná, hovoříme o tom, že téměř 300 000 lidí, z nichž 79 % tvoří ženy, mnohé ještě nezletilé, je každoročně v naší civilizované Evropě předmětem obchodu s lidmi. Tyto počty poslední léta bohužel rostly. Také z tohoto důvodu musíme dosáhnout velmi znatelného pokroku s ohledem na nové oblasti, za které nese Evropská unie odpovědnost, a také s ohledem na některé novinky, jejichž zavedení jsme schválili již ve stockholmském programu.
<P>
Velkým skokem vpřed bylo, když jsme na úrovni EU schválili ustanovení, které v Itálii platí například již od roku 1998, jež umožňuje udělit obětem humanitární povolení k pobytu. Pokroku však musíme dosáhnout také co se týče ochranných opatření pro oběti vztahujících se k jejich ochraně, opětovnému sociálnímu a pracovnímu začleňování, k možnosti zabránit existenci poptávky - což musíme velmi vážně promyslet - a dalších závažnějších a účinnějších opatření, pokud jde o postihy, které musí být, jak jste řekl, pane Komisaři, harmonizovány na úrovni EU.
<P>
Zejména požadujeme, aby souhlas obětí s vykořisťováním byl považován za vedlejší vzhledem k vysoké míře vydírání, které bývá za těchto okolností běžné.
<P>
Na závěr již jen velmi stručně dodávám: Nepotřebujeme jen zvláštní ochranu nezletilých osob, ale především také možnosti podpory pro osoby, které se dostávají do Evropy již jako oběti různých druhů obchodování s lidmi cestami o to delšími a tragičtějšími, že se tyto obchody uzavírají ještě před dosažením našeho pobřeží a našeho území.
<SPEAKER ID="223" NAME="Antonyia Parvanova" AFFILIATION="ALDE">
(BG) Pane předsedající, dámy a pánové, chtěla bych také blahopřát zpravodajkám, Komisi a španělskému předsednictví za to, že měli tu odvahu a umožnili nám nakonec nalézt skutečné řešení tohoto problému. Když se bavíme o obchodování s lidmi, je velmi důležité, abychom uvažovali o vytvoření stálé politiky na úrovni Evropské unie. Taková politika pomůže náš přístup více koordinovat a umožní, aby kroky členských států měly větší účinek, pokud jde o vynucování práva a o poskytování ochrany a pomoci obětem této formy obchodování.
<P>
Jmenování koordinátora Evropské unie pro boj proti obchodování s lidmi spadajícího přímo pod komisaře odpovědného za spravedlnost, základní práva a občanství zaručí, že všechny členské státy při postupu vůči této závažné trestné činnosti zachovají jednotný a ucelený politický přístup. Úkolem koordinátora bude zjišťovat problémy a zdroje obchodu s lidmi, provádět preventivní opatření, navrhovat a prosazovat strategie na evropské úrovni včetně aktivní spolupráce a konzultací s organizacemi občanské společnosti, dále také organizovat informační kampaně a zavádět opatření, která zvýší ochranu obětí a poskytnou jim pomoc a také je podpoří v procesu opětovného začleňování.
<P>
Abychom úspěšně zvládli řešit tento globální, nadnárodní problém, je zapotřebí strategie koordinovaná na evropské úrovni, která povede a podpoří členské státy v jejich společném úsilí účinně bojovat proti obchodování s lidmi. Velmi vám děkuji za pozornost.
<SPEAKER ID="224" NAME="Marina Yannakoudakis" AFFILIATION="ECR">
Osoba, jež je vlastnictvím druhého člověka a je bezmocnou obětí určitého panujícího stavu - pokud si myslíte, že se jedná o definici obchodování s lidmi, budiž vám odpouštěno. Ve skutečnosti je to definice otroctví.
<P>
Obchodování s lidmi je dnešním otroctvím. Obchodování s lidmi, ať již se ženami, muži nebo dětmi, je trestným činem, jehož výskyt ve všech členských státech narůstá. Extrémní chudoba, rozpad rodiny a domácí násilí mívají podíl na některých hlavních příčinách obchodování s lidmi. Ve Spojeném království odhadujeme přibližně 5 000 obětí, z nichž 330 jsou děti.
<P>
Skupina ECR vítá tuto rozpravu. Vlády členských států, donucovací orgány a orgány pohraniční stráže musí spolupracovat. Mechanismy pro pomoc obětem vyžadují posílení. Iniciativy musí být přímočaré, řízené členskými státy a podporované EU.
<SPEAKER ID="225" NAME="Eva-Britt Svensson" AFFILIATION="GUE/NGL">
(SV) Kdyby neexistovala poptávka po vykořisťování lidí jako levné pracovní síly ani poptávka po orgánech ani poptávka po placených sexuálních službách - pak by se v takovém světě nevyskytovalo ani obchodování s lidmi.
<P>
Poptávka je, pokud jde o boj proti obchodování s lidmi, klíčovým slovem. Dalším důležitým faktorem je skutečnost, že lidé v mnoha částech světa žijí v chudobě a v nelidských podmínkách, následkem čehož se mohou snadno stát oběťmi těch, kdo chtějí kupovat a prodávat lidi.
<P>
Nestačí tudíž jen opatření na snížení poptávky, ale potřebujeme pochopitelně také preventivní opatření spočívající ve zlepšení životních podmínek mnoha lidí v oněch částech světa, odkud oběti pocházejí.
<P>
Já a Skupina konfederace Evropské sjednocené levice a Severské zelené levice bychom chtěli poděkovat paní poslankyni Hedhové a paní poslankyni Bauerové a jejich kolegům a kolegyním ve Výboru pro občanské svobody, spravedlnost a vnitřní věci a ve Výboru pro práva žen a rovnost pohlaví. Chtěla bych však, aby byly k dispozici odstíněnější návrhy, jak můžeme pomáhat obětem obchodování s lidmi. Osoby, které jsou obětí nucené práce, potřebují jiná opatření a pomoc, než osoby, které jsou obětí obchodování se sexuálními otroky.
<SPEAKER ID="226" NAME="Teresa Jiménez-Becerril Barrio" AFFILIATION="PPE">
(ES) Podle zprávy Organizace spojených národů bylo v roce 2009 přibližně 270 000 lidí oběťmi obchodování s lidmi na území Evropské unie. Obeznámeni s těmito čísly musíme zajistit, aby základem pro postup Evropské unie byla především ochrana obětí a zvláštní pozornost se věnovala situaci žen a dětí, jež jsou nejzranitelnější.
<P>
Nemůžeme dále jen klidně přihlížet a být lhostejní k divadlu, které se tu odehrává, podívané na sexuální vykořisťování, která probíhá před našimi zraky. Proto plně podporuji požadavky Parlamentu, aby pomoc obětem byla zcela bezpodmínečná a aby byly přijaty účinnější metody a přísnější tresty, jak tu řekl pan Barrot.
<P>
Na základě toho bych chtěla španělské předsednictví, Evropskou komisi a radu požádat, aby využili veškeré evropské právní předpisy, které mohou použít, a to jak stávající, tak i ty budoucí, k ochraně obětí obchodování s lidmi. Domnívám se, že navrhovaný evropský systém na ochranu obětí, který jsem osobně požadovala od španělského předsednictví během rozprav o stockholmském programu a který se nakonec realizoval, bude účinným nástrojem pro boj s takovou trestnou činností. Očekávám, že se španělské předsednictví pevně zaváže, jak již dalo najevo, že zajistí, aby, tento systém obětem nabídnul speciální ochranná opatření, která budou fungovat v rámci celé Evropské unie.
<P>
Doufám, že my, kdo neseme odpovědnost za podniknutí konkrétních kroků proti těm nejzávažnějším problémům vyskytujícím se v naší společnosti, nabídneme skutečnou a zásadní odpověď na tento nesmírně závažný problém obchodování s lidmi a že naše slova nezůstanou jen prázdnými sliby. Dlužíme to totiž všem obětem.
<SPEAKER ID="227" NAME="Monika Flašíková Beňová" AFFILIATION="S&amp;D">
(SK) Nejprve bych chtěla vyjádřit své uznání kolegyním poslankyním paní Hedhové a paní Bauerové, protože i přes omezený prostor, který měly k dispozici, přistoupily k tomuto tématu velmi komplexně.
<P>
Podporuji otázku a chtěla bych k ní připojit několik věcných postřehů a poznámek. Běžní lidé obvykle nemají představu o tom, jak je rozsah obchodování s lidmi obrovský. Jedná se však o třetí nejvýnosnější nelegální obchod na světě. Tento obrovský obchod je o to nelidštější, že jsou jím nejčastěji postiženy ženy a děti. Musíme na něj odpovědět důkladně a soustředěně. Náš boj musí být na všech stranách obchodního trojúhelníku stejně účinný - musí zasáhnout stranu nabídky a poptávky a samotné obchodníky. Nabídka existuje především tam, kde se vykytují nelidské životní podmínky, chudoba a její feminizace, nezaměstnanost, násilí páchané na ženách a celkový útlak a nestabilita, které plodí v lidech zoufalství. Měli bychom proto podniknout vše, co je v našich možnostech, abychom pomohli lidem, kteří se stali oběťmi trestného činu obchodování jak na území Unie, tak mimo něj, žít důstojnějším životem.
<P>
Na straně poptávky by bylo na místě zavést tvrdé sankce. Ti, kdo v rámci šedé ekonomiky, vydělávají na vykořisťování zoufalých nebo zmanipulovaných lidí, tak nesmí činit beztrestně. Poskytovatelé a vědomí uživatelé takových služeb by také měli čelit postihům.
<P>
Samotní provozovatelé tohoto obchodu si zaslouží exemplární tresty - organizovaný zločin v této oblasti musí být prioritním cílem organizací jako EUROJUST, EUROPOL a FRONTEX.
<SPEAKER ID="228" NAME="Cecilia Wikström" AFFILIATION="ALDE">
(SV) Otroctví dosud nebylo zrušeno, jak mnozí řečníci v této sněmovně zdůrazňovali. Novodobé otroctví získalo podobu obchodu se sexem a dochází k němu dnes a tady. Těla žen, dívek a chlapců se prodávají jako kusy masa, jako jakékoliv jiné zboží a děje se to pořád.
<P>
Lidé jsou připravováni o svá nejzákladnější lidská práva a stávají se v jednotlivých členských státech otroky našich dní. To by mělo být považováno za největší selhání a nedostatek Evropy a musí se řešit omezením a odstraněním nabídky i poptávky.
<P>
V mé vlasti Švédsku vstoupil před deseti lety v platnost zákon, podle kterého je kupování sexu nezákonné. Tento zákon je důležitý, protože skrze něj dává společnost najevo, že žádný člověk není na prodej. Obchod s otroky do Ameriky byl zákonem zakázán roku 1807, ale dosud probíhá přímo tady v Evropě. Je čas jej pohřbít do propadliště dějin. Tímto časem je naše doba a je naší odpovědností udělat pro to vše, co můžeme. Chtěla bych poděkovat autorkám, paní poslankyni Hedhové a paní poslankyni Bauerové, za jejich výtečnou práci, ze které máme všichni užitek.
<SPEAKER ID="229" NAME="Ryszard Czarnecki" AFFILIATION="ECR">
(PL) Pane předsedající, před několika minutami zástupkyně strany zelených velmi přesně vystihla fakt, že tento problém - obchodování s lidmi neboli prodávání živých lidí - není jen vnějším problémem, který si Evropská unie dovezla na své území. Je to také náš vnitřní problém. Občané mé země jsou také prodáváni přinejmenším do několika členských států Evropské unie. Jedná se o velmi důležitý a vážný problém. Jsem přesvědčen, že v této věci je na místě silná, jednotná akce, ale nejen ze strany institucí EU, ale také ze strany jednotlivých členských států. Připomenu zde případ, který se stal před několika lety. Italská policie a úřady tehdy zareagovaly na informace přicházející z Polska a udělaly přítrž případům obchodování s lidmi, které se pojily k nelegálnímu zaměstnávání polských pracovníků v Itálii. Toto je také obchodování s lidmi a nesmíme k němu mlčet.
<SPEAKER ID="230" NAME="Zuzana Roithová" AFFILIATION="PPE">
(CS) Vážení kolegové, každoročně je více než jeden milion osob zneužito pro otrocké práce, z toho 90 % za účelem sexuálních služeb. Pouze 3 000 obětí dostalo pomoc a jen 1 500 činů se dostalo k soudu a to přesto, že v celé EU to je trestný čin. Studie dokladují, že výdělky z obchodu s lidmi převyšují zisky z pašování a distribuce drog. S rozšiřováním Unie na východ tento organizovaný zločin narůstá. Přesto dosud nemáme společnou strategii, chybí koordinace opatření různých institucí a členských států, které by se neměly bránit harmonizaci legislativy, i když to není zakotveno ve Smlouvách.
<P>
Obracím se proto na španělské předsednictví, aby dovedlo k závěru jednání se členskými státy o společných definicích trestů a sankcí. Chci vyzdvihnout, že nová směrnice, na kterou čekáme, by měla účinněji potírat také poptávku po nelegálních sexuálních službách, je totiž alarmující, že zneužívání zejména dětí stoupá. U dětí se to blíží až k 20 %. To, co chybí, je také účinná prevence a osvěta cílená na děti a rodiče. Víte, že jen 4 % rodičů zneužívaných dětí připustila, že jejich děti byly vylákány na schůzku přes internet? V roce 2008 bylo objeveno 1 500 webových stránek, kde jsou pohlavně zneužívány děti. To, co dlužíme občanům Evropské unie, je nepochybně nový, koordinovaný přístup a harmonizace legislativy na potírání také poptávky a samozřejmě samotného obchodu s lidmi. Žádám tedy Komisi, aby předložila do Evropského parlamentu komplexní legislativní návrh na účinnější boj proti obchodování s lidmi, a to v co nejkratším termínu.
<SPEAKER ID="231" NAME="Britta Thomsen" AFFILIATION="S&amp;D">
(DA) Pane předsedající, dámy a pánové, chtěla bych autorkám poděkovat za tento důležitý podnět, protože co se týče zamezení obchodování s lidmi a boje proti němu, stojí před Evropskou unií obrovský úkol. Obchodování s lidmi je rychle rostoucí výnosný byznys, který je lákavý, protože ve srovnání s jinými výdělečnými formami organizovaného zločinu, jako jsou například obchod s drogami nebo se zbraněmi, jsou za něj mírné tresty. Proto musíme postupovat tvrdě proti těm, kdo se na něm podílejí.
<P>
Oběti obchodování s lidmi jsou nejzranitelnější a nejbezmocnější lidé a potřebují naši ochranu. Nesmíme je posílat zpět do rukou obchodníků s lidmi. Musí se jim udělovat povolení k pobytu. Kromě toho se musíme soustředit také na poptávku po službách poskytovaných oběťmi obchodování a provést různá opatření, například kriminalizovat užívání placených sexuálních služeb a zvýšit sankce vůči uživatelům nucené práce. Jsem proto potěšena skutečností, že Komise uvažuje o kriminalizaci využívání služeb obětí obchodování s lidmi.
<SPEAKER ID="232" NAME="Vilija Blinkevičiūt" AFFILIATION="S&amp;D">
(LT) Dopadení organizované skupiny vydělávající na obchodování s lidmi, k němuž došlo v nedávných dnech v Litvě, je dalším důkazem toho, jak je tato trestná činnost velmi rozšířeným jevem, jehož výskyt se během hospodářské a ekonomické krize ještě zvyšuje. V současnosti tvoří téměř 90 % obětí obchodování ženy a děti, z nichž většina mu padne za oběť v důsledku chudoby a snahy obstarat si prostředky k živobytí. Obchodování s lidmi je příšerným zločinem a krajním pošlapáním lidské důstojnosti, není nic horšího než být prodán do otroctví. Proto je velmi důležité, aby se posílila spolupráce mezi členskými státy a spolupráce se třetími zeměmi, aby byl zajištěn dialog s nevládními organizacemi, a musíme naléhat na Komisi, aby pro tyto záležitosti zřídila funkci evropského koordinátora. Rovněž je zapotřebí zajistit bezpečnost obětí obchodování s lidmi a jejich úplné začlenění. Spolupachatelé, organizátoři nebo ochránci této hrozivé trestné činnosti nesmí uniknout spravedlnosti.
<SPEAKER ID="233" NAME="Miroslav Mikolášik" AFFILIATION="PPE">
(SK) Chtěl bych poblahopřát autorkám, které položily tuto otázku, paní Hedhové a paní Bauerové. Chtěl bych konstatovat, že obchodování s lidmi je jednou z nejvýnosnějších forem mezinárodního organizovaného zločinu. Podle různých údajů a zdrojů se jeho celosvětový rozsah odhaduje na 700 000 až 2 miliony osob, někteří uvádějí ještě více, z nichž tři sta tisíc až pět set tisíc osob se stává jeho obětí v samotné Evropské unii.
<P>
Současný právní rámec se jeví nedostatečným, proto plně podporuji, aby byla v blízké budoucnosti přijata účinná opatření, která posílí prevenci i represi obchodování s lidmi. Přísnějšími sankcemi by měli být postiženi nejen přímí pachatelé včetně právnických osob, ale také uživatelé služeb poskytovaných oběťmi. Na druhé straně jsem přesvědčen, že obětem je nezbytné poskytnout vysoký stupeň ochrany bez ohledu na to, ve kterém členském státu se nacházejí nebo ve kterém byl tento čin spáchán, a rovněž spravedlivé a přiměřené odškodnění. Poskytnutá ochrana, podpora a pomoc nesmí vést k sekundární viktimizaci a chtěl bych také říci, že zvláštní pozornost si zaslouží ustanovení týkající se nezletilých osob, jež se vzhledem ke své zranitelnosti a důvěřivosti snadno stávají oběťmi.
<P>
Na závěr chci poznamenat, že k obchodování s lidmi často dochází také kvůli odebrání orgánů.
<SPEAKER ID="234" NAME="Karin Kadenbach" AFFILIATION="S&amp;D">
(DE) Pane předsedající, že se zde dnes zabýváme tématem obchodování s lidmi, je velmi podstatné, protože toto téma je stále tabuizováno a bohužel v naší vysoce rozvinuté společnosti jsou to především ženy, kdo velmi často bývá obětí takového obchodu s lidmi. Mám na mysli především prostituci, ale také dětskou. Velmi často tuto skutečnost nechceme vidět. Má-li být program proti obchodování s lidmi úspěšný, musíme upřednostnit osvětu a zvýšení informovanosti, později budeme potřebovat také peníze. Na to bychom měli pamatovat hned od začátku, protože cílem nemůže být pouze pozatýkat pachatele a uložit jim spravedlivé tresty. Musíme také poskytovat ochranu obětem, aby se nestávaly podruhé oběťmi, a musíme mít také finanční prostředky na jejich opětovné začleňování do společnosti. Musíme se snažit také děti osvobodit od prožitých traumat a ženy musíme v první řadě začlenit do našeho pracovního prostředí, prostředí legální práce.
<SPEAKER ID="235" NAME="Catherine Bearder" AFFILIATION="ALDE">
Pane předsedající, Evropa se s kroky v této oblasti velmi opozdila, proto jsem s velkým potěšením vyslechla poznámky pana López Garrida o dětech, dále informace pana komisaře a dnes ráno ještě vyjádření kandidátky na komisařku, paní Malmströmové, že si stanovuje jako svou prioritu předložit pro tuto oblast novou směrnici.
<P>
Naléhavě žádám Radu i Komisi, aby se zabývaly podpůrným systémem pro oběti, zejména speciálními potřebami dětských obětí obchodování s lidmi, jež se velmi liší od potřeb dospělých obětí. Jen v loňském roce bylo ve Spojeném království shledáno u 325 dětí důvodné podezření, že se staly oběťmi obchodování s lidmi. Mnohé z nich byly občany Spojeného království a bylo s nimi obchodováno na jeho území, nepocházely z vnějších zdrojů, mohu-li se takto vyjádřit.
<P>
V mém vlastním okrese jsou děti, které jsou předmětem obchodování, ale zjistili jsme dokonce, že po přihlášení u sociální služby mnoho prodávaných dětí prostě zmizí, protože si nad nimi jejich obchodníci i nadále udrželi kontrolu. Je pro ně velmi snadné s těmito dětmi znovu obchodovat. Dochází k tomu v celé EU a musíme to zastavit. Lidé, se kterými se obchoduje, nejsou slyšet, jsou zranitelní a spoléhají, že Evropská unie bude hovořit za ně, zastaví tento otřesný zločin a postará se o ně.
<SPEAKER ID="236" NAME="Franz Obermayr" AFFILIATION="NI">
(DE) Pane předsedající, obchodníci s lidmi a gangy pašeráků lidí své oběti, zejména ženy a děti potřebují k žebrání, prostituci, zlodějství a vloupáním a dalším podobným nežádoucím činnostem. Hovoříme zde o těžko sledovatelné trestné činnosti, u které zůstává velké množství případů neohlášených. Zde bych chtěl upozornit na to, že má vlast, Rakousko, je těmito aktivitami zvláště postižena, a to jako oblíbená tranzitní země, ale také jako oblíbená cílová země. Musíme proto mít na paměti, že velká většina gangů se věnuje přepravě lidí z východní a jihovýchodní Evropy do střední Evropy, a jejich oběti nepochází jen z třetích zemí, ale také přímo z členských států. Skutečností je, že došlo k nárůstu počtu takových případů a že naše kontroly na vnějších hranicích moc nefungují.
<P>
S ohledem na tento vývoj a prokazatelnou skutečnost, že tato přeprava často probíhá prostřednictvím autobusů - jedná se o kriminální turistiku -, si musíme položit otázku, zda by za těchto okolností nebylo rozumné jednak nechat Europol, Frontex a další agentury o tom vypracovat zprávu, ale především v příslušných hraničních oblastech obnovit hraniční kontroly a v případě nutnosti na určitou dobu pozastavit schengenský režim?
<SPEAKER ID="237" NAME="Anna Záborská" AFFILIATION="PPE">
(SK) Blahopřeji autorkám za položení této otázky a vám, pane komisaři, za odpověď.
<P>
Chtěla bych upozornit na jeden z mnoha problémů, které souvisejí s tímto tématem. V návrhu usnesení se konstatuje, že děti jsou zvláště zranitelné, a proto jsou více ohroženy tím, že se stanou oběťmi obchodování s lidmi. Zároveň se v něm uvádí, že 79 % zjištěných obětí obchodování jsou ženy a dívky. Není v něm však již zmíněno, že v ochraně dětí před obchodováním by hlavní role měla náležet rodičům. Rodiče často ani nevědí, jaká nebezpečí jejich dětem hrozí, nebo se vůbec nezajímají o to, jak tráví svůj volný čas. V souvislosti s prevencí jsem opakovaně navrhovala celoevropskou kampaň nazvanou "Víte, kde teď právě vaše dítě je?" Tato kampaň by měla rodiče upozornit na nebezpečí, která hrozí jejich dětem. Jsem přesvědčena, že děti můžeme ochránit před obchodováním jen tehdy, budeme-li spolupracovat s rodiči. V návrhu usnesení však o rodičích bohužel nikde není ani zmínka.
<SPEAKER ID="238" NAME="Artur Zasada" AFFILIATION="PPE">
(PL) Pane předsedající, v rámci dnešní rozpravy je nezbytné poukázat na tři skutečnosti, které vyžadují zvláštní pozornost. Jen velmi nízký počet pachatelů této trestné činnosti se dostane před soud. Navzdory růstu množství trestních řízení týkajících se obchodování s lidmi, toto číslo stále mnohonásobně zaostává za počtem spáchaných trestných činů.
<P>
Obětem není poskytována náležitá pomoc, ochrana a odškodnění. Vzhledem k odhadovanému rozsahu obchodu s lidmi v Evropě, stojí za zmínku, že jen několik zemí přijalo opatření, která lze považovat za skutečnou odpověď.
<P>
Za třetí situace není dostatečně monitorována. Je jasné, že tímto problém není postižena pouze Evropská unie. Je proto velmi důležité, aby Unie ještě úžeji spolupracovala s příslušnými mezinárodními organizacemi na vytvoření nových zásad pro boj s tímto vysoce nebezpečným jevem.
<SPEAKER ID="239" NAME="Diego López Garrido" LANGUAGE="ES">
Jsem přesvědčen, že tato obsáhlá rozprava pomohla osvětlit skutečnost, že máme co do činění se závažným problémem, problémem, který pro nás představuje závažný úkol. Jsem rád, že se tato rozprava konala přímo v den, kdy jsem k Evropskému parlamentu hovořil poprvé, což je jistě čest. Jsem rád, že se mi této příležitosti dostalo právě v těchto dvou důležitých rozpravách, jež se v tomto významném a váženém Parlamentu konaly dnes večer.
<P>
Domnívám se, že nestačí na tento obrovský problém pouze poukazovat nebo o něm pouze uvažovat. Musíme se všemi silami pustit do jeho řešení, protože se jedná o velmi závažný problém a nepřátelé, se kterými zde máme co do činění, jsou velmi odolní. Potřebujeme tedy silnou politickou vůli, abychom tento problém mohli řešit. Dnes večer se tu tato silná politická vůle manifestovala a jak! Mohu vás ujistit, že španělské předsednictví spolu s dalšími evropskými institucemi ukáže, co umí, to znamená, že se pustí do řešení tohoto problému.
<P>
Domnívám se, že lze rovněž konstatovat, že se jedná o problém, který je třeba řešit z evropské perspektivy. Ukázali jste velmi jasně, že se v Evropě takové věci dějí; paní poslankyně Hirschová to dostatečně osvětlila a pan poslanec Papanikolaou a paní poslankyně Parvanova zmínili přeshraniční charakter tohoto problému. V Evropě k této trestné činnosti dochází a na evropské úrovni si s ní musíme poradit. Zaznělo to zde mnohokrát a já to ještě zopakuji: Abychom tento problém mohli na této rovině řešit, je důležité, aby Komise co nejdříve navrhla příslušnou směrnici. Domnívám se, že paní poslankyně Roithová to ve svém projevu pregnantně formulovala.
<P>
Jsem přesvědčen, že tři hlavní aspekty, které musíme zpracovat a zdůraznit v nařízení, jež Evropa vydá, v práci, kterou bude dělat Evropa, jsou tato: Prvním je ochrana obětí. Ochrana obětí je ústředním aspektem a dnes večer tu byla asi nejvíce diskutována. Autorky a paní poslankyně Sargentiniová, paní poslankyně Ernstová, paní poslankyně Thomsenová a další řečníci poukázali na důležitost ochrany obětí, která se obvykle vztahuje především na ženy a děti - ty nejzranitelnější osoby. Paní poslankyně Jiménez-Becerril Barriová, paní poslankyně Kadenbachová a paní poslankyně Bearderová rovněž výmluvně formulovaly potřebu zavést systém na ochranu obětí, jenž je nezbytným nástrojem a španělské předsednictví ho považuje za svoji prioritu.
<P>
Na prvním místě je tedy ochrana obětí. Za druhé musíme vytrvale pronásledovat a tvrdě trestat obchodníky - pan poslanec Ziobro to ve svém projevu formuloval velmi pádně. Za třetí musíme promyslet problematiku poptávky po těchto službách. Tato věc je poměrně náročným oříškem, ale podílí se na celém problému, a proto se domnívám, že musí být zařazena mezi tři hlavní aspekty, o něž se podle mne musí opírat celkový přístup. Jak jsem již zmínil, dámy a pánové, španělské předsednictví se pevně orientuje a bude i nadále orientovat na tak důležitou problematiku, jakou je tento problém.
<SPEAKER ID="240" NAME="Jacques Barrot" LANGUAGE="FR">
Pane předsedající, domnívám se, že tato rozprava vnesla hodně světla do přípravy budoucí směrnice a mohu samozřejmě potvrdit, pane ministře, že Komise ji hodlá předložit letos na jaře.
<P>
Chtěl bych navázat na slova pana poslance Moraese a říci, že v boji proti tomuto palčivému problému musíme použít ty nejmodernější prostředky, protože tato činnost bývá často prováděna také těmi nejmodernějšími metodami, a musíme bojovat proti všem formám vykořisťování.
<P>
Pane ministře, právě jste uvedl, že tato oblast má tři pilíře: péči o oběti, přísnost trestů a problém poptávky. Já bych se poněkud víc věnoval otázce obětí a jejich ochrany, protože v rámcovém rozhodnutí jsme se již dohodli na bezpodmínečné pomoci všem obětem, imunitě proti trestnímu stíhání a právu na právní pomoc. Kromě toho chceme v budoucí směrnici řešit ubytování, lékařskou a psychologickou péči, poskytování poradenství a informací v jazyce, kterému oběť rozumí, a dále všechny druhy doplňkové podpory.
<P>
Dále bych dodal, čímž odpovídám paní poslankyni Záborské, že pokud jde o dětské oběti obchodu s lidmi, Komise se bude věnovat otázkám spojeným s prevencí tohoto palčivého problému, s ochranou, návratem a opětovným začleňováním těchto dětí v akčním plánu týkajícím se situace nezletilých osob bez doprovodu. Abych nezapomněl, pane ministře, o tuto věc také důrazně žádalo španělské předsednictví.
<P>
Tento akční plán, jenž přijme kolegium komisařů na jaře 2010, tedy předložíme Radě a Evropskému parlamentu k posouzení. Abychom řešili hlavní problémy spojené s tímto jevem, které se dotýkají nezletilých osob bez doprovodu, které přicházejí do Evropské unie za různých okolností, navrhneme v tomto akčním plánu několik oblastí postupu a budeme jím sledovat nejlepší zájmy dítěte.
<P>
Paní poslankyně Záborská má však pravdu, že rodiny musí ve vyšší míře plnit svoji kontrolní funkci, především pokud jde o užívání internetu, jež děti vystavuje zase novým ohrožením.
<P>
Jak jste poznamenal, pane ministře, v Evropském parlamentu nechybí politická vůle. Domnívám se, že Komise již na návrhu této směrnice částečně udělala dobrou přípravnou práci. Předloží ji v blízké budoucnosti a chtěl bych poděkovat Evropskému parlamentu nejen za podporu, kterou nám poskytl, ale také za celou řadu velmi zajímavých myšlenek, které zazněly v průběhu této rozpravy. Chtěl bych ještě jednou poděkovat všem řečníkům. Jsem přesvědčen, že Evropskému parlamentu v boji proti tomuto velmi palčivému problému připadá zásadní role.
<SPEAKER ID="241" NAME="Předsedající">
Rozprava je ukončena.
<P>
Hlasování se bude konat na prvním dílčím zasedání v únoru.
<P>
Písemná prohlášení (článek 149)
<SPEAKER ID="993" NAME="Liam Aylward  " LANGUAGE="GA">
Osoby podílející se na obchodování s lidmi nedělají žádné rozdíly mezi muži, ženami a dětmi, mohou-li jejich prodejem vydělat peníze. Mnohdy jsou to právě děti, komu hrozí největší nebezpečí. Podle údajů organizace ILO je dětská práce v současné době osudem zhruba 218 milionů dětí. Nelze však stanovit přesný počet, protože tyto děti jsou využívány k prostituci, otroctví, nuceným pracím atd., což jsou oblasti, pro které nejsou dostupná přesná čísla. EU musí urychleně řešit obchodování s lidmi na trhu práce. Považuji za povzbudivé, že španělské předsednictví si tuto problematiku vybralo jako svou prioritu, a doufám, že členové Rady budou společně pracovat na tom, aby se problémům souvisejícím s obchodováním s lidmi a s dětskou prací v legislativě EU dostalo důležitého místa a zvláště aby tyto otázky byly projednány v souvislosti s dohodami o obchodu. V důsledku své důležité role v globálních obchodních vztazích a svého závazku chránit lidská práva nese EU odpovědnost za boj proti obchodování s lidmi a dětské práci.
<SPEAKER ID="242" NAME="Nessa Childers  " AFFILIATION="S&amp;D">
písemně. - Obchodování s lidmi je kdekoliv na světě politováníhodnou skutečností, ale vzhledem k vysoké míře naší vnitřní spolupráce a prostředků je v Evropské unii věcí o to ostudnější. Zvláště obchodování s dívkami pro využití v sexuálním průmyslu je pozůstatkem doby, kdy byla Evropa rozdělena, a musí se stát jednou ze stránek evropské historie. V tomto směru musí Unie pětileté funkční období nastupující Komise věnovat posílení zabezpečení hranic a nátlaku na vlády členských států, aby toho pro usměrnění sexuálního průmyslu dělaly více, a to zejména jsou-li takto využívány dívky, které obchodníci za tímto účelem přivezli z jiné země. V současné době ve většině zemí existují příslušné právní předpisy, ale jejich dodržování jednoduše není vynucováno.
<SPEAKER ID="992" NAME="Vasilica Viorica Dăncilă  " LANGUAGE="RO">
Pohotovost, s níž byla tato rozprava uspořádána tak brzy po vstupu Lisabonské smlouvy v platnost, nebyla vhodná jen z legislativního hlediska, ale také ji bezpodmínečně vyžadovalo zhoršení situace v důsledku ekonomické krize. Chudoba, ztráta zaměstnání, neuspokojivé vyhlídky pro mladé lidi, nedostatečná informovanost o možných hrozbách a neexistence alespoň té nejzákladnější sexuální výchovy jsou některé z faktorů, které se významně podílejí na vzniku slabých míst potenciálních obětí. Domnívám se, že je nezbytné provést účinnou informační kampaň, zejména mezi nezletilými osobami ze znevýhodněných oblastí a skupin, aby se zvýšila úspěšnost preventivních opatření. Nemůžeme uvažovat o konkrétních metodách boje proti obchodování se ženami, aniž bychom promysleli účinná opatření na likvidaci trestné činnosti a sítí ovládajících tento obchod, jenž je na Balkáně a ve středomořských oblastech velmi čilý. Chci zdůraznit, že jsou zapotřebí opatření, která sníží míru poptávky po prostituci, což je nejpřímější cesta k řešení, a přijetí opatření umožňující postih zákazníků. Dodala bych, že je nezbytné také lepší financování programů, jejichž cílem je bojovat proti obchodu s lidmi. Požaduji, aby byla přijata přísná trestní legislativa a aby úžeji spolupracovaly pověřené evropské instituce: Europol, Frontex a Eurojust.
<SPEAKER ID="243" NAME="Kinga Göncz  " LANGUAGE="HU">
Ačkoliv ze současné platné evropské legislativy pamatují na obchodování s lidmi a jeho oběti dva právní předpisy, členské státy Evropské unie v praxi často na tyto osoby pohlížejí jako na nelegální přistěhovalce. Je velmi důležité mezi těmito dvěma skupinami rozlišovat. Nelegální přistěhovalci jsou často nuceni opustit své země kvůli určitým finančním nebo sociálním poměrům. Na evropské území vstupují nelegálně, ale na základě vlastního rozhodnutí. Lidé, kteří jsou oběťmi obchodování s lidmi, o tom všem neučinili svobodné a poučené rozhodnutí. Je třeba k nim přistupovat výhradně jako k obětem.
<P>
Členské státy EU musí obětem poskytnout náležitou ochranu. Měla by jim být zaručena nejen právní a fyzická ochrana, ale také lékařská a psychologická pomoc, sociální rehabilitace. Osobám, které spolupracují se státními orgány, by mělo být uděleno povolení k pobytu na dobu, po kterou bude probíhat vyšetřování daného případu obchodování s lidmi. Dále je důležité, aby Komise prostřednictvím informačních kampaní pomohla zajistit, že všichni, kdo jsou potenciálně v ohrožení, budou znát svá práva, šance a rizika, a to jak v rámci EU tak i v třetích zemích, a aby udělala vše, co může, a zajistila, že členské státy příslušnou evropskou legislativu náležitě provedou ve svém vnitrostátním právu a budou ji uplatňovat. Vzhledem k tomu, že problematika obchodování s lidmi spadá do kompetence několika komisařů, konkrétně komisařů pro spravedlnost, svobodu a bezpečnost, pro vnější vztahy a pro zaměstnanost, sociální věci a rovnost příležitostí, stálo by za to zvážit jmenování koordinátora portfolia, jenž by mohl fungovat jako efektivní prostředník, který by zajišťoval náležité řešení tohoto problému.
<SPEAKER ID="244" NAME="Zita Gurmai  " AFFILIATION="S&amp;D">
písemně. - Ženy a děti jsou hlavními oběťmi obchodování s lidmi. Při formulování nového rámcového rozhodnutí Rady týkajícího se obchodování s lidmi musí ženy a děti stát v centru zájmu všech opatření. Proto souhlasím se stanovisky požadujícími, aby byly v celé Evropské unii co nejdříve sesbírány údaje o násilí podle pohlaví. Ochrana obětí stojí peníze a tyto prostředky by měly být vydávány rozumně. Měli bychom mít na paměti, že bez spolehlivých a srovnatelných údajů nebudeme schopni přidělit zdroje správným způsobem na správná místa. Měli bychom si také být vědomi skutečnosti, že různé členské státy a zvláště různé kultury řeší tento problém rozdílně. V některých členských státech, například ve Španělsku, je ochrana obětí dobře zorganizována a je každému dostupná, v jiných členských státech o ní snad ani nelze hovořit. Z toho plyne nejen to, že musíme rozumně přidělovat zdroje, ale také to, že musíme vymyslet praktická a statistická řešení (zejména alespoň minimální evropskou normu), abychom rozpoznali klíčící problém a abychom tam, kde to bude zapotřebí, na tuto záležitost upozornili.
<SPEAKER ID="991" NAME="Jim Higgins  " AFFILIATION="PPE">
písemně. - Problém obchodování s lidmi nás provází již dlouhou dobu, ale členské státy ho neřešily, a tak nesou vinu na našem individuálním i kolektivním selhání se k tomuto vykořisťování a ponižování žen postavit čelem. Volný pohyb obchodování s lidmi sice usnadňuje, protože zrušil kontroly na hranicích, ale na druhé straně lze předpokládat, že zvýšená policejní spolupráce by měla být s to tento problém zvládnout. Je zřejmé, že zde chybí politická vůle. "Úmluvu rady Evropy o opatřeních proti obchodování s lidmi" z května 2005 ratifikovalo jen devět zemí. Dvě třetiny žen, které jsou obchodníky prodány k prostituci, pochází z východní Evropy, přesto země jako Česká republika a Estonsko tuto úmluvu nepodepsaly. Kromě toho, že chybí politické vůle, ani policie nemá vůli s tím něco dělat. Vzhledem k rozsahu problému je počet odsouzení mizivý; policie nepovažuje obchodování s lidmi za trestnou činnost.
<SPEAKER ID="990" NAME="Marian-Jean Marinescu  " LANGUAGE="RO">
Podle odhadu Organizace spojených národů bylo v Evropské unii v roce 2009 přibližně 270 000 obětí obchodování s lidmi. Evropská unie se musí ve velmi blízké budoucnosti začít angažovat v řešení a přijít s legislativními nástroji, které se budou věnovat prevenci obchodování s lidmi i boji proti němu a také ochraně práv obětí obchodování. Budoucí evropská legislativa bude muset přezkoumat míru sankcí proti obchodníkům, aby odpovídala závažnosti trestných činů. Mezinárodní soudní spolupráce, spolupráce mezi všemi organizacemi pro ochranu nezletilých osob a organizacemi bojujícími za lidská práva, zřízení speciálních fondů na poskytování odškodnění a účinná ochrana obětí jsou všechno oblasti, které je třeba posílit. Dále se domnívám, že Eurojust, Europol a Frontex musí být ještě více zapojeny do boje proti obchodování s lidmi, do ochrany obětí a rovněž do sběru údajů a vytváření statistik o tomto jevu.
