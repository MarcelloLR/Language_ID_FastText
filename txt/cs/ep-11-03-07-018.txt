<CHAPTER ID="018">
Oblast dohody Generální komise pro rybolov ve Středozemním moři (rozprava) 
<SPEAKER ID="080" NAME="Předsedající">
Dalším bodem je zpráva pana Crescenzia Rivelliniho jménem Výboru pro rybolov o návrhu nařízení Evropského parlamentu a Rady o některých ustanoveních pro rybolov v oblasti dohody GFCM (Generální komise pro rybolov ve Středozemním moři) - C7-0204/2009 - (Α7-0023/2011).
<SPEAKER ID="081" NAME="Crescenzio Rivellini" LANGUAGE="IT">
Pane předsedající, dámy a pánové, cílem tohoto návrhu nařízení je začlenění některých doporučení přijatých Generální komisí pro rybolov ve Středozemním moři (GFCM) pro zlepšení právní jistoty a zároveň provedení významného zjednodušení.
<P>
Dosud byla doporučení přijatá GFCM prováděna do legislativy EU na přechodnou dobu, prostřednictvím každoročních nařízení o rybolovných právech. Trvalá povaha takového doporučení však vyžaduje trvalejší právní nástroj k jejich provádění do práva Společenství. Je tedy vhodné provést uvedená doporučení v jediném právním aktu, k němuž lze budoucí doporučení doplňovat prostřednictvím změn.
<P>
Pokud jde o obsah doporučení přijatých GFCM, v hlavě II ("Technická opatření") návrhu nařízení jsou uvalena některá omezení na rybolov ve Lvím zálivu, která se týkají povolených rybářských sítí (článek 5), vydávání zvláštních oprávnění k rybolovu a ochrany přírodních stanovišť.
<P>
Dále plavidlům oprávněným účastnit se lovu zlaka nachového se vydá zvláštní povolení k rybolovu a zapíší se do seznamu a dotčený členský stát předá tento seznam Komisi (článek 13). Pokud jde o lovná zařízení, návrh nařízení podrobně popisuje minimální velikost ok povolenou k rybolovu ve Středozemním moři (článek 15) a v Černém moři (článek 16) a zakazuje použití tažených drapáků a vlečných sítí v hloubkách větších než 1 000 metrů (článek 17).
<P>
Hlava III se věnuje kontrolním opatřením. Tato opatření zahrnují mimo jiné návrh, aby každý členský stát zaslal Evropské komisi prostřednictvím obvyklého zařízení na zpracování dat aktualizovaný seznam plavidel o délce přesahující 15 metrů plujících pod jeho vlajkou a registrovaných na jeho území, jež jsou oprávněna k rybolovu v oblasti GFCM (článek 18).
<P>
V kapitole 2 jsou stanovena opatření týkající se přístavních států. Tato kapitola se vztahuje na plavidla třetích zemí, u nichž operace vykládky a překládky mohou podléhat kontrolám a inspekcím (článek 21). Kromě toho členské státy nesmí plavidlu třetí země umožnit, aby použilo jejich přístavy, pokud toto plavidlo nepluje pod vlajkou smluvní strany GFCM, pokud provádělo nezákonný, nehlášený a neregulovaný rybolov nebo nemá platné oprávnění k rybolovu (článek 23).
<P>
Hlava IV ("Spolupráce, informace a podávání zpráv") návrhu nařízení předpokládá, že bude probíhat spolupráce a výměna informací mezi Komisí a členskými státy na jedné straně a výkonným sekretariátem GFCM na straně druhé (článek 24) a že členské státy budou výkonnému sekretariátu GFCM předávat ve stanovených lhůtách statistické údaje (číslo plavidla v rejstříku, jeho kapacita, hrubá tonáž, výkon apod.).
<P>
Pokud jde o ustanovení hlavy V ("Závěrečná ustanovení"), zejména článek 28 umožňuje Komisi na základě souhlasu Evropského parlamentu a Rady měnit pomocí aktů v přenesené pravomoci ustanovení týkající se jiných než podstatných prvků příslušného legislativního aktu v souladu s článkem 290 Smlouvy o fungování Evropské unie (SFEU).
<P>
Dále připomeňme, že smluvní strany GFCM mají zajistit plné provádění dohodnutých opatření od data stanoveného GFCM. Včasné provádění je tedy nezbytné, aby mohla být tato mezinárodní opatření přímo použitelná na fyzické nebo právnické osoby na úrovni Unie a aby byla v tomto ohledu zajištěna právní jistota.
<P>
Kvůli délce příslušného období je však zřejmě řádný legislativní postup v tomto zvláštním případě příliš rozsáhlý pro otázky v prováděcích změnách ustanovení článku 28, které nepovažuji za podstatné a které již byly diskutovány a dohodnuty s členskými státy v pracovní skupině, v Radě a během samotného zasedání, než byly navrženy nebo přijaty na výročním zasedání GFCM.
<P>
Skutečnost, že Evropská unie nedokáže zajistit toto provádění evropského práva v předepsaném období, lze považovat za porušení jejích mezinárodních závazků. To by zase mohlo podkopat důvěryhodnost Evropské unie v kontextu GFCM a dalších mezinárodních organizací pro řízení rybolovu.
<P>
Evropské unii to nijak neprospívá a určitě to může poskytnout další munici kritikům Unie, kteří mohou tvrdit, že Evropská unie plýtvá časem na maličkosti, místo aby se soustředila na podstatnější otázky.
<P>
A konečně je třeba zdůraznit, že do systému aktů v přenesené pravomoci jsou zabudovány důležité pojistky, jako např. možnost námitky dvou spolutvůrců právních předpisů, Parlamentu a Rady, pokud jde o zvláštní akty přijaté Komisí v rámci jejích přenesených pravomocí, a možnost úplného zrušení přenesené pravomoci, nejsou-li spokojeny s tím, jak Komise tyto pravomoci používá.
<P>
Proto se domnívám, že článek 28 o aktech v přenesené pravomoci je dobrým kompromisem, který bude v každém případě znovu projednáván s Radou při druhém čtení, aby bylo možné nalézt konečnou dohodu. Tato úvaha odpovídá zprávě, kterou vypracovala poslankyně Bairbre de Brún k návrhu nařízení Evropského parlamentu a Rady, kterým se mění nařízení (ES) č. 998/2003 o veterinárních podmínkách pro neobchodní přesuny zvířat v zájmovém chovu, a zprávě, kterou vypracoval poslanec Romeva k návrhu nařízení Evropského parlamentu a Rady o vytvoření programu dokumentace úlovků tuňáka obecného.
<SPEAKER ID="082" NAME="Předsedající">
(s odkazem na skutečnost, že pan Rivellini mohl mluvit déle, než mu umožňovala jeho řečnická doba) Pane Rivellini, doufám, že si do své kanceláře pověsíte můj veliký obraz. Rád vám jeden pošlu - a mohu jej i podepsat - s díky za to, co se dnes stalo.
<SPEAKER ID="083" NAME="Maria Damanaki">
členka Komise. - Pane předsedající, já si váš obraz nepověsím, takže budu muset být stručná.
<P>
Především bych chtěla poděkovat panu Rivellinimu za jeho práci na této zprávě. Velice mě těší silná podpora Výboru pro rybolov i podpora Parlamentu ve věci tohoto důležitého návrhu. Vřele souhlasím s obsáhlou prezentací pana Rivelliniho i se skutečností, že provádění různých opatření přijatých GFCM je klíčem k zajištění udržitelného řízení zdrojů rybolovu ve Středozemním moři.
<P>
Musíme je provádět, protože Středozemní moře tato opatření skutečně potřebuje. Musíme je provádět, chceme-li zajistit biologickou rozmanitost ve Středozemním moři a zaručit, že se nezmění v mrtvé moře. Dovolte mi, abych se zmínila pouze o jedné institucionální otázce, o které hovořil i pan Rivellini.
<P>
Jak víte, doporučení GFCM jsou závazná pro Evropskou unii, a v souladu se Smlouvou, i pro členské státy od data stanoveného GFCM. Včasné provádění je tedy nezbytné, aby byla tato mezinárodní opatření přímo použitelná na fyzické nebo právnické osoby na úrovni EU a v tomto ohledu byla zaručena právní jistota. Musíme se vyhnout tomu, aby se provádění opatření GFCM stalo moderní verzí mýtu o Sisyfovi. Provádění opatření přijatých GFCM v posledních letech již čekají na přijetí tohoto nařízení. GFCM však velmi brzy s největší pravděpodobností přijme nové změny vyžadující účinné provádění do práva EU ve stanovené lhůtě. Takže tohle cvičení budeme absolvovat znovu a znovu.
<P>
Proto se domnívám, že by Komise měla mít přenesené pravomoci pro provádění všech budoucích změn do práva EU. Obávám se, že omezení přenesených pravomocí Komisi bude mít za následek vyšší riziko opožděného provádění. Tomu se musíme vyhnout. Nejde o to, abychom se vyhnuli pravomoci Evropského parlamentu v těchto otázkách, ale o to, že potřebujeme včasné provádění. Obávám se, že v případě tohoto postupu to nebude možné.
<P>
Mrzí mě proto, že se instituce v této důležité otázce nemohou dohodnout. Chtěla bych zdůraznit, že tato prodlení by zpochybnila schopnost EU dodržovat její mezinárodní závazky a podkopala důvěryhodnost EU v našich mezinárodních organizacích pro rybolov.
<P>
Domnívám se však, že musíme usilovat o rychlé přijetí tohoto nařízení, a proto vítám stanovisko Evropského parlamentu jako krok správným směrem. Doufám, že další podobné kroky nám umožní odblokovat vyjednávání o návrhu a pokročit k jeho přijetí. Současně je třeba pokračovat v hledání nejúčinnějších způsobů provádění opatření přijímaných regionálními organizacemi pro řízení rybolovu do práva EU.
<P>
Z naší strany budeme i nadále hledat lepší řešení a vyzývám vás k tomu, abyste nás v našem úsilí podpořili. Ještě jednou bych chtěla poděkovat panu Rivellinimu za zprávu a výboru za jeho práci v této důležité otázce.
<SPEAKER ID="085" NAME="Alain Cadec" LANGUAGE="FR">
Pane předsedající, především bych chtěl říci, že jsme ve Štrasburku. Paní komisařko, dámy a pánové, nejdříve bych chtěl poděkovat panu Rivellinimu za jeho zprávu a za jeho vyjednávání s Radou a Komisí od roku 2009.
<P>
Tato zpráva, která byla pozastavena, zatímco vstoupila v platnost Lisabonská smlouva a nové nařízení o prováděcích opatřeních, nyní provádí doporučení, která přijala Generální komise pro rybolov ve Středozemním moři (GFCM) při prvním čtení.
<P>
Doporučení přijatá GFCM obsahují uvalení některých omezení na rybolov ve Lvím zálivu, která se týkají zejména sítí, které mohou být používány, vydávání oprávnění k provádění rybolovné činnosti a ochrany přírodních stanovišť. Tato zpráva má zásadní význam, protože určuje omezené rybolovné oblasti ve Středozemním moři.
<P>
Pokud jde o lovná zařízení, text stanoví minimální velikost ok používaných ve Středozemním moři a v Černém moři a zakazuje používání tažených drapáků a vlečných sítí v hloubkách větších než 1 000 metrů. Nemusím říkat, že mám z tohoto opatření radost.
<P>
Pro některá vlečná zařízení je minimální velikost ok stanovena takto: buď odpovídající síti se čtvercovými oky o velikosti 40 mm v kapse sítě, nebo na řádně odůvodněnou žádost majitele plavidla síti s kosočtvercovými oky o velikosti 50 mm, jež musí mít uznanou selektivitu podle velikosti, která se rovná selektivitě sítě se čtvercovými oky o velikosti 40 mm nebo ji přesahuje.
<P>
Zpravodaj také požaduje nezbytný přezkum současného nařízení o prováděcích aktech a důkladné vyjasnění stanoviska Parlamentu v této otázce. Právě o tom jste hovořila, paní komisařko.
<P>
Komise musí předložit Parlamentu a Radě do 30. června 2012 zprávu o provádění tohoto ustanovení, k němuž musí navrhnout změny.
<P>
Doufám, že tato zpráva bude k dispozici před druhým čtením tohoto textu.
<SPEAKER ID="086" NAME="Kriton Arsenis" LANGUAGE="EL">
Pane předsedající, paní komisařko, dámy a pánové, Středozemní moře představuje velmi malou část naší planety, jen asi 1 % jejích moří, ale je velmi bohaté: zastupuje 8 až 9 % mořské biologické rozmanitosti. Polovina všech evropských rybářských plavidel je ve Středozemním moři, 60 % práce a zaměstnanosti v odvětví rybolovu je situováno do Středozemního moře a bohužel 54 % ryb je předmětem nadměrného odlovu a 32 až 36 % ryb překročilo své biologické limity. Co za to může? Je to očividně nezdar dosavadní společné rybářské politiky, mnohokrát opakovaný nezdar v uplatňování našich společných rozhodnutí a navíc rozhodnutí přijímaných bez ohledu na vědecké údaje, rozhodnutí, která jsme subjektivně založili na chabě uvážených národních zájmech.
<P>
V roce 2006 se Komise snažila vyřešit problém Středozemního moře. Přijali jsme nařízení o rybolovu ve Středozemním moři, ale problémy spojené s tím, co my, členské státy Evropské unie, děláme, nepřestaly. Rybolov ve Středozemním moři a budoucnost rybích populací závisejí na tom, co všechny středomořské země jak uvnitř, tak vně Evropské unie udělají pro tento společný zdroj, a pokud nebudeme jednat společně, bude tento zdroj bezprostředně ohrožen.
<P>
Pokračujeme s prvním čtením této zprávy a mrzí mě, že Rada, která dnes není v plénu přítomna, kupodivu trvala na otázce podpory prováděcích opatření. Rada musí pochopit, že je třeba uplatňovat Lisabonskou smlouvu, a měla by se smířit s tím, že Parlament má právo účastnit se těchto rozhodnutí a přijímat akty v přenesené pravomoci.
<SPEAKER ID="087" NAME="Raül Romeva i Rueda">
jménem skupiny Verts/ALE. - Pane předsedající, za posledních dvacet let provádění SRP se ukázalo, že samostatná úprava rybolovu ve Středozemním moři pomocí nařízení pro velikost ok sítí pouze uchovává dvojí standard v řízení rybolovu v Evropě: atlantického versus středomořského.
<P>
Důsledkem toho byl setrvalý stav špatného řízení, nedostatečného prosazování a nadměrného odlovu ve Středozemním moři. S touto minulostí můžeme rozhodně skoncovat pouze v případě, že středomořské zainteresované strany - od rybářů po vlády - budou odpovědné stejně jako jejich atlantické protějšky a všechny budou podřízeny společným normám a formálním postupům. Ani středomořské ekosystémy a rybí populace, ani rybáři a společnost jako celek si nemohou dovolit další selhání SRP při současném komplexním řešení středomořského rybolovu.
<P>
Evropský rybolov ve Středozemním moři již nesmí být považován za izolovaný systém a musí být na něj plně a pevně aplikovány všechny aspekty nové SRP. To znamená, že politika zachování rybolovných zdrojů musí mít nový a plně funkční operační režim pro řízení intenzity rybolovu ve Středozemním moři. Měla by dospět ke stejným normám zachování rybolovných zdrojů, jaké používá dlouhodobě fungující operační režim atlantického rybolovu.
<SPEAKER ID="088" NAME="Ashley Fox">
jménem skupiny ECR. - Pane předsedající, nejprve bych chtěl poděkovat paní komisařce Damanakiové za její poslední návrh, abychom skoncovali s otřesnou praxí výmětů ryb. V době, kdy se zmenšují rybí populace a kdy někteří lidé na této planetě nemají dostatek jídla, je ostudné, že lovíme dobré ryby, zabíjíme je a poté je vyhazujeme zpět do moře, abychom nakrmili racky a kraby. Doufám, že tato legislativa bude provedena bez prodlení, aby mohla být tato hanebná praxe co nejdříve zastavena.
<P>
Kromě posledního prohlášení paní komisařky vítám doporučení GFCM. Především vítám doporučení, týkající se rybolovných zařízení používaných ve Středozemním moři a Černém moři a zákaz tažených drapáků a vlečných sítí v hloubkách větších než tisíc metrů. Tato opatření pomohou zajistit větší udržitelnost našeho rybolovu.
<P>
ECR plně podporuje tuto zprávu a ještě jednou děkuji paní komisařce Damanakiové za její úsilí o zrušení výmětů ryb.
<SPEAKER ID="089" NAME="Jarosław Leszek Wałęsa" AFFILIATION="PPE">
(PL) Pane předsedající, v dnešní rozpravě bychom měli zdůraznit, že Středozemní moře je jediné na světě obklopeno pevninou, která náleží třem kontinentům. Je to místo setkávání mnoha kultur, včetně členských států a různých jiných zemí. Tyto okolnosti vytváří situaci, kde nejdůležitější otázkou v řízení zdrojů rybolovu pro Evropskou unii je úprava ustanovení týkajících se úlovků, vydávání povolení a rozvoj kontrolních metod pro plavidla pohybující se v této oblasti. Rybolov a mořeplavba se zde úspěšně rozvíjely více než tisíc let a využívaly bohatství mořských živočichů Středozemního moře.
<P>
Abychom zachovali rovnováhu a zajistili, že budou tyto statky spravedlivě rozděleny k využití, měli bychom podporovat iniciativy, jako jsou ty, kterým se věnuje tato zpráva. Chtěl bych poděkovat panu Rivellinimu za jeho zprávu, která pravdivě a přesně definuje zásady řízení zdrojů Středozemního moře a která přispěje k ochraně tohoto citlivého ekosystému.
<SPEAKER ID="090" NAME="Guido Milana" AFFILIATION="S&amp;D">
(IT) Pane předsedající, paní komisařko, dámy a pánové, domnívám se, že toto opatření bude znamenat, že otázky týkající se Středozemního moře vstoupí do závaznější fáze, než jaké bylo dosaženo na základě dosud provedených aktů. Myslím, že akt, o kterém dnes jednáme, je daleko důležitější než výsledky nařízení EU z roku 2006.
<P>
Domnívám se, že také nabízí odpověď na některá omezení tohoto nařízení, které z důvodu své jednostrannosti vyvolalo ve velké části odvětví rybolovu pocit, že Evropa plní své závazky, zatímco ostatní středomořské země nikoli. Myslím, že má strategický význam, abychom se věnovali této otázce z tohoto hlediska a s těmito charakteristikami. Domnívám se, že práce pana Rivelliniho, která byla široce přivítána, zasluhuje na tomto zasedání formální poděkování.
<P>
Mám však zvláštní pocit, že skutečnost, že tuto otázku nemůžeme rozhodnout při prvním čtení a že postoupí do druhého čtení, zejména pokud jde o interpretaci článku 28 tohoto nařízení, vyvolává otázku: Parlament tentokrát podporuje Komisi. Parlament v podstatě říká, že je dobré, aby tyto akty v přenesené pravomoci byly odpovědností Komise. Rada v tomto ohledu projevuje jistý odpor a její dnešní nepřítomnost je toho mimochodem důkazem.
<P>
Tento akt znamená, že Parlament je nyní přesvědčen, že operace zachování biologické rozmanitosti, zachování dostatku ryb v tomto důležitém moři pomůže zajistit budoucnost rybolovu. Domnívám se proto, že další fáze tohoto procesu se musí znovu soustředit na myšlenku spolurozhodování. Tyto akty v přenesené pravomoci se přenášejí z určitého důvodu, a proto jsou dnes odpovědností Komise, avšak mezinárodní dohody, jsou-li uzavírány, musí být striktně odpovědností Parlamentu.
<SPEAKER ID="091" NAME="Jim Higgins" AFFILIATION="PPE">
(GA) Pane předsedající, s radostí přijímám tuto zprávu a rozhodně pro ni budu hlasovat, až bude předložena Parlamentu.
<P>
Generální komise pro rybolov ve Středozemním moři byla založena v roce 1949 a zabývá se i Černým mořem.
<P>
Pane předsedající, nejprve bych chtěl vyjádřit naprostý souhlas s prohlášením jednoho z předřečníků, pana Foxe, který chválil paní komisařku za její úsilí o odstranění a zákaz skandální praxe výmětů ryb jednou pro vždy. Dobrá práce, paní komisařko. Bylo to velice citlivé opatření a jsme vám velice vděční.
<P>
Za druhé, pokud jde o otázku Středozemního a Černého moře, obě jsou doslova mořským a ekologickým rájem. V této oblasti musíte - nebo spíše musíme - spojit všechny důležité prvky. Například: opatření pro zachování, řízení, využívání, sledování, uvádění na trh a donucování, protože donucování je důležité z hlediska akvakultury a jejích produktů.
<P>
Ve skutečnosti to znamená, že musíme spojit všechny možné prvky. Dosud jsme měli různá usnesení a různá pravidla a nařízení, ale nyní je musíme sloučit do jednoho velmi citlivého, obsáhlého balíčku.
<P>
Pro tento balíček by měly být typické dvě věci: jasnost a jednoduchost, aby všichni rozuměli tomu, co přesně obsahuje. Doufejme, že tím, co zde děláme, tedy přijímáme tuto zprávu a uvádíme ji do života, vytvoříme jednoduchý, akceschopný, účinný rámec pro Středozemní a Černé moře.
<SPEAKER ID="093" NAME="Barbara Matera" AFFILIATION="PPE">
(IT) Pane předsedající, dámy a pánové, souhlasím se zpravodajem, že je třeba zjednodušit pravidla rybolovu nařízením, které může provádět doporučení přijatá Generální komisí pro rybolov ve Středozemním moři.
<P>
Souhlasím s cíli a zásadami společné rybářské politiky, ale domnívám se, že všechny pobřežní členské státy musí zaručit správnou rovnováhu mezi společensko-hospodářskou hodnotou a ochranou ekosystémů. Domnívám se proto, že musíme rovněž usilovat o ochranu zvláštní zájmů místních komunit.
<P>
Toto nařízení důsledně určuje zařízení, která jsou povolena pro rybolov ve vodách oblasti GFCM, zejména ve Středozemním moři. Uvědomuji si, že cíl ochrany našich přírodních stanovišť má vážné důsledky pro některé rybářské komunity. Itálie očekává, že Komise udělí výjimku ze zákazu rybolovu dvou zvláštních druhů, které jsou hlavním produktem extenzivního odvětví rybolovu.
<P>
Závěrem bych chtěla vyzvat všechny zástupce 27 členských států a Komise, aby zvážili možnost větší pružnosti těchto nástrojů a poskytli místnímu odvětví rybolovu to, co potřebuje ke svému přežití.
<SPEAKER ID="094" NAME="Maria do Céu Patrão Neves" AFFILIATION="PPE">
(PT) Pane předsedající, tento návrh nařízení je zaměřen na provádění doporučení přijatých Generální komisí pro rybolov ve Středozemním moři (GFCM) do jediného dokumentu. Tato doporučení se snaží podporovat správné řízení oblasti Středomoří tím, že se snaží přimět všechny vlivné strany ke spolupráci a převzetí odpovědnosti. Chtěla bych blahopřát zpravodaji k jeho práci.
<P>
Zdravý ekologický stav této důležité mořské oblasti je hlavním cílem GFCM a podpora udržitelného rozvoje této oblasti předpokládá řadu opatření pro zachování a řízení mořských biologických zdrojů, ke kterým GFCM směřuje a která by měla řídit rybolovnou praxi v tomto regionu.
<P>
Boj s nezákonným rybolovem je jedním z největších úkolů, které v současnosti stojí před touto strategií zachování. Většina tohoto návrhu nařízení Evropského parlamentu a Rady je pozitivní. Důležité je rovněž dohlížet na provádění všech opatření pro kontrolu, spolupráci, informace a podávání zpráv, nejen pokud jde o lodi plující pod vlajkou EU, ale i všechny lodi, které by měly uplatňovat zdravý způsob rybolovu, protože plují pod vlajkou členského státu smluvní strany GFCM.
<P>
Řádné uplatňování doporučení, která vstoupí v platnost v případě přijetí tohoto návrhu nařízení, umožní dosažení výše uvedených cílů a zároveň zajistí rovné podmínky pro všechna loďstva, která se účastní tohoto rybolovu.
<SPEAKER ID="095" NAME="João Ferreira" AFFILIATION="GUE/NGL">
(PT) Pane předsedající, chtěli bychom zde upozornit na jeden aspekt tohoto návrhu nařízení, který považujeme za nanejvýš důležitý a který bohužel nemůžeme přijmout.
<P>
Nezpochybňujeme důležitost mnohostranné spolupráce na řádném zachování živých vodních zdrojů; právě naopak. Tento návrh je však zaměřen na převedení pravomoci na Komisi, aby přijala legislativní akty v oblastech, které jsou v případě Kyperské republiky v rozporu se suverenitou členského státu a jeho výlučné ekonomické zóny.
<P>
Tato skutečnost je o to závažnější, vzhledem k tomu, že víme, že suverenita této oblasti je v současné době nezákonně ohrožována třetí zemí, která je kandidátem pro přistoupení, čímž je navíc toto téma politicky velice citlivé. Tento návrh je ve své aktuální podobě v rozporu s legitimním právem členského státu využívat přírodní zdroje na mořském dně jeho výlučné ekonomické zóny a v jeho podzemí, které je uznáno Úmluvou OSN o mořském právu.
<P>
Proto vás vyzýváme, abyste podpořili návrh, který podáváme, abychom omezili rozsah aktů v přenesené pravomoci hlasováním proti odstavci, u kterého jsme požadovali samostatné jmenovité hlasování.
<SPEAKER ID="096" NAME="Maria Damanaki">
členka Komise. - Pane předsedající, chtěla bych poděkovat všem za jejich příspěvky a učinit dvě krátké poznámky.
<P>
Souhlasím s váženými poslanci, kteří zdůraznili, že nyní skutečně potřebujeme dobré provádění nařízení o Středozemním moři. Toto nařízení je v platnosti velmi krátkou dobu a měli bychom mu dopřát čas, aby prokázalo svou prospěšnost. Nevidím možnost, jak bychom je nyní mohli změnit nebo žádat o další výjimky. Nařízení je velice pružné. Členské státy musí dodržovat pravidla, chtějí-li výjimky z tohoto nařízení.
<P>
Za druhé, skutečně potřebujeme - a já souhlasím s poslanci, kteří o tom hovořili - mít ve Středomoří situaci podobnou té v ostatních mořských oblastech. Je zcela zřejmé, že Středozemní moře potřebuje nařízení. V rámci reformy SRP se musíme metodou postupných kroků pokusit o dosažení stejného statutu pro Středozemní moře, jaký máme pro ostatní mořské oblasti v Evropě.
<P>
A konečně myšlenka Komise, aby měla akty v přenesené pravomoci pro provádění rozhodnutí mezinárodních orgánů, v nichž je EU účastníkem, nijak nepostihuje suverenitu členských států. Naopak, co chceme, je pouze možnost usnadnit provádění těchto rozhodnutí do evropského práva.
<SPEAKER ID="097" NAME="Předsedající">
Rozprava je ukončena.
<P>
Hlasování se bude konat zítra (úterý, 8. března 2011).
