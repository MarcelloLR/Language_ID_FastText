<CHAPTER ID="012">
Pirátská činnost na moři (rozprava) 
<SPEAKER ID="314" NAME="Předsedající">
(EL) Příštím bodem jsou prohlášení Rady a Komise týkající se pirátské činnosti na moři.
<SPEAKER ID="315" NAME="Dominique Bussereau">
úřadující předseda Rady. - (FR) Paní předsedající, pane komisaři, dámy a pánové, v sobotu dne 14. září - tedy pouze před několika dny - byla ve vzdálenosti 420 mil od somálského pobřeží pronásledována piráty francouzská loď sloužící k lovu tuňáků. Nebyl to ojedinělý případ. Od začátku července bylo zajato 10 plavidel a 250 námořníků bylo zadržováno jako rukojmí. V důsledku toho rybářská plavidla - a jistě chápete jejich důvody - váhají nad provozování své činnosti a kolem 50 francouzských a španělských plavidel sloužících k lovu tuňáků, která běžně lovila v blízkosti Seychel a Somálska, se rozhodlo vrátit se na seychelské souostroví.
<P>
Kromě skutečnosti, že tyto pirátské činy přibývají, se zdá jasné, že k nim již nedochází v těsné blízkosti pobřeží, ale že se od něj stále více vzdalují, a to do mezinárodních vod, a nenapadají pouze proplouvající rybářská a nákladní plavidla, ale také - a to je velmi závažné - plavidla působící v rámci humanitárních programů, zejména Světového potravinového programu, který zabezpečuje základní pomoc pro mnoho vysídlených obyvatel v Somálsku.
<P>
Tento fenomén se stává příčinou obav na celosvětové úrovni. Francouzský prezident, pan Sarkozy, nedávno uvedl, že to již nejsou ojedinělé případy, ale odvětví trestné činnosti, které ohrožuje jednu ze základních svobod, svobodu pohybu, a také svobodu mezinárodního obchodu. Francouzský prezident zakončil svůj projev slovy: "svět toto nemůže připustit!"
<P>
V této souvislosti přijala Rada bezpečnosti Organizace spojených národů v květnu a červnu rezoluce č. 1814 a 1816. V reakci na zhoršování této situace nyní pracuje na nové rezoluci, jejímž cílem je zmobilizovat mezinárodního společenství k účinnějšímu uplatňování existujících nástrojů k potlačování a prevenci v rámci mořského práva a rezolucí Rady bezpečnosti.
<P>
Členské státy EU, si již stanovily, že to udělají, a dne 26. května vyjádřily své odhodlání společně pracovat na boji proti pirátské činnosti, ke které dochází v blízkosti somálského pobřeží. Koncepce řešení krize byla Radou schválena dne 5. srpna. Nedávno při příležitosti zasedání Rady ve složení pro obecné záležitosti a vnější vztahy, které se konalo dne 15. září, přijala Rada vojenskou strategickou volbu s ohledem na možnost námořní vojenské operace v rámci evropské bezpečnostní a obranné politiky. Formálně bych vám rád připomněl, že je zde jasně zahrnut úmysl zahájit námořní vojenskou operaci, jak oznámilo minulé úterý francouzské předsednictví parlamentnímu Výboru pro zahraniční věci v závěru výše zmíněného zasedání Rady.
<P>
Dokud eventuální operace neproběhne a vzhledem k naléhavosti v této záležitosti jednat, učinila Rada první krok a zřídila námořní koordinační jednotku. Jednotka je řízena španělským vyšším důstojníkem a skládá se ze čtyř námořních expertů, jejichž úkolem je usnadňovat výměnu informací mezi obchodními loďstvy a jinými námořními vojenskými plavidly v dané oblasti, a to pravidelně nebo příležitostně. Jednotka je umístěna v Bruselu a bude odpovědná za podporu dohledu a ochrany, jež u somálského pobřeží zajišťují některé členské státy. Tato iniciativa by měla být rozdělena do tří částí: na doprovod některých zranitelných plavidel proplouvající Adenským zálivem, ochranu plavidel Světového potravinového programu, která zabezpečují humanitární pomoc pro Somálsko, a dohled nad rybolovnými oblastmi u jižního pobřeží Somálska. Členské státy, jejichž vojenské námořní jednotky u somálského pobřeží působí, jsou vyzvány, aby o tom jednotku informovaly, a to zejména za účelem zlepšení možností ochrany nejzranitelnějších obchodních plavidel.
<P>
Paní předsedající, Evropská unie bude zároveň pokračovat v přípravách na možnou vojenskou námořní operaci v rámci evropské bezpečnostní a obranné politiky. S cílem zdokonalit strategický plán se v dané oblasti nyní nachází mise za účelem shromažďování informací, která se skládá z odborníků vojenského štábu Evropské unie a generálního sekretariátu Rady. Své závěry by měla předložit dne 29. září.
<P>
Uvidíte, dámy a pánové, že Evropská unie pouze neprezentuje své odhodlání jednat, ale také upevňuje své postavení jakožto vedoucí subjekt v boji proti pirátské činnosti na mezinárodní scéně. Musíme se vybavit prostředky, které nám umožní jednat rychle a koordinovaně a samozřejmě ve prospěch obchodních zájmů, ale také v zájmu svobody pohybu, který je globální zásadou, a konečně i ve prospěch našich humanitárních cílů.
<SPEAKER ID="316" NAME="Antonio Tajani" LANGUAGE="IT">
Paní předsedající, pane úřadující předsedo Rady, dámy a pánové, Komise velmi odsuzuje trestné činy, jež jsou pravidelně páchány proti zájmům členských států EU v některých oblastech světa, a to jak pirátskou činnost na moři, tak ozbrojené loupeže na lodích páchané ve vodách náležejících do pravomoci některého státu.
<P>
Takové činy ovlivňují nejen námořní dopravu, ale také rybolov na volných mořích a námořní cestovní ruch. Kromě toho tyto činy způsobují, že životní podmínky námořníků jsou ještě nebezpečnější, ačkoli musí svoji práci vykonávat v již tak složitých podmínkách. Protože nemůžeme tyto činy pouze odsuzovat, ale musíme také jednat, musíme si uvědomit, že je zde riziko, že se vrátíme o stovky let zpět do minulosti, kdy existovaly organizované zločinecké sítě a piráti působící ve čtyřech hlavních oblastech: v oblasti Jihočínského moře, Malackého průlivu a Singapurského průlivu, Guinejského zálivu a Afrického rohu. Většina trestných činů je spáchána v těchto oblastech a četnost a závažnost útoků se neustále mění.
<P>
Navíc jsou zde také obavy týkající se vývoje a dokonce rozšíření pirátské činnosti do dalších oblastí světa, což ve skutečnosti ukazuje, že to nejsou pouze příležitostné incidenty, ale jsme přesvědčeni, že existuje organizovaná síť zločinců, kteří chtějí systematicky napadat nákladní lodě, turistická plavidla a plavidla na přepravu cestujících.
<P>
Vzhledem k tomu, že je Evropské společenství členem Úmluvy Organizace spojených národů o mořském právu z roku 1982, Evropská komise se vždy zasazovala o podporu svobodné plavby ve všech jejích aspektech a o rozvoj vhodných nástrojů k předcházení protiprávním činům zaměřeným proti lodím. V této souvislosti Komise systematicky podporovala pokusy členských států a mezinárodního společenství jako celku o vypracování vysoce kvalitních právních nástrojů v rámci Spojených národů a jeho zvláštního orgánu pro odvětví námořní dopravy, tedy Mezinárodní námořní organizace.
<P>
Po práci v rámci neformálního konzultačního procesu o oceánech a mořském právu v rámci Spojených národů v červnu loňského roku, který se zabýval zejména otázkou právní úpravy zacházení s piráty, jež jsou dopadeni, úsilí stále pokračuje aktuálně probíhajícím přezkumem tří právních nástrojů IMO týkajících se předcházení pirátským útokům a ozbrojeným loupežím namířeným proti lodím. Přezkum by měl být dokončen v prosinci 2008.
<P>
Využívajíce svých právních předpisů o bezpečnosti lodí a přístavních zařízení, které začlenily do právních předpisů Společenství kodex ISPS (Řád mezinárodní bezpečnosti lodí a přístavních zařízení), což je nástroj IMO, prosazuje Evropské společenství, aby jeho mezinárodní partneři a zejména evropsko-středomořští partneři prostřednictvím programu Safemed II podporovali tyto normy námořní bezpečnosti. Stejným způsobem je k této záležitosti připravován seminář na vysoké úrovni jakožto součást regionálního fóra ASEAN v rámci spolupředsednictví Evropské unie a Indonésie. Spolupráce se zeměmi mimo Evropu se tedy stává obzvláště důležitou.
<P>
Ve stejné koncepční rovině Komise studuje možnost využívání nástroje stability na podporu stávajících regionálních iniciativ nebo iniciativ, jež jsou připravovány a prosazovány Mezinárodní námořní organizací jak v oblasti Malackého průlivu, tak v oblasti Afrického rohu, a to za účelem podporovat bezpečnost námořní dopravy v těch oblastech, které mají strategický význam pro evropské zájmy a dodávky.
<P>
Měl bych rovněž zdůraznit pokračující poskytování podpory rozvoje, která je Evropským společenstvím udělována zemím sousedícím s těmito rizikovými oblastmi a je určena na zlepšení jejich životní úrovně, což je základním předpokladem dodržování právních předpisů. To je tedy rovněž důležité při hledání východiska, jak zbavit zločinecké organizace, které se mohou zaměřovat na poměry extrémní chudoby některých skupin obyvatel, jejich pracovní síly.
<P>
Co se týče potlačování pirátství na mořích a ozbrojených loupeží namířených proti lodím, Komise je potěšena přijetím rezoluce Rady bezpečnosti OSN č. 1816 o potlačení pirátství na mořích a ozbrojených loupeží u pobřeží Somálska, dále je samozřejmě potěšena významným krokem, který učinila Evropská rada, když na svém zasedání dne 15. září 2008 přijala podrobný akční plán. Pan Bussereau zdůraznil, jaké tyto iniciativy jsou a jaké závazky učinila Evropská unie a členské státy, a my tyto závazky sdílíme a podporujeme.
<P>
V souvislosti se stálým nárůstem případů pirátské činnosti vyvstává další otázka: slouží pirátská činnost k financování mezinárodního terorismu? Je to otázka, na kterou se musíme ptát sami sebe a na kterou musíme najít odpověď, ačkoli v současné době neexistuje důkaz o tom, že by byl terorismus financován prostřednictvím peněz z výkupného; není zde ale nic, co by nám umožňovalo a priori stanovit, že to není možné. Proto tento předpoklad nechceme zamítnout zejména s ohledem na zřejmé vazby mezi některými zeměmi, jež pirátům poskytují útočiště, a s ohledem na existenci utajených základen teroristických skupin.
<P>
Komise však v této záležitosti zahájí vyšetřování, aby lépe pochopila finanční toky spojené s pirátskou činností na mořích. Svou ostražitost v boji proti terorismu nesmíme nikdy oslabit a každé podezření musí proto být pečlivě posouzeno, ačkoli předem nemůžeme vyvozovat žádné úsudky, a musíme učinit všechny příslušné kroky, abychom terorismu zabránili ve využívání pomoci a organizované a ekonomické podpory zločinných organizací. Proto budeme ve své práci nadále pokračovat v souladu se všemi členskými státy, s Radou a také se zeměmi mimo Evropu, jež jsou do boje proti pirátské činnosti obzvláště zapojeny.
<SPEAKER ID="317" NAME="Georg Jarzembowski" LANGUAGE="DE">
Paní předsedající, pane úřadující předsedo Rady, pane místopředsedo Komise, naprosto souhlasím s projevem pana místopředsedy. Musíme rozlišovat mezi průlivy, v jejichž případě náleží odpovědnost zemím, se kterými můžeme spolupracovat na omezení pirátské činnosti, a námořními operacemi, v jejichž případě neexistuje žádná odpovědná země, pokud jde například o Somálsko, kde musíme být činní sami.
<P>
Pane úřadující předsedo, to co jste řekl, se mi zdá při vší úctě nedostatečné. Zavedení a nasazení krizových jednotek je vždy dobrá věc, ale ničemu to nepomůže. Krizová jednotka je umístěna zde v Bruselu nebo někde jinde. To, co potřebujeme, je koordinovaná námořní operace v dané oblasti prováděná loděmi členských států EU, které již v této oblasti jsou. Musíme vyzvat členské státy, které tam ještě žádné lodě nemají, aby se společné námořní operace zúčastnily.
<P>
Nemůžeme dovolit, aby dvě pirátské mateřské lodě vesele pluly těmito vodami a útočily na naše rybářská a obchodní plavidla, musíme jim být stále v patách a snažit se dostat tuto situaci pod kontrolu. Čekám na to, co řekne můj generál, který zde bude za chvíli. Ale my potřebujeme strategické a taktické posouzení stávající situace a potřebujeme dostatek pracovní síly schopné udržet pirátskou činnost pod kontrolou, protože rozkazy zde jednoduše nepomohou. Musíme piráty stíhat, musíme je dopadnout, jinak to nebude fungovat.
<P>
Devadesát procent dovozů do Evropy, na kterých závisíme, je dováženo po námořních cestách. Máme vysokou míru odpovědnosti za námořníky a rybáře lovící u cizích pobřeží; tato odpovědnost vyplývá ze společně dohodnutých smluv a musíme tyto rybáře, námořníky a také turisty chránit. V oblastech, kde není žádný vládní orgán, to bohužel funguje, pouze pokud vyvineme vlastní evropská opatření na základě rezolucí OSN.
<P>
V této souvislosti je, pane úřadující předsedo, dobré zřídit krizovou jednotku, ale očekáváme, že v příští fázi uvidíme dobře vymezenou operační základnu a dobře vymezené operace.
<SPEAKER ID="318" NAME="Rosa Miguélez Ramos" LANGUAGE="ES">
Dámy a pánové, je naléhavé, abychom tento problém vyřešili. Údaje, které mám já, jsou ještě horší než ty, které nám právě představil pan Bussereau: v současné době je údajně v zajetí pirátů 13 plavidel a 300 námořníků.
<P>
A je jasné, že pokud tento fenomén nebude zastaven, bude se stále více rozšiřovat tak, jak tomu bylo dosud, a tato situace se samozřejmě sama nezastaví ani nezlepší.
<P>
Vytrvalost mimo jiné francouzské a španělské vlády a také vytrvalost tohoto Parlamentu přinesla své ovoce. V krátkém čase jsme zajistili, aby Organizace spojených národů vydala rezoluci týkající se tohoto fenoménu, která rozšiřuje právo na stíhání, a byla také vytvořena jednotka sloužící ke koordinaci operací na evropské úrovni.
<P>
Měli byste si však být vědomi, že hlavní je to, že všichni usilujeme především o prodloužení mandátu Organizace spojených národů, protože ten je platný pouze po dobu tří měsíců, a pokud nebude prodloužen, naše zbrusu nová koordinační jednotka bude muset být na počátku prosince uzavřena.
<P>
Co se týče druhé části rozhodnutí ministrů, tedy vojenské strategické volby, je nutné, aby tato operace byla uskutečněna a aby velký počet členských států co nejdříve ukázal svou připravenost se jí účastnit. Podporuji to, co řekl pan Jarzembowski. Byla by to první evropská vojenská námořní operace v rámci evropské bezpečnostní a obranné politiky, dámy a pánové, a značila by význam Evropy.
<P>
Okolnosti to vyžadují. Pirátská činnost v Indickém oceánu je v současnosti velice výnosným obchodem, který den ode dne vzrůstá. Dnes mi někdo řekl, že postavení povolání piráta, jakkoli se to může zdát neuvěřitelné, je v zemích při pobřeží Indického oceánu na vzestupu.
<P>
Tuto spirálu musíme zastavit, musíme chránit zranitelná plavidla, ať jsou obchodní či výletní, a početné rybářské lodě, které loví v této oblasti. Ochranu a doprovod musíme poskytnout rovněž plavidlům Světového potravinovému programu, protože dne 27. září ukončí svůj mandát Kanada a stále ještě není určena země, která tento mandát převezme.
<SPEAKER ID="319" NAME="Philippe Morillon" LANGUAGE="FR">
Paní předsedající, bylo by zvýšení pirátské činnosti na moři pro Evropskou unii příležitostí k použití prostředků na ochranu jejích hodnot a zájmů, pokud by to bylo nutné a kdekoli by to bylo nutné?
<P>
V každém případě neříkejte rybářům, kteří museli minulý týden hledat útočiště v přístavu na seychelském ostrově Mahé, nebo posádkám našich obchodních a výletních lodí, které jsou ohrožovány ve stále větší a větší vzdálenosti od somálských teritoriálních vod, že Evropy se to vůbec netýká! To by popíralo to, co evropští občané od Evropy očekávají: v první řadě bezpečnost a zejména bezpečnost na moři.
<P>
Proto jsou, pane komisaři, iniciativy Komise týkající se uplatňování evropské politiky pro moře a oceány tolik vítány. Proto, pane úřadující předsedo, nepochybuji o tom, že převážná většina v tomto Parlamentu na konci konzultace, která, jak jsem pochopil, ještě probíhá, schválí opatření, jež navrhujete.
<P>
V současnosti se říká, že to není tak jednoduché, že by mohlo být lepší poradit se nejprve s našimi spojenci po celém světě a přemýšlet o legalitě, pokud jde o mezinárodní právo. To, co bylo dokázáno při nedávném osvobození rukojmích z plavidel Ponant a Carré d'as ukazuje, že máme prostředky pro účinná opatření za předpokladu, že je zde vůle je využít. Kéž by mohla být tato vůle, pane úřadující předsedo, předmětem širokého konsensu v Radě!
<SPEAKER ID="320" NAME="Raül Romeva i Rueda" AFFILIATION="Verts/ALE">
(ES) Podle číselných údajů je pobřeží Somálska zřejmě jedním z nejnebezpečnějších pobřeží na světě zejména vzhledem ke skutečnosti, že jen minulý rok se stalo obětí všech druhů pirátských činností přinejmenším 25 plavidel.
<P>
Případ lodi Playa de Bakio je možná jedním z nejznámějších, přinejmenším ve Španělsku, ale zřejmě není jediný.
<P>
Dnes je rovněž zřejmé, že prozatímní federální vláda Somálska nemá zdroje ani prostředky na to, aby ve své zemi zřídila mír a bezpečí, a proto je mnohem méně schopná zaručit bezpečnost ve svých vodách nebo jim blízkých oblastech, a je zde tedy nutná mezinárodní podpora, která to zařídí v souladu s tím, co bylo stanoveno Spojenými národy v červnu, jak uvedli předchozí řečníci.
<P>
Osobně se obávám něčeho jiného, co bych rád zmínil: někdy dostáváme zprávy o cizích lodích, z nichž některé jsou možná evropské a jež využívají této situace nedostatečné kontroly za účelem nelegálního rybolovu v jedné z nejbohatších rybolovných oblastech světa nebo tyto oblasti dokonce využívají jako úložiště nebezpečných látek, což federální vláda rovněž nedokáže kontrolovat.
<P>
Proto si myslím, že prioritou - a to zdůrazňuji - je zaručit bezpečnost plavidel, která legitimně působí v této oblasti v souladu s mezinárodními právními předpisy, ale prioritou je rovněž to, a ne-li víc, abychom se zavázali k vyřešení tohoto konfliktu, jenž tuto zemi ničí, a odpovědnost za udržení bezpečnosti v dané oblasti tak mohla být konečně převzata nezávislými, legitimními, uznávanými somálskými institucemi.
<SPEAKER ID="321" NAME="Luis de Grandes Pascual" AFFILIATION="PPE-DE">
(ES) Nebudu opakovat skutečnosti, které zde již byly uvedeny. Chci je popsat: jsou skandální a způsobují sociální neklid mezi našimi občany, kteří nepochybně pociťují určitou bezbrannost. Nemluvě o pocitech našich námořníků, kteří mají pochopitelně obavy o svoji práci a fyzickou bezpečnost vzhledem k tomu, že piráti nevyhrožují pouze naprázdno, a po pracovnících nemůže být požadováno, aby kvůli své práci riskovali životy.
<P>
Majitelé plavidel navíc trpí závažnou hospodářskou újmou, která není ve všech případech kryta jejich pojištěním, protože je způsobena za výjimečných okolností a ty nebývají pojistnými smlouvami kryty.
<P>
Jak můžeme pirátům čelit? Samozřejmě jakkoli kromě zaujetí amatérského přístupu, který převládl v Radě ve složení ministrů zahraničních věcí dne 15. září. V boji proti pirátské činnosti musíme postupovat jednoznačně a na dvou úrovních: v oblasti diplomacie podporou afrických zemí, které trpí přítomností skutečných mafií na svém území, tyto mafie využívají vyděračství a únosy k tomu, aby vydírali rybáře a obchodníky z určité části světa, a dále v oblasti legitimního použití síly, kdy je síla využita jako odrazující nástroj, což je pravděpodobně jediný jazyk, kterému piráti rozumí.
<P>
Kde bychom tedy měli působit a na jaké úrovni? Na vnitrostátní, evropské nebo mezinárodní úrovni? Domnívám se, dámy a pánové, že nejprve musíme působit na vnitrostátní úrovni, jak to příkladným způsobem učinila Francie s využitím mezinárodního práva a provedla to účinným způsobem, který byl rovněž příkladný.
<P>
Lituji, že španělsko-francouzské návrhy nebyly Radou přijaty, protože to, co bylo nakonec dohodnuto, bylo nedostačující. Myslím, že musíme vyjádřit důvěru francouzskému předsednictví, aby mohlo navrhnout na evropské úrovni opatření, která budou chránit naše zájmy, a doufám, že až nastane správný čas, bude možné využívat nabídku NATO na celosvětové a mezinárodní pokrytí této záležitosti.
<P>
Avšak jednejme tak jako vždy, postupujme kupředu, přijímejme rozhodnutí a pak počkejme, až nám pomohou ostatní. Nebuďme již bezbranní a nevzbuzujme u občanů dojem, že nejsme schopni ochránit sami sebe.
<SPEAKER ID="322" NAME="Gilles Savary" AFFILIATION="PSE">
(FR) Paní předsedající, nejprve bych chtěl poděkovat Radě a Komisi za přijetí požadavku Parlamentu uspořádat ohledně této záležitosti rozpravu, je to velice aktuální záležitost, která nás všechny znepokojuje. Hovořili jsme o ní zejména ve Výboru pro dopravu a cestovní ruch, ve kterém nás navštívil pan De Rossa, jenž nám poskytl představu o rozsahu tohoto problému. Rád bych řekl, že bychom si měli poblahopřát za rychlou reakci dotčených členských států - mluvím o Francii a Španělsku - a za to, co již bylo uděláno v rámci Organizace spojených národů a Rady. Myslím, že je to vcelku rychlá reakce.
<P>
Myslím, že několika věcem se musíme vyhnout. Za prvé se jedná o požadavky civilních plavidel disponovat zbraněmi. Vidím takové požadavky přicházet a myslím, že se vůči tomu musíme mít na pozoru, protože víme, že by to situaci učinilo ještě nebezpečnější. Za druhé nesmíme tuto situaci zanedbávat a nechat ji sklouznout k terorismu. Tím myslím, že bychom měli politickým skupinám zabránit, aby se do těchto záležitostí vměšovaly, protože daná situace by pak dosáhla úplně jiných rozměrů. Za třetí se musíme vyhnout situacím, kdy se členské státy snaží jednat samostatně.
<P>
V této souvislosti jsem právě myslel na pakt stability. Je zřejmé, že po některých členských státech požadujeme, aby neměly deficit, ale tytéž členské státy vždy žádáme, aby poskytovaly ochranu, protože na to mají prostředky. Domnívám se proto, že musíme ukázat o něco více solidarity na úrovni EU a že ty státy, které nemají prostředky na to, aby se ochránily, mají být chráněny státy, které mají vojenské prostředky. V takovém případě z toho ale vyvoďme všechny důsledky na všech úrovních.
<P>
Rovněž bych rád řekl, že ačkoli je velmi naléhavé, abychom ukázali schopnost odradit od této trestné činnosti například prostřednictvím opatření přijatých francouzskou vládou nebo v případech Ponant a Carré d'as, velmi dobře víme, že trestná činnost je součástí lidské povahy, ale že její oprávněnost se živí lidskou beznadějí. Je tedy velmi důležité přijmout diplomatická opatření vůči těmto zemím a najít způsoby, jak jim pomoci z hlediska bezpečnosti i rozvoje. Poté už se nebudou muset s prázdným žaludkem věčně dívat na to, jak kolem nich projíždí plné talíře.
<SPEAKER ID="323" NAME="Josu Ortuondo Larrea" AFFILIATION="ALDE">
(ES) Paní předsedající, pane ministře, pane komisaři, evropští občané nemohou pochopit proč v době technologie, telekomunikací, družic atd. zažíváme případy pirátské činnosti, které nás vrací zpět o čtyři nebo pět století v naší historii.
<P>
Nemohu akceptovat to, co zde řekli ostatní, co se týče jejich spokojenosti s reakcí na daný problém. Již po několik let zde v Evropském parlamentu uvádím, že situace v Indickém oceánu, situace u pobřeží Somálska pro evropské rybáře a plavidla, jež tam působí a pracují, je neudržitelná, a žádné velké reakce jsem se nedočkal. Opravdu vítám skutečnost, že Rada konečně udělala první krok, ale myslím, že tento krok je nedostatečný, protože jednotka, která má být odpovědná za doprovod rybářů, ochranu humanitární pomoci, jež je v Somálsku tolik důležitá, a která má rovněž zajistit dohody týkající se lovišť, byla zřízena zde v Bruselu.
<P>
Domnívám se, že s tím, co bylo doposud vytvořeno a dohodnuto, nebude možné dosáhnout všech těchto ambiciózních cílů. Moře je obrovské, rovněž pobřeží Indického oceánu je rozsáhlé, a my potřebujeme přispění a spolupráci ze strany všech evropských zemí, protože není rozhodující, zda jsou námořníci nebo plavidla francouzského, baskického, španělského nebo nizozemského původu, rozhodující je to, že jsou evropského původu a že k tomu musíme přispívat všichni společně.
<SPEAKER ID="324" NAME="Angelika Beer" AFFILIATION="Verts/ALE">
(DE) Paní předsedající, dámy a pánové, ochrana námořníků je upřímným zájmem nás všech, ale já si nicméně dovolím zeptat se, jak nejlépe to můžeme zaručit.
<P>
K pochvalám francouzského předsednictví se nemohu výslovně připojit, protože jak po politické, tak po technické stránce svou práci zpackalo od začátku až do konce. Ráda bych vysvětlila proč. Tato debata je součástí zelené knihy o námořní politice. Zdůraznili jsme, že pirátská činnost je problém a že abychom mohli s tímto fenoménem bojovat, potřebujeme dlouhodobou strategii.
<P>
Rovněž si dovolím zdůraznit, že tento fenomén existoval již v šestém století před naším letopočtem. Pak přijde pan Sarkozy, všeho nechá a začne mluvit o nasazení vojenského loďstva. Německý ministr obrany Franz Josef Jung má již na svých vojenských lodích naleštěné zbraně a máme zde misi evropské bezpečnostní a obranné politiky, která ještě ani nebyla prodiskutována v příslušných výborech - ve Výboru pro zahraniční věci a podvýboru pro bezpečnost a obranu - ale pouze ve Výboru pro dopravu a cestovní ruch. Co je to za hru? Toto není žádná hra!
<P>
Mám dojem, že se snažíme jednat ad hoc hektickým způsobem s cílem legitimizovat něco, co bude mít velice dlouhodobé mezinárodní důsledky. Pokud použijeme k ochraně námořníků nasazení vojenských sil, musíme hovořit o následcích. Co chceme? Politiku dělových člunů? Chceme použít varovné výstřely? Chceme potápět lodě? Pokud je to skutečně spojeno s mezinárodním terorismem, kde je tedy dlouhodobá strategie? Říkám to pouze jako varování. Budeme to důkladně analyzovat a doufejme, že ve druhém týdnu v říjnu dosáhneme poněkud objektivnějšího závěru, který dokáže obyvatelstvu dané oblasti lépe pomoci.
<SPEAKER ID="325" NAME="Carmen Fraga Estévez" AFFILIATION="PPE-DE">
(ES) Nedávno jsem se zúčastnila zasedání regionálního poradního sboru pro zámořské loďstvo a chápu tedy obrovské obavy o osud 51 plavidel a přibližně 1 500 členů posádek loďstva Společenství pro lov tuňáků, které loví v Indickém oceánu.
<P>
Po celé roky toto loďstvo hlásilo případy pirátské činnosti v oblasti přilehlé k Somálsku, ale ani dubnové zajetí španělské lodě pro lov tuňáků Playa de Bakio nepřinutilo některé vlády, bohužel včetně té mojí, jednat včas, dokud v minulých dnech nemuselo toto loďstvo opustit přístav Victoria. A opatření, která byla od té doby přijata, jsou naprosto nedostačující.
<P>
Musíme pochopit, že rybáři zažívají obzvláště nebezpečnou situaci, protože ačkoli jsou všechna plavidla proplouvající danou oblastí důvodem k obavám, obchodní plavidla mívají pevně určené trasy, což usnadňuje jejich sledování, když oblastí proplouvají.
<P>
Uvedených 51 rybářských lodí je však rozptýleno podle migrací tuňáků v oblasti o rozloze přesahující 3 200 čtverečních mílí, což znamená pět dní plavby, a tyto lodě jsou proto mnohem více zranitelné, a vojenská námořní operace je proto nezbytná a naléhavá.
<P>
K tomu, co bylo řečeno o Malackém průlivu a Somálsku, navíc dostáváme od rybářských loďstev zprávy o pirátské činnosti v Mosambickém průlivu a v oblastech Indie a Karibského moře.
<P>
Nemůžeme tedy zůstat nečinní a musíme jednat i přesto, že reakce na tuto situaci mohou přicházet již i od našich vlád a Rady. Všechny orgány Společenství jsou zahrnuty do vytváření koordinované strategie pro boj proti mezinárodní pirátské činnosti.
<P>
Proto jsem své politické skupině, skupině Evropské lidové strany (Křesťanských demokratů) a Evropských demokratů, navrhla změnu rozpočtu s cílem přidělit jeden milion EUR na studii plánu životaschopnosti pro uplatňování této strategie a žádám Parlament, aby mu dal zelenou, a všichni občané Společenství, ať jsou kdekoli, tak věděli, že Evropská unie je podporuje a zejména je chrání.
<SPEAKER ID="326" NAME="Margie Sudre" AFFILIATION="PPE-DE">
(FR) Paní předsedající, pane úřadující předsedo Rady, pane komisaři, dámy a pánové, za posledních několik měsíců jsme byli svědky nárůstu pirátské činnosti, a to zejména u pobřeží Somálska. Tyto útoky využívají stále důmyslnější prostředky a připomínají mocné mafie. Se všemi kolegy poslanci sdílím obavu o evropské rybáře, kteří jsou mimořádně zranitelní.
<P>
Evropská unie ale stanovila prostředky určené k reakci na tyto útoky. Zasedání evropských ministrů zahraničních věcí, které se uskutečnilo dne 15. září, přineslo výsledky, které se mi zdají velmi významné. Na jedné straně schválilo 27 členských států zřízení koordinační jednotky a na druhé straně ministři přijali vojenskou strategickou volbu, která otevírá cestu pro případnou námořní vojenskou operaci EU.
<P>
Někdy bývá zmiňováno využití soukromých bezpečnostních agentur. To se mi nejeví jako správné řešení. Jediné dlouhodobé řešení, jak řekl pan Savary, je jak diplomatické, tak politické. Pirátská činnost prosperuje díky slabosti vlád. Toto soužení ukončíme tím, že pomůžeme dotčeným zemím zastavit protiprávní činnosti, pomůžeme jim dosáhnout politické stability a vypořádat se s chudobou. Tímto způsobem byl před několika lety zbaven pirátů Malacký průliv.
<P>
Jak uvedl pan Sarkozy, Evropská unie evidentně nemůže jednat sama. Mezinárodní společenství se musí zmobilizovat, jinak nebude možné zaručit námořní dopravě ochranu, zejména protože pirátská činnost na moři je rozšířená nejen u pobřeží Somálska. Evropská unie přistoupila ke společné reakci. Nyní záleží na celém mezinárodním společenství, aby se chopilo svého dílu odpovědnosti.
<SPEAKER ID="328" NAME="Daniel Varela Suanzes-Carpegna" AFFILIATION="PPE-DE">
(ES) Pane úřadující předsedo Rady, pane komisaři, dámy a pánové, jsem velice potěšen, že vedeme tuto rozpravu. Od roku 2005 Parlament upozorňuje Komisi a Radu na nebezpečí týkající se plaveb ve vodách v blízkosti Somálska a dokonce i v mezinárodních vodách.
<P>
Po několika případech únosů lodí a ozbrojených loupeží zřídila Evropská unie koordinační jednotku. To je velice vítáno, přinejmenším došlo konečně k uznání toho, že je zde problém. Obávám se však, že i přes působení této jednotky bude problém pokračovat.
<P>
Dokud nebude docházet ke skutečné spolupráci a nebudeme mít opravdovou společnou zahraniční a bezpečnostní politiku, budou členské státy, jejichž zájmy jsou dotčeny, i nadále nuceny chránit se samy a hájit svoje legitimní národní zájmy. Francie to jasně pochopila a blahopřeji jí za její rozhodnost, odvahu a průbojnost.
<P>
Španělsko reagovalo tak, že plánovalo vyslat do oblasti průzkumné letadlo, jinými slovy, neozbrojené letadlo, které mělo odradit ozbrojené piráty. Je politováníhodné, že toto letadlo nebude stačit na to, aby mohlo řádně bránit a chránit naše rybáře, pokud dojde k ozbrojenému napadení našeho loďstva.
<P>
Musíme žádat a zajistit větší spolupráci mezi dotčenými členskými státy, musíme využít francouzského předsednictví Rady a přidělit více zdrojů na to, aby nebyl zákonný rybolov v mezinárodních vodách, jak tomu je v současnosti, velice rizikovou činností, a to kvůli pirátské činnosti, která je v mezinárodní společnosti 21. století nepochopitelná.
<SPEAKER ID="329" NAME="Geoffrey Van Orden" AFFILIATION="PPE-DE">
Pane předsedající, se svými připomínkami se obracím zejména na předsednictví Rady.
<P>
V otázce pirátské činnosti na moři souhlasím s rozsáhlou mezinárodní akcí. Blahopřeji francouzské vládě k akci, kterou tento měsíc provedla francouzská komanda. Možná si vzpomínáte, že ve dnech, kdy Británie skutečně měla morální zahraniční politiku, královské námořnictvo Royal Navy se plavilo po oceánech, kde nebyli žádní piráti. Tato politika je odvála pryč z vod a rovněž ukončila obchodování s otroky.
<P>
Nyní se zdáme být bezmocní. Naše loďstva byla přemožena a my se bojíme jednat, abychom se nedostali do konfliktu s právními předpisy o lidských právech nebo se nezapletli do zdlouhavých soudních řízení.
<P>
Reakcí EU je pokusit se vymyslet další vojenskou operaci na základě zřízení výboru tzv. koordinační jednotky EU, která by měla koordinovat vojenské operace v mořích u Afrického rohu. Ale v těchto vodách již vojenská operace probíhá. Je to "Combined Task Force 150", na níž se podílí pátá flotila Spojených států a válečné lodě NATO a je v současnosti pod dánským vedením.
<P>
Mám otázku na předsednictví Rady. Proč se toho má EU účastnit? Toto je práce NATO a konkrétněji, co hodlají evropští spojenci v NATO dělat k zajištění toho, že bude na tento úkol přiděleno více válečných lodí? K tomu jsou zde pravidla zapojení a zavedené mezinárodní právo na úrovni Spojených národů je určeno k tomu, jak zacházet se zajatými piráty, aniž bychom jejich uplatňování uvalovaly na naše vlastní země.
<SPEAKER ID="330" NAME="Tobias Pflüger" AFFILIATION="GUE/NGL">
(DE) Pane předsedající, máme zde komisaře pro dopravu a francouzského úřadujícího předsedu Rady odpovědného za oblast dopravy. Přesto zde hovoříme o reálném nasazení vojenského loďstva. Příslušnému výboru, tedy podvýboru pro bezpečnost a obranu, byly informace předány velmi pozdě, ačkoli tiskové zprávy o této misi EU pro boj proti pirátské činnosti byly v oběhu již od srpna. To je nepřijatelné. Základní informace musíme mít včas a poté můžeme přijímat správná rozhodnutí.
<P>
Podle informací BBC chtěla Francie získat všeobecnou pravomoc celosvětového rozsahu a nikoli pouze pravomoc pro otázku Somálska, ale naštěstí se jí to nepodařilo. Úplně poprvé zde hovoříme o omezení námořní svrchovanosti a hovoříme rovněž o hmatatelném porušování mezinárodního práva. Měli bychom to velmi jasně specifikovat. Hovoříme o přímé podpoře takzvané vlády v Somálsku, která je podporována Etiopií a Spojenými státy. Je zde přímá spolupráce s operací Trvalá svoboda, což je nepřijatelné, a financování by mělo být prováděno prostřednictvím operace Athena. O tom nemáme rovněž žádné informace.
<P>
Měli bychom být informováni přímo. Jedná se zde o vojenské zajištění přístupu k surovinám, což by takto nemělo probíhat. Musíme se s touto situací vypořádat jiným způsobem než za použití vojenských prostředků.
<SPEAKER ID="331" NAME="Giorgos Dimitrakopoulos" AFFILIATION="PPE-DE">
(EL) Pane předsedající, dovolte mi zaměřit se v této velmi důležité diskusi na dva body, které považuji za významné. Jeden z nich se týká právního hlediska. Myslím si, že nastal čas pro aktualizaci Úmluvy o mořském právu, abychom mohli zdokonalit právní základ pro uplatňování různých metod boje s daným problémem.
<P>
Druhý bod je operativní stránkou věci. Námořní hledisko této záležitosti je důležité, ale nikoli dostatečně. Je třeba sestavit operativní plán; pro účinnou akci musí být využity námořní a vzdušné síly.
<P>
Je zde celá řada souvisejících otázek. Pan komisař Tajani uvedl, že je vyšetřována spojitost mezi pirátskou činností a terorismem a já musím dodat další rozměr: měla by být vyšetřována spojitost mezi pirátskou činností a organizovaným zločinem.
<SPEAKER ID="332" NAME="Ioannis Varvitsiotis" AFFILIATION="PPE-DE">
(EL) Pane předsedající, pečlivě jsem naslouchal všem řečníkům. Vše, co řekli, je správné, ale čelíme zde otázce, která vyžaduje okamžité řešení. Nemůžeme čekat na nový předpis o námořní dopravě nebo tuto situaci ignorovat.
<P>
Dovolte mi zdůraznit, že NATO do této otázky zasahuje a hraje úlohu mezinárodního policisty a čmuchala. Nemohlo by tedy zasahovat alespoň zde, s naší podporou a tím, že sestaví jednotku námořních a vzdušných sil se zastoupením všech členských států? Pokud budeme my Evropané, kteří nemáme žádnou společnou obrannou politiku, čekat, dokud nebudeme moci takovou jednotku sestavit, myslím, že bude již příliš pozdě.
<P>
Vzhledem k tomu, že si NATO hraje na policistu tam, kde to pro nás není příhodné, vyzvěme ho, aby se přizpůsobilo i našim potřebám.
<SPEAKER ID="333" NAME="Dominique Bussereau" LANGUAGE="FR">
Pane předsedající, pane komisaři, dámy a pánové, nejprve bych vám chtěl poděkovat za tuto velice kvalitní rozpravu.
<P>
Upřímně se domnívám, že pirátská činnost je formou terorismu a že nabývá nekontrolovatelných rozměrů. Je pravda, že pokud se nepřistoupí k jejímu řešení, svoboda pohybu pro námořní dopravu v Adenském zálivu a u pobřeží Somálska může zcela vymizet a to může mít obrovské následky, které by z toho samozřejmě vyplývaly. Jsem rád, že Evropská unie je první, kdo se v této otázce chopil odpovědnosti. Dodal bych, že jak víte, i v ostatních oblastech světa představuje pirátská činnost problém, a to zejména v Malackém průlivu a v okolí Singapuru. Pro Evropu je to stejně složitá a významná otázka. Na začátku října bychom měli být schopni rozhodnout, zda budeme v rámci evropské bezpečnostní a obranné politiky nadále plánovat provedení námořní vojenské operace.
<P>
Úloha NATO byla zmíněna v několika projevech. Zabývat se pirátskou činností nenáleží do pravomoci NATO. Jeho mandát se vztahuje na terorismus. Tyto dva fenomény mohou vypadat podobně, ale nejsou totožné. Do října bude koordinační jednotka pokračovat v podpoře členských států a snažit se tím zlepšit bezpečnostní podmínky v dané oblasti. Pan Savary zmínil chudobu v Somálsku a já bych chtěl zdůraznit, že musíme zajistit proplutí plavidel Světového potravinového programu touto oblastí. Somálsko a jeho obyvatelstvo tuto pomoc opravdu potřebují.
<P>
Zároveň musíme učinit opatření pro stanovení společného právního rámce pro celé mezinárodní společenství, aby mohly být tyto případy pirátské činnosti účinněji předávány spravedlnosti. To se týká pirátů, kteří byli zatčeni a uvězněni v Evropě. Samozřejmě musíme brát v úvahu soudní aspekt a právní rámec toho všechno.
<P>
Rád bych řekl, že na rozdíl od poslankyně, která mluvila před chvílí, jsem potěšen konkrétním opatřením, které bylo několika členskými státy přijato. Toto konkrétní opatření vysílá velmi silný signál, který by mohl zachránit životy, protože by nemuselo docházet jen k požadavkům výkupného, ale také k zabíjení. Několik rybářských plavidel se před pár dny stalo oběťmi střelby. Situace je tedy nebezpečná a odpověď za použití vojenských sil je proto vhodná.
<P>
Na závěr si přisvojím krásnou frázi, kterou použil váš kolega poslanec pan Morillon: jedná se tu o ochranu našich zájmů a hodnot. Ochrana našich hodnot je pro Evropu přesvědčivým a správným opatřením!
<SPEAKER ID="334" NAME="Antonio Tajani" LANGUAGE="IT">
Pane předsedající, dámy a pánové, podle mého názoru byla tato rozprava velice užitečná, protože bezpochyby ukázala přání Parlamentu, Komise a Rady přijmout společně opatření vedoucí k řešení fenoménu, který se stává stále znepokojivějším a kterým je konkrétně pirátská činnost, a přání odpovědět na tuto otázku evropským občanům.
<P>
Schvaluji analýzu, která vyplynula k této rozpravy: není postačující zahájit pouze vojenskou akci, což je zásadní, ale musí to být provedeno rychle a nedomnívám se, že bychom se měli dlouho pozastavovat nad záležitostmi pravomoci, tedy zda by to měla učinit Evropská unie nebo NATO - nesmíme ztrácet čas. Domnívám se sice, že musíme pokročit v koordinaci, ale jsme povinni zasahovat a předcházet tomu, aby pirátské organizace posilovaly svá postavení.
<P>
Zároveň je důležité přijmout opatření, která budou sloužit k předcházení možným příčinám nárůstu fenoménu pirátské činnosti a najímání pirátů a k vymýcení těchto příčin. Někdo v průběhu rozpravy uvedl, že pirátská činnost začíná být velmi výnosnou a že v oblastech, kde se vyskytuje chudoba nejvyšší úrovně, je jasné, že je pro pirátské organizace jednoduché najímat lidi, zejména mladé, kteří jsou připraveni udělat cokoli a jsou připraveni nechat se naverbovat do těchto polovojenských organizací.
<P>
Zároveň s opatřeními zaměřenými na kontrolu a potlačování, která musí být zeměmi EU přijímána, a já jsem potěšen tím, co již bylo uděláno, tedy musíme jednat - zde hraje důležitou roli Komise - s cílem pomoci některým rozvojovým zemím v hospodářském růstu a s cílem předcházet chudobě v tom, aby se nestávala nástrojem, který podporuje pirátskou činnost.
<P>
Samozřejmě musíme také pracovat na tom, abychom pochopili - a zde může hrát Komise opět velmi důležitou roli -, co se skrývá za pirátskou činností, jaké jsou zde spojitosti s fundamentalismem a terorismem, jaké jsou její silné stránky, jaké jsou její důvody. Komise zde může významným způsobem pomoci ostatním evropským orgánům.
<P>
Samozřejmě nemůžeme pouze přihlížet, samozřejmě nemůžeme čekat a rovněž samozřejmě musíme prostřednictvím důrazných opatření Parlamentu, která budou nutit Radu a Komisi jednat, zajistit bezpečnost pracovníků na moři a musíme zajistit bezpečnost pro zboží, které pochází ze zemí mimo Evropskou unii a zásobuje ji. Musíme bezpečnost zajistit nejen tam, kde působí rybáři, je správné nezabývat se jí pouze v mořích nejblíže Evropské unii. Paní Fragaová nám s obavou uvedla případy, které se dějí ještě blíže.
<P>
Musíme rovněž sledovat, co se děje v ostatních částech světa, protože pirátská činnost postihuje rovněž lodě plující pod vlajkami zemí EU ve velmi vzdálených mořích. Proto již nesmíme ztrácet čas, ale zdá se mi, že přání Evropské unie bylo dnes jasně prezentováno, a zejména pak přání Rady za podpory Komise zasahovat a nadále jednat rozhodným způsobem vedoucím k předcházení pirátské činnosti a dále se domnívám, že bychom měli prostřednictvím strategických projektů předcházet jakémukoli nárůstu teroristické činnosti.
<P>
Proto Rada obdrží podporu ze strany Komise, co se týče všech iniciativ pro boj proti terorismu a jeho předcházení; chceme předcházet terorismu a bojovat proti terorismu, který je, dovolme si říci, spojen s pirátskou činností. Domnívám se tedy, že tato spolupráce nás může společně s dohledem Parlamentu dovést k pozitivnímu výsledku. Ohledně ochrany sdílím rovněž názor pana Bussereaua týkající se slov našeho přítele generála Morillona: není to pouze záležitostí ochrany zájmů, ale také hodnot Evropské unie.
<SPEAKER ID="335" NAME="Předsedající">
Rozprava je ukončena.
<P>
Hlasování se bude konat až na říjnovém zasedání.
<P>
(Zasedání bylo přerušeno v 17:50 a pokračovalo v 18:00)
