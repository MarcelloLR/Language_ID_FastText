<CHAPTER ID="013">
Plán práce
<SPEAKER ID="027" NAME="Předseda">
Byla rozdána konečná verze návrhu programu tak, jak byla vypracována Konferencí předsedů na schůzi ve čtvrtek 31. března 2011 podle článku 140 jednacího řádu. Byly navrženy následující pozměňovací návrhy:
<P>
Úterý
<P>
Pokud jde o zprávu pana Fernandese o odhadech příjmů a výdajů Parlamentu za rok 2012, skupina Evropa svobody a demokracie požádala, aby hlasování bylo odloženo na květnové dílčí zasedání; žádost se tedy týká odkladu hlasování. Paní Andreasenová přednese požadavek. Paní Andreasenová, prosím, máte slovo.
<SPEAKER ID="028" NAME="Marta Andreasen">
jménem skupiny EFD. - Pane předsedo, chtěla bych požádat o odklad hlasování o zprávě pana Fernandese. Důvody jsou jasné a týkají se především toho odstavce zprávy, který se vztahuje k Domu evropských dějin. Rozpočtový výbor dostal rozporné a podle mého názoru i zavádějící údaje k tomuto plánu. Příkladem mohou být zvyšující se roční náklady na provoz: v současné době jsou stanoveny na 13,5 milionu EUR. Tento údaj je vyšší než údaj, který byl původně uváděn. Když jsem odhadovala, že náklady dosáhnou 10 milionů EUR, nějaký anonymní parlamentní úředník mne v tisku obvinil ze lži a uvedl, že moje odhady jsou, cituji, "přehnané". Takovým způsobem by se s poslancem této sněmovny nemělo zacházet.
<P>
Nejhorší je, pane předsedo, jasný konflikt zájmů spočívající v tom, že předseda Rozpočtového výboru by měl být členem správní rady Domu evropských dějin, přestože by nebyl odměňován. V žádném jiném parlamentu by takovýto střet zájmů nebyl tolerován. To je absolutní výsměch postupu výboru.
<P>
(Potlesk.)
<P>
Dokud nebudou tyto věci vyjasněny, musí být hlasování o této zprávě odloženo.
<SPEAKER ID="029" NAME="Francesco Enrico Speroni" AFFILIATION="EFD">
(IT) Pane předsedo, dámy a pánové, myslím si, že toto odložení je vhodné. Jde o čtyři nebo pět týdnů, v nichž by se měl přezkoumat problém, do něhož, jak jsme právě slyšeli, patří utrácení milionů eur evropských daňových poplatníků. Proto žádám o hlasování na podporu žádosti.
<SPEAKER ID="030" NAME="Alain Lamassoure" AFFILIATION="PPE">
(FR) Pane předsedo, chtěl bych říci dvě věci. Zaprvé, Rozpočtový výbor vykonal svou práci a předložil takový návrh odhadu rozpočtu Parlamentu na rok 2012, který může být přezkoumáván, projednáván a odhlasován jen ve vašem Parlamentu, jen sněmovnou, a to v souladu s našimi postupy a s tím, co jsme dělali v loňském roce. Názory jednotlivých skupin se liší. Skupiny se budou moci vyjádřit.
<P>
Zadruhé, nemohu souhlasit s tím, aby paní Andreasenová, která je s celou záležitostí podrobně obeznámena, uváděla, že existuje osobní konflikt zájmů, jestliže já, předseda Rozpočtového výboru, jsem členem správní rady Domu evropských dějin.
<P>
Nejsem ve správní radě jako soukromá osoba. Jsem tam z titulu své funkce předsedy Rozpočtového výboru, abych jej v tomto orgánu zastupoval, stejně jako předsedkyně Výboru pro kulturu a vzdělávání zastupuje v tomto orgánu svůj výbor.
<P>
Pokud by proti tomu měl někdo námitky, byl bych samozřejmě připraven vzdát se této úlohy. Každý by měl ovšem opatrně používat taková slova jako "střet zájmů"a nikdo by neměl zaměňovat pojmy, pane předsedo.
<P>
(Potlesk)
<SPEAKER ID="031" NAME="Předseda">
Pokud jde o rozpravu o jednotném trhu, skupina Evropské lidové strany (Křesťanských demokratů) požádala, aby bylo umožněno předkládat návrhy usnesení s cílem ukončit rozpravu o stanovisku Komise k zadávání veřejných zakázek. Hovoříme tedy o návrhu usnesení nebo o návrhu na usnesení. Chtěl bych, aby tento požadavek předložil někdo ze skupiny PPE. Kdo bude tak laskav?
<P>
(Parlament tento požadavek zamítl.)
<P>
Středa
<SPEAKER ID="032" NAME="Andreas Schwab" LANGUAGE="DE">
Pane předsedo, skupina Evropské lidové strany (Křesťanských demokratů) navrhuje, abychom doplnili stanovisko komisaře Barniera k zadávání veřejných zakázek a jejich dalšímu rozvoji v Evropské unii o stanovisko Parlamentu. To by dodalo této záležitosti další podstatný obsah, a proto v této věci žádáme o podporu.
<SPEAKER ID="033" NAME="Evelyne Gebhardt" AFFILIATION="S&amp;D">
(DE) Pane předsedo, podporuji návrh skupiny Evropské lidové strany (Křesťanských demokratů), neboť diskuse k této záležitosti má rozhodně smysl. Chtěla bych jen požádat - po dohodě s koordinátorem Výboru pro vnitřní trh a ochranu spotřebitelů, panem Schwabem -, abychom o tomto usnesení nehlasovali tento týden, ale abychom počkali do května, protože jsme doposud neměli čas na diskusi mezi skupinami. Řekla bych "ano" zařazení tohoto bodu na program, "ano" usnesení, ale chtěla bych, aby hlasování o usnesení počkalo do května.
<SPEAKER ID="034" NAME="Předseda">
Skupina Aliance liberálů a demokratů pro Evropu požádala, aby se vedla rozprava k situaci týkající se Ai Weiweie v Číně a aby byla podle článku 122 jednacího řádu zařazena mezi rozpravy na čtvrteční odpoledne místo rozpravy o Zimbabwe, která byla původně na tuto dobu plánována. Rád bych požádal pana Verhofstadta, předsedu skupiny, aby vystoupil.
<P>
(Parlament souhlasil s požadavkem.)
<P>
Čtvrtek
<SPEAKER ID="035" NAME="Guy Verhofstadt">
jménem skupiny ALDE. - Pane předsedo, pan Ai Weiwei, nejznámější čínský umělec a disident, který mohl vždy svobodně hovořit, byl v neděli zadržen na pekingském letišti a je podle všeho ve vězení. Tuto příležitost bych chtěl využít nejen k protestu proti čínským orgánům. Musím vám i našim kolegům také říci, že pokud se budou věci ubírat tímto směrem, měli bychom možná znovu zvážit svou účast na druhém summitu mezi Čínou a EU, který se bude konat příští měsíc v Pekingu.
<P>
Pro nás je nezbytné urychleně přijmout v této věci usnesení, abychom mohli zvýšit tlak na čínské orgány ve věci propuštění pana Ai Weiweie. Nejdříve mě napadlo nahradit ve čtvrtek naléhavé usnesení k Zimbabwe naléhavým usnesením k zadržení pana Ai Weiweie, ale po krátké konzultaci se zdá, že by mohlo existovat lepší řešení: přesunutí Pobřeží slonoviny na středu, takže čas, který se uvolní ve čtvrtek, by pak mohl být využit na toto naléhavé usnesení o panu Ai Weiweiovi. Konzultoval jsem to zde s různými politickými skupinami a ty souhlasí s touto změnou programu.
<SPEAKER ID="036" NAME="Hannes Swoboda" AFFILIATION="S&amp;D">
(DE) Pane předsedo, chtěl bych se velice stručně vyjádřit ve prospěch tohoto návrhu. Vzhledem k tomu, že program středečního odpoledne je velmi nabitý, chtěl bych požádat Radu a Komisi, aby jejich stanoviska byla velmi stručná a aby předsedající místopředsedové zajistili, že řečníci budou přesně dodržovat čas určený k vystoupení. Jinak vypukne zmatek. V této věci žádám o podporu místopředsedů.
<SPEAKER ID="037" NAME="Předseda">
Rozprava k panu Ai Weiweiovi a k Číně proběhne ve čtvrtek odpoledne a rozprava k Pobřeží slonoviny se uskuteční ve středu večer, přibližně v osm hodin.
<P>
(Parlament souhlasil s požadavkem.)
<P>
Středa
<P>
Je zde další návrh paní Gebhardtové. Paní Gebhardtová, vyložte nám ještě jednou svůj návrh.
<SPEAKER ID="038" NAME="Evelyne Gebhardt" AFFILIATION="S&amp;D">
(DE) Pane předsedo, žádala jsem, aby hlasování o zadávání veřejných zakázek bylo posunuto na květen, což samozřejmě znamená, že lhůta pro předložení usnesení a pozměňovacích návrhů by pak byla v souladu s tím také posunuta. Ještě jste nám neumožnil o tom hlasovat.
<SPEAKER ID="039" NAME="Francesco Enrico Speroni" AFFILIATION="EFD">
(IT) Pane předsedo, dámy a pánové, vzhledem k tématu se čas k předkládání pozměňovacích návrhů zdá být dostatečný, takže si myslím, že bychom návrh neměli přijmout.
<SPEAKER ID="041" NAME="Sophia in 't Veld" AFFILIATION="ALDE">
Pane předsedo, nebyla jsem si úplně jista, v rámci kterého bodu mám tuto věc zmínit, ale před dvěma týdny se administrátor rozhodl - po řadě počítačových útoků - zavřít na týden webmail. Zabránit lidem na týden v přístupu k jejich webmailu je vážné rozhodnutí. Vysvětlení jsou na místě. Chtěla bych vědět, zda to bylo oprávněné, zda šlo jen o prevenci a jak zranitelný je ve skutečnosti náš systém.
<SPEAKER ID="042" NAME="Předseda">
Paní in 't Veldová, podíváme se na to a zašleme vám informaci.
