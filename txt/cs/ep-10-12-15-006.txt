<CHAPTER ID="006">
Občanská iniciativa (rozprava)
<SPEAKER ID="095" NAME="Předsedající">
Dalším bodem je zpráva, kterou vypracovali Zita Gurmaiová a Alain Lamassoure jménem Výboru pro ústavní záležitosti, o návrhu nařízení Evropského parlamentu a Rady o občanské iniciativě - C7-0089/2010 -.
<SPEAKER ID="096" NAME="Zita Gurmai">
zpravodajka. - Paní předsedající, Evropská občanská iniciativa je jedinečnou příležitostí. Je to poprvé, kdy se evropští občané mohou spojit a dát nám jednohlasně a důrazně vědět, budou-li si myslet, že my, kdo máme v Evropě rozhodovací pravomoc, neděláme svou práci dost dobře nebo opomíjíme zásadní otázky.
<P>
A to naléhavě potřebujeme. V době, kdy si pouhých 42 % všech oprávněných voličů do Evropského parlamentu najde čas se voleb zúčastnit, má každý nový Evropský nástroj - zejména nástroj jakým je EOI - zásadní význam. Jsme si však vědomi toho, že velká očekávání, která EOI provázejí, mohou vést ke zklamání a frustraci. Tomu můžeme zabránit nařízením, které zajistí její bezpečné a účinné využití, a také můžeme pomoci překlenout pověstnou propast mezi námi a evropskými občany. Ráda bych tu přivítala i občany.
<P>
Pan Lamassoure, paní Wallisová, pan Häfner i já jsme si byli všichni vědomi obrovské odpovědnosti, kterou na svých bedrech neseme. V průběhu jednání byla vznesena řada podnětů a my jsme byli nuceni se při své práci opírat o silný smysl pro kompromis každého z nás. Měli jsme přitom štěstí na dobré partnery, kteří projevili patřičnou flexibilitu a kteří měli tentýž cíl jako zpravodajové Parlamentu: dosáhnout dohody co nejdříve a zároveň udržet kvalitu naší práce a zajistit, abychom za jeden rok po uzavření Lisabonské smlouvy měli nařízení týkající se ustanovení Smlouvy, které bude občanům co nejblížší.
<P>
Ráda bych poděkovala komisaři Šefčovičovi a belgickému předsednictví, zejména panu Chastelovi, a jejich týmům. Neměli bychom také zapomenout na španělské předsednictví, které přispělo k urychlení celého řízení v samotném začátku tohoto procesu.
<P>
Dnes vám předkládáme kompromisní znění textu, které podpořila Komise a které schválil i Coreper (Výbor stálých zástupců). Pokud se rozhodneme je podpořit a Rada je přijme - v což doufáme - může nařízení vstoupit v platnost 1. ledna a být použitelné o 12 měsíců později, v roce 2012.
<P>
S potěšením konstatujeme, že nejdůležitější požadavky Parlamentu byly v diskusi přijaty. Kontrola přípustnosti jednotlivých iniciativ se bude opírat o jasná kritéria v okamžiku registrace, nebude se provádět až poté, co se nashromáždí určité množství podpisů. Abychom měli jistotu, že iniciativy jsou řádně opodstatněné a mají evropský rozměr, bude třeba ustavit výbor občanů složený alespoň ze sedmi členů ze sedmi členských států, který konkrétní iniciativu zaregistruje.
<P>
Výbor občanů nabízí kromě snížení rizika neseriózních iniciativ i nesporné výhody pro organizátory. Pokud budou iniciátoři EOI na začátku celého procesu špatně organizovaní, budou mít svou síť a jejich iniciativa bude mít mnoho jazykových verzí. Při sběru jednoho milionu podpisů by měli mít výrazně méně obtíží.
<P>
Je jasné, že i když se požadavek na výbor občanů zdá být zpočátku omezením, ve skutečnosti zbytek procesu zefektivní. Komise bude organizátorům iniciativ nápomocna tím, že jim poskytne uživatelsky přívětivou příručku a zřídí kontaktní místo. Jestliže se iniciativě podaří shromáždit jeden milion podpisů, budou jí zaručena příslušná následná opatření včetně veřejného slyšení v Parlamentu.
<P>
Protože je toto nařízení prvním svého druhu, je nanejvýš důležité, aby bylo přezkoumáno. Podle našich návrhů je to nesmírně užitečné vzhledem k problematické otázce ověřování podpisů. Zda tak členské státy učiní, je na nich, ale nabádali jsme je, aby vyžadovaly co nejméně osobních informací. Ve výběru informací, které budou jednotlivé země požadovat, budou mít členské státy určitou flexibilitu, ale jsem ráda, že můžu konstatovat, že mnohé z nich si zvolily méně údajů, než bylo původně plánováno. Věříme, že nařízení, které se zohledňuje v kompromisním znění textu, je vůči občanům vstřícné a pro organizátory nevytváří obtížné povinnosti ani jim nezpůsobí frustraci.
<SPEAKER ID="097" NAME="Alain Lamassoure" LANGUAGE="FR">
Paní předsedající, Evropská unie se dnes otevírá participativní demokracii. Není to ještě demokracie přímá, občané nerozhodují sami, získávají však právo klást přímo, veřejně a ve velkém množství otázky těm, kdo v Evropě rozhodují, bez porady s jejichou vládou či volenými zástupci.
<P>
Od nynějška se budou občané těšit stejnému právu na politickou iniciativu, jaké tu požívá Rada ministrů a Evropský parlament. Jak už uvedla paní Gurmaiová, přínosem pro nás byly přípravné práce, které prvotřídně vykonal komisař Šefčovič a jeho tým, i inteligentní a účinná podpora ze strany belgického předsednictví.
<P>
Ze strany Parlamentu je text výsledkem práce čtyř zpravodajů, čtyřčlenné skupiny včetně vás, paní předsedající. Jsme poctěni vaší přítomností.
<P>
Chtěli jsme veřejnosti nabídnout postup, který by byl co nejjednodušší a co nejvstřícnější vůči občanům. Kdo se může zúčastnit? Občané, to jest fyzické osoby, všichni občané, případně včetně volených zástupců, ale pouze občané evropští. V této věci nás Smlouva nenechává na pochybách.
<P>
Právo podílet se na občanské iniciativě je teď dalším z privilegií, které občané po celé Evropě využívají. Kdo může iniciativu spustit? Je potřeba pouze sedmi občanů do organizačního výboru, ne 300 000, jak navrhovala Komise, ani 100 000, jak si předpokládala Rada, sedm občanů ze sedmi různých zemí, což je čtvrtina členských států.
<P>
Kde získáme informace, chceme-li zahájit iniciativu? Komise vydá příručku o občanské iniciativě a zřídí specializované kontaktní místo. Jaký je postup? Neobyčejně prostý. Pouhá žádost o registraci iniciativy a kontrolu její přípustnosti. Kritéria pro přípustnost? Smlouva, celá Smlouva a nic než Smlouva, včetně Listiny základních práv a svobod. Jakou podporu lze pro iniciativu využít? Podporu jakéhokoli druhu: politickou, finanční, místní, státní, evropskou, mezinárodní, lobbování, nevládní organizace, církve a tak dále.
<P>
Je zde pouze jediná podmínka: naprostá transparentnost. Ti, kdo budou vyzváni k podpisu, musejí vědět, co se za iniciativou skrývá. Takže je na občanech, aby na sebe vzali zodpovědnost. Jaké formality platí pro sběr podpisů? Jsou neuvěřitelně prosté. Podpisy na papíře, ale také prostřednictvím internetu. Monitorovat je samozřejmě mohou pouze členské státy, ale jak už řekla paní Gurmaiová, dbali jsme na to, abychom zajistili co největší harmonizaci formulářů.
<P>
Z dlouhodobého hlediska je to skutečně jednotný evropský systém, který bude třeba ve všech 27 zemích přijmout a třetina členských států je na to již připravena.
<P>
A konečně, jaké budou politické dopady? Toto je bod, ve kterém si Parlament silně stál za svým. A skutečně, v souladu se Smlouvou bude Komise jediným posuzovatelem toho, zda úspěšné iniciativě navazující právní opatření poskytnou či nikoliv. Komisi je tedy třeba chránit před politickým tlakem usilujícím o rozrůstání legislativy v době, kdy už Unie reguluje přespříliš. Zároveň však musejí být občané chráněni před rizikem, že v případech, kdy bude Komise pokládat dodatečná právní opatření za nevhodná, nebudou následovat žádná opatření politická. To vedlo ke vzniku dvou nových práv ve prospěch autorů úspěšných iniciativ: právo na přijetí Komisí, kde budou svůj návrh prezentovat, a právo na veřejné slyšení, které se může konat před samotným Evropským parlamentem.
<P>
Zkrátka, máme tu jednoduchý, inovativní, demokratický postup. Teď je na občanech, aby se ujali slova.
<P>
(Potlesk)
<SPEAKER ID="098" NAME="Gerald Häfner">
navrhovatel Petičního výboru. - (DE) Paní předsedající, tak jako veškerá politika, ani politika evropská nesmí občany vylučovat, odehrávat se bez jejich vědomí ani za jejich zády. Evropská politika musí být vytvářena občany, pro občany a skrze občany. Chceme překlenout propast mezi občany a politikou a mezi občany a institucemi. Abychom toho dosáhli, potřebujeme postupy, které občanům umožní zapojit se do rozhodování a vyjádřit své názory. V Evropské unii jsme úspěšně vytvořili demokratičtější prostředí, ale neudělali jsme dost pro to, abychom umožnili občanům účinněji se podílet na rozhodování a evropských debatách. Dnešní rozhodnutí o zavedení evropské občanské iniciativy to umožní. Vedli jsme náročná jednání a dosáhli jsme mnoha zásadních zlepšení.
<P>
Dámy a pánové, podíváte-li se na dokument, o kterém dnes hlasujeme, vidíte, že tam, kde je text vytištěn tučným písmem, a pan Lamassoure se o tom právě zmínil, se jedná o text, který jsme navrhli a který nahrazuje výsledky jednání, což byla původní verze Komise. Povšimnete si, že jsme přepsali asi dvě třetiny textu a do dokumentu, který nám Komise nadšeně předložila, jsme vnesli významná vylepšení. Zmíním se jen o těch nejdůležitějších bodech. Významně jsme zmenšili překážky - zejména skutečnost, že stačí, když se podpisy shromáždí alespoň ve čtvrtině členských států, ne ve třetině. Samozřejmě bychom dávali přednost tomu, kdyby se podpisy sbíraly po celé Evropě, ale tady mluvíme pouze o minimálním počtu. A co je nejdůležitější, podařilo se nám téměř úplně odstranit překážku, u níž hned od začátku hrozilo, že bude krajně nevydařená. Požadovala se totiž kontrola přípustnosti po nashromáždění 300 000 podpisů před tím, než budou občané moci ve sběru dalších podpisů pokračovat. 'Téměř úplně' znamená, že jsme navrhli zapojit hned na začátku výbor iniciátorů, který zajistí, aby ne každý e-mail, který Komise obdrží a jehož předmět bude obsahovat slova občanská iniciativa, procházel celým administrativním řízením. Iniciativy musejí být patřičně seriózní. Jinými slovy, každý, kdo by chtěl shromáždit milion podpisů, musí do svého návrhu nejprve zapojit alespoň sedm zemí.
<P>
Do konce procesu jsme vnesli větší transparentnost a povinná slyšení. Tato slyšení budou probíhat v Evropském parlamentu za přítomnosti Parlamentu i Komise. Poskytnou občanům možnost svou záležitost vysvětlit. A to je významný krok vpřed. Nebojovali jsme za to ve vlastním zájmu, ale - a na to nesmíme nikdy zapomínat - v zájmu občanů Evropy, jejich práv a v zájmu účinnějšího a jednoduššího procesu, kterým by se občané mohli na Evropě podílet.
<P>
Jsou i věci, kterých jsme nedosáhli, a řada z nich je obsahem pozměňovacích návrhů, které teď předkládá levice. Jednání nyní každopádně skončila. Dospěli jsme k dohodě s Radou i Komisí. V některých bodech jsme museli slevit, ale druhá strana také udělala obrovské ústupky, a víme, že pozměňovací návrhy jsou spíše o formě než obsahu. To znamená, že už nebude příležitost výsledek změnit. Budeme však schopni tak učinit za tři roky během revize.
<P>
Rád bych poděkoval všem zúčastněným, včetně zaměstnanců, sekretariátů, spoluzpravodajů, Komise a Rady, za jejich tak účinnou spolupráci. Věřím, že spolupráce tohoto typu přes hranice výborů a skupin by mohla být vzorem pro budoucnost. Rád bych viděl Evropu, která je tu pro občany, v níž by se občané považovali za součást Evropy a na níž by měli aktivnější podíl, než tomu bylo v minulosti.
<SPEAKER ID="099" NAME="Předsedající">
Ráda bych jen řekla, že pro mě bylo velkou ctí, že jsem se mohla jako součást parlamentního týmu podílet na tom, v čem spatřuji nesmírně impozantní dílo ve prospěch občanů Evropy.
<SPEAKER ID="100" NAME="Olivier Chastel" LANGUAGE="FR">
Paní předsedající, pane komisaři, vážení poslanci a zejména zpravodajové, jedním z nejdůležitějších příslibů Lisabonské smlouvy bylo přiblížit Evropu jejím občanům.
<P>
Věřím, že tu nemusím vypočítávat příklady, které nám ukázaly, před podpisem Lisabonské smlouvy v prosinci 2009 i po něm, do jaké míry je toto sblížení nezbytné. Proto není překvapující, že každé opatření, které tento cíl (zainteresovat a zapojit občany do evropské integrace) podpoří, je pro všechny instituce včetně Rady prioritou.
<P>
Jsem tedy obzvláště nadšen, že vás mohu oslovit v souvislosti s nařízením, které je realizuje občanské iniciativy, této vlajkové lodi inovace Lisabonské smlouvy, pokud jde o zvýšení účasti občanů na rozhodování na evropské úrovni.
<P>
Toto nařízení bylo samozřejmě jednou z priorit belgického předsednictví Rady, stejně jako je asi tato občanská iniciativa nejpříhodnějším symbolem nové polisabonské role občanů v Unii. Díky občanské iniciativě, jak už uvedli zpravodajové, bude mít jeden milion občanů Evropy možnost předložit Komisi legislativní návrh, přičemž povinností Komise bude jej přezkoumat a zaujmout k němu stanovisko.
<P>
Měli bychom se na chvíli zastavit a ocenit tuto inovaci, kterou dnes uskutečňujeme a která, jak už řekl pan Lamassoure, je pouze prvním článkem participativní demokracie na nadnárodní úrovni. Není tedy jen první na evropské úrovni, je prostě první na úrovni světové.
<P>
Vraťme se nyní k legislativní záležitosti, o které dnes diskutujeme. Mám velkou radost, že během jednání ve věci tohoto nařízení bylo dosaženo mezi těmito třemi orgány kompromisu, a samozřejmě také vítám ducha spolupráce i vůli ke kompromisu, které v těchto třech orgánech v průběhu celých jednání převládaly.
<P>
Samozřejmě bych rád osobně poděkoval zpravodajům Výboru pro ústavní záležitosti (AFCO) a Petičního výboru (PETI), samozřejmě paní Gurmaiové, panu Lamassourovi, paní Wallisové a panu Häfnerovi za jejich úsilí a konstruktivní přínos k sepsání tohoto nařízení.
<P>
Jsem tedy obzvláště potěšen pondělním hlasováním ve výboru AFCO, který ratifikoval text schválený orgány. Pokud nadcházející hlasování potvrdí tentýž text, který ratifikoval výbor AFCO, budeme moci tuto dohodu při prvním čtení považovat za vzor rychlé a účinné legislativy na evropské úrovni. Jak bychom mohli v tomto ohledu opomenout vyjádřit naše uznání i komisaři Šefčovičovi za jeho přístupnost a aktivitu.
<P>
Zkrátka mám pocit, že to množství názorů vyjádřených v této záležitosti u jednacího stolu přineslo prospěch nám všem. A vítězem tohoto trialogu a této dohody se ukázal být evropský občan.
<P>
Jsem přesvědčen, že kompromis, kterého bylo mezi orgány dosaženo, je dobrý, nejen vzhledem k tomu, že se každému orgánu podařilo získat, co pro ně bylo důležité, jak jsme si právě připomněli, ale také vzhledem k tomu, že vyústí v dobré nařízení, jež umožní, aby občanské iniciativy byly organizovány pružně a účinně.
<P>
Jménem Rady vítám odhodlání obou dalších orgánů vzít v úvahu potřeby a omezení, které tíží členské státy při plnění úkolu, jenž jim připadl, totiž kontrola podpisů, které pochopitelně musejí být podpisy pravými, a zajištění, aby při jejich shromažďování nedošlo k žádnému podvodu ani manipulaci.
<P>
Členským státům musel být navíc poskytnut dostatek času na to, aby ve své legislativě přijaly taková opatření, která jsou nutná pro použití nařízení. Samozřejmě rozumím zájmu Parlamentu na tom, aby byla občanská iniciativa realizována co nejdříve, a tento zájem také sdílím. Ale na druhé straně je jasné, že má-li se tato iniciativa vyvíjet správným směrem, musejí existovat opatření na národní úrovni, a je tudíž třeba ponechat dostatek času, aby mohla být přijata v souladu se stávajícím regulačním rámcem.
<P>
Ve skutečnosti se Rada vždy domnívala, že občanská iniciativa jako součást účasti občanů na evropských rozhodnutích by měla jít ruku v ruce s dalším prvkem, tedy s volbou do Evropského parlamentu.
<P>
A nakonec, abych to shrnul, jsem nadšen kompromisem, kterého bylo při jednáních dosaženo, a nemohu, než doporučit, abyste jej v dnešním hlasování schválili, a občanské iniciativě přeji veškerý úspěch, který je jí předpovídán. Zaznamenal jsem, že první iniciativy se již připravují, a doufám, že velký počet iniciativ vnese do evropské integrace čerstvé podněty a nové nápady.
<P>
Rád bych jen vyjádřil ještě jednou velký dík všem za jejich spolupráci v této záležitosti.
<P>
(Potlesk)
<SPEAKER ID="101" NAME="Předsedající">
Velmi vám děkuji za vaše vedení během předsednictví tak, aby návrh prošel.
<SPEAKER ID="102" NAME="Maroš Šefčovič">
místopředseda Komise. - Paní předsedající, i já jsem velmi šťastný, že tu dnes dopoledne mohu být s vámi, protože jsme společně odvedli velmi dobrou práci. Pouhý rok poté, co vstoupila v platnost Lisabonská smlouva, tu diskutujeme o nadcházejícím přijetí nařízení o občanské iniciativě. Jak řekl pan Lamassoure, zavádíme úplně nový rozměr participativní demokracie, který bude doplňovat demokracii zastupitelskou, která dnes v Evropské unii panuje.
<P>
Poprvé však nabízíme občanům inovativní způsob jak vyjádřit jejich přání při vzájemné interakci s orgány a formovat program Evropské unie. Věřím, že je to velmi důležitý prostředek pro rozšiřování evropského prostoru. Je to velmi důležité z hlediska začlenění dalších evropských témat do hlavních měst jednotlivých zemí a podnícení celoevropské diskuse. Všichni víme, že to Evropská unie velmi potřebuje.
<P>
Abychom čerpali potenciální výhody Lisabonské smlouvy i občanské iniciativy, potřebujeme stanovit jasný postup. Z konzultací s veřejností a z konzultací s Evropským parlamentem bylo naprosto jasné, že potřebujeme postup, který bude jednoduchý, srozumitelný, uživatelsky přívětivý a vyvážený. Myslím, že jsme tohoto cíle dosáhli. Bylo to díky obsáhlým diskuzím, které jsme často vedli tady v Evropském parlamentu. Rád bych vám všem poděkoval za uspořádání řady slyšení, nejen ve Výboru pro ústavní záležitosti (AFCO) a v Petičním výboru (PETI), ale také ve většině politických skupin, protože tato slyšení byla pro nás všechny velmi důležitá. Mohu vás ujistit, že nám posloužily jako velmi významný zdroj inspirace a nových tvůrčích nápadů, které nám nakonec pomohly původní návrh Komise zdokonalit.
<P>
Také oceňuji inovativní způsob, jakým se Evropský parlament touto iniciativou zabýval. Měli jsme čtyři zpravodaje ze dvou různých výborů. Alain Lamassoure je nazval čtyřčlenným gangem. Musím říci, že to byl velmi milý gang. Práce s vámi všemi mi byla potěšením. Bylo pro mě potěšením přijímat vaše nové tvůrčí podněty k našim společným úvahám, protože každý z vás k tomuto tématu přistupoval z jiného úhlu a vnesl do něj svou vlastní zkušenost, o kterou bylo možno se opřít a která se týkala toho, jak původní návrh Komise zdokonalit. To opravdu oceňuji.
<P>
Díky tomuto inovativnímu přístupu jsme v Evropském parlamentu dosáhli široké shody. Obzvláště mě potěšil velmi jasný výsledek hlasování ve výboru AFCO.
<P>
Jedním z důležitých námětů, které vzešly od zpravodajů, byla otázka, jaký druh následných opatření bychom měli občanské iniciativě poskytnout. Domnívám se, že nápad, aby organizátory iniciativy přijal po jejím úspěšném dokončení nějaký náležitě vysoce postavený zástupce Komise, vzešel z Evropského parlamentu. Nápad na uspořádání slyšení jako povinné etapy, během kterých bychom mohli projednat cíle iniciativy ve větší šíři, vzešel také z Parlamentu..
<P>
Rád bych zdůraznil, že jsme velmi potěšeni a spokojeni, že tato veřejná slyšení se budou konat na neutrální půdě, zde v Evropském parlamentu, protože zaručí, že se Komise neocitne v nepříjemné pozici soudce i poroty zároveň. Komise bude při těchto slyšeních zastoupena na náležitě vysoké úrovni, pokud možno komisařem nebo generálním ředitelem, který bude za příslušnou oblast odpovědný a diskuzi bude pečlivě sledovat.
<P>
Rád bych vás ujistil, a vaším prostřednictvím i všechny evropské občany, že my v Komisi jsme si absolutně vědomi důležitosti a významu toho, že určitý návrh podporuje jeden milion občanů. Budeme k tomu přistupovat s respektem a velkou péčí.
<P>
Jediné politování, které chci v této diskuzi vyslovit, je to, že budeme muset chvíli počkat, než bude možné občanskou iniciativu plně využít. Musíme ale uznat, že pokud chceme našim občanům nabídnout kvalitnější servis, musíme změnit některé vnitřní předpisy členských států a musíme vyvinout software pro systém sběru podpisů prostřednictvím internetu. Jsem si však jistý, že tak učiníme ve stanoveném termínu, a občané Evropy budou mít příležitost této iniciativy využívat co nejdříve.
<P>
Velmi tedy oceňuji skutečnost, že směřujeme k dohodě při prvním slyšení, protože to umožní našim občanům, aby tento nový nástroj začali využívat mnohem rychleji, než se původně čekalo.
<P>
Dovolte mi ještě jednou poděkovat za vynikající spolupráci se všemi zpravodaji, s paní Gurmaiovou, s naším předsedou, paní Wallisovou, s panem Häfnerem i panem Lamassourem. Jak jsem již řekl, každý z nich přispěl velmi originálními a velmi důležitými podněty, jak tento návrh oproti původnímu návrhu Komise zdokonalit.
<P>
Rád bych také osobně poděkoval Olivieru Chastelovi, neboť prokázal neobyčejnou schopnost dospět k dohodě. Vím, jak to bylo v Radě obtížné, kolik neshod musel překonat, a díky jeho úsilí a díky prvotřídní práci belgického předsednictví máme nyní tento rozsáhlý konsensus i v Radě.
<SPEAKER ID="103" NAME="Róża Gräfin von Thun und Hohenstein" LANGUAGE="PL">
Paní předsedající, ráda bych zpravodajům vyjádřila svůj upřímný dík za návrh textu, o kterém budeme dnes hlasovat. Doufám, že dnes tento nástroj předáme do rukou občanů a že Komise jej bude dále rozvíjet. Samozřejmě, že s ním souhlasím. Byl koncipován tak, aby byl co nejjednodušší. To, o čem dnes budeme hlasovat, je výsledkem kompromisu - někdy obtížného kompromisu - a já mám za to, že pan Lamassoure a ostatní zpravodajové dosáhli naším jménem výsledku, který je uskutečnitelný a proveditelný. Osobně lituji toho, že bylo nutné se vzdát ustanovení, které k podpisu iniciativy opravňuje šestnáctileté občany, ale text v dohodnuté formě podpořím, protože jsem si jistá, že by už nemělo docházet k dalším prodlevám a že iniciativu je třeba předat občanům.
<P>
Jsem si jistá, že dnes vlastně vytváříme další součást systému, abychom jednali v souladu s tím, co v Parlamentu nejednou řekl nedávno zesnulý Bronisław Geremek - Evropa je jednotná, přišel čas, aby Evropané byli aktivní. A dnes činíme konstruktivní krok tímto směrem. Nepíšeme tu přeci Bibli. Postupy, které tu dnes navrhujeme, lze po třech letech přezkoumat a opravit, za podmínky, že se budou využívat, k čemuž občany důrazně vybízím.
<SPEAKER ID="104" NAME="Kinga Göncz">
navrhovatelka Výboru pro občanské svobody, spravedlnost a vnitřní věci. - (HU) Paní předsedající, jako jedna ze zástupců výboru LIBE bych se ráda připojila k těm, kteří blahopřejí zpravodajům, a ráda bych poděkovala Komisi za její práci, i panu Šefčovičovi a panu Chastelovi za jejich práci v Radě. Přispěli totiž značnou měrou k vytvoření rozumného a uskutečnitelného textu, který opravdu představuje krok ke zjednodušení a který, jak věřím, si získá velmi širokou podporu. Proběhly intenzivní diskuze a bylo předloženo množství dobrých návrhů. Velký počet dobrých návrhů také znamenal, že bylo třeba je konsolidovat, aby byl konečný návrh co možná nejvíc uživatelsky přívětivý. Shromáždění jednoho milionu podpisů je obrovský výkon, který vyžaduje obrovské množství práce. Rádi bychom se také oslovili ty, kteří nemohou přispět prostřednictvím internetu, ale raději by svůj názor vyjádřili na papíře. Byli bychom rádi, kdybychom dostávali zpětnou vazbu, a byli bychom rádi, kdybychom mohli veškeré problémy, které v průběhu tohoto procesu vyvstanou, vyřešit co nejdříve. Tento nástroj bude pro Evropu bezesprou značným přínosem.
<SPEAKER ID="105" NAME="Cecilia Wikström" LANGUAGE="SV">
Paní předsedající, před rozhodnutím přijmout Lisabonskou smlouvu mluvili politici nadšeně o příležitosti, kterou občanské iniciativy přinesou. Nyní musíme zajistit, aby se staly významným zlepšením demokracie a ne loutkou.
<P>
Byla jsem navrhovatelkou Výboru pro občanské svobody, spravedlnost a vnitřní věci a s potěšením jsem předkládala návrhy, které občanům usnadní život. Chtěli jsme například zapojit mladé lidi a navrhli jsme proto pro vyhlášení iniciativy věkovou hranici 16 let. Byla dohodnuta věková hranice 18 let, čehož sice lituji, ale stále se ještě jedná o mladé lidi. Také jsme prodloužili časový rámec na 24 měsíců. Teď se to změnilo na 12 měsíců, ale já jsem přesto ráda, že jsme dosáhli kompromisu, protože jsem v podstatě člověk s pozitivním přístupem.
<P>
Na druhé straně si uvědomujeme, že spoustu práce budou muset vykonat ti, kdo iniciativu předkládají. Doufám ale, že tuto výzvu přijmeme a zajistíme, aby občanské iniciativy byly v institucích EU přijímány s respektem a v konstruktivní a pozitivní atmosféře.
<P>
A nakonec bych chtěla poděkovat všem svým kolegům za jejich vynikající spolupráci na této důležité iniciativě.
<SPEAKER ID="106" NAME="Íñigo Méndez de Vigo">
jménem skupiny PPE. - (ES) Paní předsedající, skupina Evropské lidové strany (Křesťanští demokraté) bude pro tuto zprávu hlasovat s nadšením a já bych rád k této dohodě zpravodajům, Komisi a Radě poblahopřál.
<P>
Dámy a pánové, v 80. letech minulého století jsme poprvé použili pojem "demokratický deficit". Tím jsme měli na mysli, že v Evropské unii přijímá rozhodnutí pouze Rada ministrů na základě návrhů Komise a že s Parlamentem jsou tato rozhodnutí pouze konzultována.
<P>
Od 80. let minulého století bojuje Parlament prostřednictvím Maastrichtské, Amsterodamské a Niceské smlouvy, Smlouvy o Ústavě pro Evropu i Lisabonské smlouvy o to, aby demokratický deficit odstranil, a já věřím, že prostřednictvím Lisabonské smlouvy, s novými pravomocemi Parlamentu a s účastí národních parlamentů jsme tohoto cíle dosáhli.
<P>
K tomuto úspěchu dnes přispíváme prostřednictvím této občanské iniciativy, která byla v činnosti Konventu výsledkem solidní spolupráce mezi národními parlamenty a Evropským parlamentem. Rád bych tu dnes připomněl následující jména: Jürgen Meyer, náš německý kolega, sociální demokrat, a Alain Lamassoure, kteří byli odpovědni za prezentaci této iniciativy na plenárním zasedání Konventu a za její schválení.
<P>
Domnívám se tedy, paní předsedající, že kruh se uzavřel. Věřím, že dnes, až tuto iniciativu schválíme, podepíšeme pojmu 'demokratický deficit' rozsudek smrti.
<P>
Teď je na nás, dámy a pánové, abychom jednali zodpovědně, a dnes také máme příležitost tak učinit. Schválením rozpočtu Unie naplníme roli, která se od nás očekává: roli odpovědného Parlamentu se spolurozhodovacími pravomocemi.
<P>
Dámy a pánové, myslím, že dnešek je pro Evropu dobrým dnem.
<SPEAKER ID="107" NAME="Enrique Guerrero Salom">
jménem skupiny S&D. - (ES) Paní předsedající, Democracy: The Unfinished Journey (Demokracie: nedokončená cesta) je název knihy uznávaného analytika teoretických a praktických změn, kterými současné demokracie procházejí.
<P>
A my jsme skutečně uprostřed nedokončené cesty, mnoho jejích úseků už dokončeno bylo, ale my se nacházíme v období rizik, nejistoty a mnohých pochybností. Avšak mezi těmito pochybnostmi máme i několik jistot.
<P>
První z nich je, že konstrukce, která vydržela, je zastupitelská demokracie: staví na ní naše orgány; bez svobodných parlamentů vycházejících z vůle lidu by demokracie nikdy nepřežila.
<P>
Je však také pravda, že demokracie teď potřebuje inovace, reformy a změny, aby se zlepšila její kvalita, zároveň je třeba zachovat osvědčené konstrukce, i pevnost jejích základů.
<P>
Jaký druh změn potřebujeme? Musíme se posunout směrem k takovému stylu demokracie, který přesahuje participativní fórum, aby občané byli něčím víc než jen voliči jednou za čtyři nebo pět let. Potřebujeme takovou demokracii, která rozšiřuje prostor pro diskuze, v níž občané argumentují a vyměňují si názory, a také takovou, která zvýší společenský kapitál, v němž už občané nebudou izolovaní a budou se moci začlenit do obce. Pro tento styl demokracie potřebujeme také evropský rozměr.
<P>
Myslím, že zavedením právních předpisů pro tuto občanskou iniciativu jsme toho dosáhli. Už neexistují dva typy legitimity, spíše jsou tu dva hlasy pro občany: jeden tady v Parlamentu a druhý v občanské iniciativě. To nám zaručí silnější, více participativní a více legitimní demokracii.
<SPEAKER ID="108" NAME="Anneli Jäätteenmäki">
jménem skupiny ALDE. - (FI) Paní předsedající, ráda bych poděkovala všem za jejich spolupráci. Byl to nádherně přímočarý proces spolupráce. Občanská iniciativa je vítaným obohacením aktivního občanství. Doufám, že významně podnítí politickou debatu. Ne všechny iniciativy získají dostatečnou podporu, ale mohou vnést do debaty nové perspektivy.
<P>
Parlament chtěl občanskou iniciativu učinit maximálně uživatelsky přívětivou a to se mu z velké části podařilo. Zvláště mám radost z toho, že Komise a Parlament budou muset uspořádat veřejné slyšení, když se nashromáždí jeden milion podpisů. To donutí orgány EU skutečně naslouchat tomu, co signatáři navrhují. Zároveň jim Komise bude muset důkladně vysvětlit své případné negativní stanovisko.
<P>
Byla bych ráda, kdyby občanskou iniciativu mohli podepisovat nejen tito občané, ale také další lidé, kteří v dané zemi žijí, ale pro to nebyl dostatek podpory.
<P>
Význam občanské iniciativy nebude patrný, dokud iniciativa nevstoupí v platnost. Doufám, že jednou vyvolá širší debatu o záležitostech EU, než je tomu dnes.
<SPEAKER ID="109" NAME="Indrek Tarand" LANGUAGE="ET">
Paní předsedající, jsem velmi šťasten, že tato debata, která se před nedávnem zdála být nekonečným příběhem, nyní nalezla řešení. Podobně jako foxtrot s naší milovanou Evropskou službou pro vnější činnost, trvala příliš dlouho. Z pomalého foxtrotu vás rozbolí záda a váš partner může být zklamaný. Zde však naším partnerem není nikdo jiný než naši občané. Doufám, že tato nová forma demokracie bude úspěšná a že nezklameme očekávání našich občanů. Nejsmutnější pro mě na celé diskuzi bylo, že jsme byli příliš často svědky nedůvěry vůči občanům, a obavy, že občané přijdou s hloupými nápady. Tato obava je, jak jistě uvidíme, neopodstatněná.
<P>
Pane Šefčoviči, byl bych rád, kdyby i Komise začala svým občanům víc důvěřovat. Jako zástupce Estonska chci také poděkovat Radě, která zachovala možnost digitálního podpisu, protože to je pro mou zemi zásadní. Evropa dychtivě očekává tvůrčí nápady svých občanů. Děkuji.
<SPEAKER ID="110" NAME="Emma McClarkin">
jménem skupiny ECR. - Paní předsedající, Evropská občanská iniciativa (EOI) je tolik potřebným projevem angažovanosti EU i velkou příležitostí pro posílení demokratické účasti v Evropě a posílení vazeb mezi občany a politiky.
<P>
Ačkoli překážka ve formě povinnosti poskytovat číslo pasu nadále platí ve dvou třetinách členských států, já i další členové skupiny ECR jsme pomohli tuto občanskou iniciativu učinit uživatelsky přívětivější tím, že jsme vypustili ty příšerně byrokratické dvojí kontroly přípustnosti navrhované Komisí a tím, že jsme zajistili aby EOI byly dosažitelné i pro lidová hnutí a nejen pro velké organizované zájmové skupiny.
<P>
A nyní mají iniciativy, které skutečně vycházejí zdola, šanci uspět, i když nejdou ve stopách ducha evropského federalismu. A co je nejdůležitější, Komise bude muset uvést konkrétní důvody pro odmítnutí iniciativy i přesně definovat, jaké další kroky hodlá podniknout ve věci úspěšné iniciativy. V tomto procesu je klíčová transparentnost.
<P>
Je na čase, aby Evropská unie začala názory evropských občanů brát patřičně na vědomí a naslouchat hlasu lidu. Pevně doufám, že tento projekt vzbudí větší smysl pro demokracii a demokratickou odpovědnost Evropské komise a podnítí debatu o budoucím směřování EU.
<SPEAKER ID="111" NAME="Helmut Scholz">
jménem skupiny GUE/NGL. - (DE) Paní předsedající, pane Šefčoviči, dámy a pánové, už dnes ráno během diskuze o nadcházejícím zasedání Evropské rady vyšlo najevo, že v Evropské unii máme problém s legitimitou. Jeho příčiny spočívají především ve skutečnosti, že politika příliš často obchází každodenní zájmy občanů. Ti oprávněně očekávají, že budou více zapojeni do tvorby politiky. Protesty, které v mnoha zemích EU probíhají, jsou toho jasným důkazem. Zavedení Evropské občanské iniciativy, o které dnes hlasujeme, znamená, že poprvé v historii EU tu bude nástroj, který občanům Evropy umožní přímo vyjádřit jejich očekávání a požadavky, ihned zahájit iniciativy, dále je rozvíjet a přímo se účastnit tvorby politiky.
<P>
Současné nařízení je dobré, ale moje skupina je toho názoru, že mohlo a mělo být ještě lepší. To, zda budou občané a obyvatelé Evropy občanskou iniciativu skutečně využívat, bude konec konců záležet na nás tady v Parlamentu. Jak vážně bereme náš dobrovolný závazek podporovat tolik potřebný otevřený přístup? Budeme za tři roky připraveni a schopni postavit se Radě a Komisi a obhájit budoucí vývoj iniciativy? Hlavní body jsou již uvedeny ve stávajícím nařízení a dnes o těchto bodech chceme znovu hlasovat. Hodnota občanské iniciativy se nebude měřit v závislosti na interinstitucionálním kompromisu dosaženém mezi Radou a Komisí, ale podle toho, zda se opravdu využívá. Skutečnost, že dnešní výsledek je výrazně lepší - a rád bych poděkoval zejména paní Gurmaiové, paní Wallisové, panu Lamassourovi a panu Häfnerovi za vzájemnou úzkou spolupráci a dosažení takového pokroku při zdokonalování tohoto nařízení - je také zásluhou mnoha členů občanské společnosti, kteří naše úvahy a diskuze opakovaně podrobovali kontrolám proveditelnosti a realizovatelnosti. Rád bych také využil této příležitosti, abych jim poděkoval.
<P>
Apeluji na občany Evropy, aby se chopili iniciativy.
<SPEAKER ID="112" NAME="Morten Messerschmidt" LANGUAGE="DA">
Paní předsedající, od té doby, co před rokem vstoupila Lisabonská smlouva v platnost, přešlo na orgány EU nebývalé množství pravomocí a v průběhu minulého roku jsme byli svědky toho, jak byl zejména Evropský parlament schopen této situace využít - zbavil členské státy obrovského množství pravomocí.
<P>
Když Lisabonská smlouva vstoupila v platnost, objevily se dva záblesky naděje. Prvním z nich byla občanská iniciativa. Proto jsem také - jak jménem své strany v Dánsku, tak jménem své skupiny zde v Evropském parlamentu - zahájil jednání právě za účelem prosazení občanské iniciativy, která byla navzdory všemu nepatrným zábleskem naděje v jinak velmi temné a silně federální EU.
<P>
Existují oblasti, na kterých jsme se neshodli. Několik zpravodajů už zmínilo, že někteří chtějí rozšířit právo předkládat občanskou iniciativu i na ty, kteří nejsou občany, jiní chtějí, aby mohli rozhodovat o věkové hranici pro účast ve volbách v jiných členských státech a tak dále - na tom jsme nebyli schopni se dohodnout. Nicméně rámec, na kterém jsme se nyní dohodli, obsahuje pozitivní prvky, a tedy v duchu demokracie a za účelem prosazení těchto pozitivních prvků, které jsou navzdory všemu obsaženy v Lisabonské smlouvě, moje skupina tuto iniciativu také podpoří.
<SPEAKER ID="113" NAME="Bruno Gollnisch" AFFILIATION="NI">
(FR) Paní předsedající, dámy a pánové, občanská iniciativa, tak jak byla navržena ve smlouvách a ustanovena tímto nařízením, je parodií na demokracii. Zaprvé vede občany k domněnce, že Eurokracie jejich hlas uslyší i přes to, že jim systematicky odmítala naslouchat, když dali prostřednictvím referenda najevo, že si vybudování evropského stuperstátu nepřejí. Začněte proto tím, že budete naslouchat veřejnosti, když říká 'ne' nebo když vám říká, abyste se pozastavili.
<P>
Je to také parodií na demokracii, co se týče omezení přípustnosti. Občanské iniciativy musí být v souladu se smlouvami a takzvanými principy, které jsou jejich základem. A proto ve jménu zásad svobody pohybu obsažených ve smlouvách, bude nemilosrdně odmítnut jakýkoli požadavek na ochranu našich hospodářství, bude odmítnuto jakékoli zbrždění financializované globalizace, jejímiž ničivými dopady jsme nyní sužováni, či jakékoli odvrácení migračních toků. Jakákoli iniciativa usilující o zastavení jednání s Tureckem je odsouzena ke stejnému osudu, protože sice můžeme žádat Komisi, aby začala jednat, ale nemůžeme ji požádat, aby jednat přestala. Pokud některá iniciativa získá dostatek podpisů, Komise není povinna ji uskutečnit, musí pouze odůvodnit své rozhodnutí. To je skutečná parodie na demokracii.
<SPEAKER ID="114" NAME="Mariya Nedelcheva" AFFILIATION="PPE">
- (FR) Paní předsedající, nejprve bych ráda složila poklonu obrovskému množství práce, kterou zpravodajové odvedli. Dámy a pánové, v Evropském parlamentu jsou některé nevídané momenty. Dnešek je jedním z nich. Chtěli jsme občanům poskytnout jasný, prostý a účinný nástroj, abychom je přiblížili orgánům.
<P>
Za prvé, musíme zdůraznit, jaké úsilí bylo vyvinuto, aby se procedura zjednodušila. Fáze registrace je nyní rychlá a jasná. Je naší povinností, abychom šířili kritéria, která musí iniciativa splňovat, aby mohla být zaregistrována: respekt k hodnotám Unie, respekt k pravomocím Komise, a to ve vztahu k uplatňování smluv.
<P>
Za druhé bych vás ráda upozornila na jednoletou lhůtu pro členské státy. Skutečnost, že tuto lhůtu budou státy dodržovat a zaručí ochranu osobních údajů, vyšle našim občanům jasný signál.
<P>
Za třetí, ráda bych vyjádřila svou spokojenost s tříměsíční lhůtou, s politickými a právními argumenty i s postupem, kterým se při organizaci veřejných slyšení musí Komise řídit společně s Parlamentem. S těmito třemi body můžeme říci, že brzy bude v rukou evropských občanů nástroj, který je jednodušší, než se čekalo, jasnější, než se na první pohled zdálo, a snad i účinnější.
<P>
A nakonec, zůstávám ostražitá vůči potenciálním negativním důsledkům financování iniciativ politickými stranami. Stále se domnívám, že právě toto by snad mohlo být příčinou výčitek ze strany občanů. Vzhledem k tomu, co už bylo řečeno, jsem přesvědčena, že každý z nás zazvoní na poplach hned při prvních náznacích zneužití tohoto financování pro politické účely stran, protože to je především naše povinnost, a my tu budeme hlasovat pro nástroj participativní demokracie, který patří samotným občanům.
<SPEAKER ID="115" NAME="Victor Boştinaru" AFFILIATION="S&amp;D">
Paní předsedající, začnu tím, že vám pogratuluji k vaší práci coby spoluzpravodajce našeho Petičního výboru.
<P>
Jak možná víte, občanská iniciativa byla pro naši skupinu S&D hlavní prioritou. Nejprve bych rád poblahopřál všem čtyřem spoluzpravodajům z Výboru pro ústavní záležitosti a z Petičního výboru k jejich společnému dílu při vypracování této pozoruhodné zprávy, i ke způsobu, jakým s Radou a Komisí jednali, aby dosáhli tak dobrého výsledku. Rád bych se také zmínil o velmi zvláštní roli, kterou sehrál místopředseda Evropské komise, komisař Šefčovič, i o jeho ochotě, otevřenosti a nasazení při vyjednávání jak s Radou, tak s Parlamentem.
<P>
Jsem rád, že už dnes, jen několik měsíců od začátku celého procesu, mohu hlasovat o tomto jedinečném a klíčovém nástroji participativní demokracie v Evropské unii. Evropský parlament k tomuto textu přispěl velkým dílem. Dvě třetiny textu pochází z Parlamentu, což opět dokládá jeho neustálé odhodlání zapojit evropské občany do politické debaty a Evropskou unii posunout blíž k nim.
<P>
Domnívám se, že tento dokument je vyvážený, a že přispívá k našemu společnému cíli, tedy přidělit občanské iniciativě důležitou roli v praxi evropské demokracie a rozšířit možnosti občanů Evropy ovlivňovat evropskou politiku. A skutečně, tento nástroj je navržen tak, aby v občanské společnosti podnítil širokou debatu. Jak naše skupina od začátku zdůrazňovala, tento nástroj je přístupný a jednoduchý a přitom je jasný a zevrubný, aby nevyvolával frustraci.
<P>
Rád bych vám velmi poděkoval a po tak pozoruhodném začátku popřál úspěch.
<SPEAKER ID="116" NAME="Andrew Duff" AFFILIATION="ALDE">
Paní předsedající, na rozdíl od předpokladů některých mluvčích se domnívám, že vždy bylo záměrem, aby občanská iniciativa sloužila občanům k tomu, aby mohli Komisi žádat o předkládání návrhů na změnu smluv.
<P>
Jsem velmi rád, že konečné znění článku 2 tohoto nařízení věrně přebírá formulaci článku 11 odst. 4 samotné Smlouvy. Svým návrhem na změnu smluv Komise jistě jedná legálně v rámci svých pravomocí, a my všichni ze zkušenosti víme, že je často nutné smlouvy měnit, aby mohlo být plně dosaženo jejich cílů.
<P>
A tak by měli být občané odvážní a měli by tohoto velkého nového experimentu s postnárodní demokracií plně využít.
<SPEAKER ID="117" NAME="Marek Henryk Migalski" AFFILIATION="ECR">
(PL) Paní předsedající, jak už řekla paní McClarkinová, naše politická skupina tento projekt podpoří, protože je to projekt dobrý a v hlasování by měl být schválen. Jsem rád, že během práce na tomto projektu bylo možné odstranit některé jeho prvky, které byly důvodem k obavám. Mimo jiné byla zvýšena ochrana osobních dat a minimální věk pro podporu iniciativy stoupl z 16 na 18 let. To je dobrý výsledek.
<P>
Avšak mám několik kritických poznámek. Za prvé, jak už řekla má kolegyně paní McClarkinová, je to v podstatě Komise, kdo bude rozhodovat o tom, zda bude iniciativa přijata nebo ne, a hlas lidu tak bude pořád závislý na úřednících, i když budou jednat v dobré víře. Další věc, kterou je třeba zvážit, je to, zda oněch 300 000 hlasů, které jsou pro iniciativu potřebné, a jedna čtvrtina členských států, které musejí být zastoupeny, není příliš nízká hranice. V Polsku vyžaduje iniciativa tohoto druhu podpisy 100 000 lidí. V mnohem větším měřítku celé Evropské unie - Poláci tvoří jen 8 % populace - je to myslím sporné. Avšak i přes tyto pochyby stojí projekt za podporu a Evropští konzervativci a reformisté jej určitě podpoří.
<SPEAKER ID="118" NAME="Bairbre de Brún" AFFILIATION="GUE/NGL">
(GA) Paní předsedající, nejprve bych ráda poděkovala jak vám, tak zpravodajům. Práce zpravodajů představuje výrazné vylepšení návrhu Komise.
<P>
Avšak jsem zklamána, že některé aspekty návrhu povedou k tomu, že ti, kteří by měli být zahrnuti, budou vyloučeni. Požádala bych Parlament, aby se vážně zamyslel nad pozměňovacími návrhy, které byly velkou většinou schváleny v Petičním výboru, a které jsme předložili znovu na plenárním zasedání - pozměňovací návrhy 71, 72, 73 a 74. Zejména musíme zajistit, abychom u lidí, kteří pobývají v EU a ještě nezískali občanství, nevyvolávali dojem, že jejich názory jsou nedůležité nebo nevítané. Rovněž bychom měli podporovat mladé lidi v tom, aby se podíleli na tématech souvisejících s politikami EU.
<P>
Ne všichni občané s trvalým pobytem v EU - včetně dlouhodobě pobývajících občanů - budou za současné situace moci podepsat občanskou iniciativu. Účast bude povolena pouze těm, kdo mají občanství EU.
<P>
Účelem pozměňovacích návrhů 72 a 73, které jsme předložili znovu na plenárním zasedání, je tedy zajistit, aby do onoho 1 milionu podpisů, kterými se Komise žádá, aby podnikla patřičné kroky, byly zahrnuty podpisy osob s trvalým pobytem.
<SPEAKER ID="119" NAME="Daniël van der Stoep" AFFILIATION="NI">
(NL) Paní předsedající, nejsem si jistý, jak mám této občanské iniciativě rozumět. Větší zapojení občanů do rozhodování zní sice hezky, avšak pochopitelně by bylo lepší nechat tytéž občany hlasovat o Lisabonské smlouvě v referendu.
<P>
Nazvat smlouvu, která byla našim občanům nacpána do chřtánu, dialogem s občany, je podle mého názoru cynické a ironické zároveň. Paní předsedající, obávám se, že se ukáže, že občanská iniciativa je jen obrovský humbuk. Komise má při zvažování návrhů neomezenou moc. Je zcela zřejmé, že oblíbená témata levicové eurofilské elity, kteří jasně reprezentují proevropskou pozici, budou přijati.
<P>
Nebo mě mohou komisaři těchto obav zbavit? Předpokládejme, že bychom měli občanské iniciativy týkající se zastavení jednání s Tureckem nebo zrušení tohoto Parlamentu - což by jistě bylo fantastické. Bude je Komise brát vážně? Rád bych k tomu slyšel vaše vyjádření.
<P>
Paní předsedající, důvěra občanů v Evropskou unii už klesla na samé dno. Obávám se, že tato občanská iniciativa na tom sotva něco změní, a to mně ve skutečnosti neznepokojuje, protože čím více lidí přijme zhroucení Evropské unie, tím lépe.
<SPEAKER ID="120" NAME="Anna Maria Corazza Bildt" AFFILIATION="PPE">
Paní předsedající, jako stínová zpravodajka Výboru pro občanské svobody, spravedlnost a vnitřní věci jsem byla plně oddána tomu, abych toto nové právo na politickou iniciativu pro občany Evropy za účelem skutečného zplnomocnění lidí napomáhala utvářet.
<P>
Podporuji konečný kompromis a blahopřeji panu Lamassourovi. Tento kompromis činí iniciativu uživatelsky přívětivou, jednoduchou a přístupnou občanům. Pokud jde o politickou i finanční podporu, vítám především transparentnost. Avšak lituji, že je dovoleno financování ze strany politických stran a skupin, a že je dovoleno národním politikům být iniciátory.
<P>
Nechci tu teď kazit náladu, drazí kolegové, ale buďme realističtí. Je tady riziko, že demokratický proces v Evropě by nemusel být jen oživen, ale mohl by být i vykolejen a že občanská iniciativa by mohla být zneužita, ne-li přímo ovládnuta, extrémisty a populisty.
<P>
Myslím, že teď se musíme všichni ujmout naší společné odpovědnosti a zajistit, aby byla iniciativa skutečně použita pro občany. Apeluji na politiky zvolené v členských státech, aby respektovali skutečnost, že pro vyjádření svých názorů mají zastupitelskou demokracii a že tato iniciativa je pro občany. Apeluji na Komisi, aby občany řádně informovala a zamezila tím vzniku falešných nadějí, a aby byla přísná, pokud jde o kritéria přijetí.
<P>
Apeluji na média, aby plnily svou úlohu a poskytovaly správné informace, a na členské státy, aby respektovaly osobní údaje, a lidé tak mohli pocitit dostatek důvěry pro svou účast. Opravdu věřím, že budeme schopni dát našim občanům šanci stát se součástí této diskuze a radovat se z toho, že tento nástroj mohou využívat.
<SPEAKER ID="121" NAME="Hannes Swoboda" AFFILIATION="S&amp;D">
(DE) Paní předsedající, nejsem členem žádného z výborů, které jsou přímo zapojeny, nicméně naší zpravodajce, paní Gurmaiové, jsem poskytl svou plnou podporu a všem zpravodajům bych rád poděkoval. Věřím, že v procesu demokratizace Evropské unie jsme učinili významný krok vpřed.
<P>
Vím, že mnozí mají obavy o možné zneužití tohoto nástroje. Avšak je na nás, abychom obavy a problémy občanů brali v úvahu při tvorbě našich politik, a oni pak nebudou moci občanskou iniciativu zneužít. Je na nás, abychom se pomocí našich politik postavili občanským iniciativám, pokud se budeme domnívat, že se ubírají špatným směrem. Postavit se jim na odpor je jistě užitečnější než je ignorovat.
<P>
Na rozdíl od paní Corazza Bildtové si myslím, že bylo dosaženo dobrého kompromisu. Věřím, že politické strany by neměly využívat iniciativy jako nástroje, protože od toho tu jsou politické strany i Parlament. Samozřejmě je absolutně správné, aby politici nebyli z debaty vyloučeni. Proto si myslím, že tento nástroj představuje krok správným směrem.
<P>
Nyní je na politických stranách, aby prováděly vhodnou politiku pod dohledem občanů a občanské iniciativy, aby se zabývali přáními a obavami občanů, aby je přinesli až do Parlamentu a zahájili dialog s občany v mnohem větším rozsahu. Tento nástroj také nutí politiky, aby jednali rozumněji a utvářeli Evropu tak, aby skutečně byla občanům blízká a ne vzdálená, což je mnohými oprávněně kritizováno.
<P>
Ještě jednou bych chtěl zpravodajům poděkovat za jejich tvrdou práci. Věřím, že toto je pro demokracii v Evropě velký krok vpřed, a o to nakonec v Parlamentu bojujeme: o demokratickou Evropu.
<SPEAKER ID="122" NAME="Tadeusz Cymański" AFFILIATION="ECR">
(PL) Paní předsedající, rád bych přidal svůj hlas k vyjádření podpory a souhlasu s tímto projektem. Na druhou stranu vyjádření jistých pochyb a připomínek neznamená nedostatečný souhlas, pouze to odráží obavu, aby byl projekt využíván správným způsobem. Rád bych tu zdůraznil, že mnohé z příležitostí, nadějí a také obav, o kterých je tu řeč - zmínil se o tom mimo jiné pan Migalski - se týkají přání, aby tento nástroj, který je tolik potřebný a který bude tak prospěšný pro posílení a rozšíření demokracie, nebyl v praxi zneužit.
<P>
Tento nástroj by paradoxně mohl být v praxi zneužit a nejen extrémisty, ale také velmi silnými a mocnými zájmovými skupinami, a říkám to, protože si myslíme, že hranice 1 000 000 prohlášení o podpoře není v porovnání s demografickým potenciálem Unie hranicí vysokou. Jestliže poukazujeme na to, že rozhodnutí o přijetí nebo odmítnutí iniciativy však bude do velké míry záležet na libovolném posouzení, může to také být předmětem závažné kritiky ze strany samotných občanů. Abych to shrnul, domnívám se, že bychom práci na projektu měli zrychlit a učinit z něj předmět prvořadého zájmu, ale také je třeba, aby se projekt podrobil velmi důkladné, rozvážné a citlivé analýze.
<SPEAKER ID="123" NAME="Diane Dodds" AFFILIATION="NI">
Paní předsedající, stojím tu jako demokratka a jako člověk, který věří, že je třeba podporovat větší účast na demokratickém procesu. Buďme upřímní, tvůrci politiky a občané nejsou propojení. Je proto velmi důležité, aby byl hlas obyčejného občana slyšet.
<P>
Evropská občanská iniciativa je rozumná myšlenka, nicméně mé nadšení tlumí skutečnost, že Komise má stále značnou moc. Také nemůžeme opomíjet skutečnost, že mechanismus sběru podpisů pro EOI, byť byl požadavek na přijetí snížen na čtvrtinu členských států, může znamenat, že pro každého, kromě velkých lobbyistických organizací, které na celoevropském základě již působí, bude velmi obtížné tyto požadované podpisy shromáždit. Skutečně se musí jednat o nástroj občana a ne nevládní organizace.
<SPEAKER ID="124" NAME="Paulo Rangel" AFFILIATION="PPE">
(PT) Paní předsedající, pane komisaři, dámy a pánové, členové Rady, chtěl jsem říci, že tato občanská iniciativa představuje velmi důležitý krok směrem k uznání ústavního charakteru Evropské unie. Pouze ústavní útvar, ať už má psanou ústavu nebo ne, je schopen svým občanům poskytnout nástroj, který tuto schopnost má, a já v našem počinu cítím velkou hodnotu: hodnotu dodání ústavního charakteru Evropské unii.
<P>
Také jsem chtěl říci, že se jedná o velmi důležitý krok pro občany a pro solidaritu mezi občany. Tím, že jsme stanovili jednu čtvrtinu zemí jako minimální podmínku pro zahájení iniciativy, vytváříme i transevropské a celoevropské hnutí, protože je mnohem obtížnější, aby ho převládla lobby nebo fanatické zájmy. Narozdíl od toho, co tu bylo řečeno, je mnohem obtížnější požádat občany sedmi či osmi zemí, aby tuto iniciativu podepsali, a jsem tedy přesvědčen, že to bude i způsob posilování solidarity mezi evropskými státy, solidarity mezi občany evropských států, solidarity, kterou v tomto okamžiku, dva dny před prosincovým zasedáním Evropské rady, jež bude tolik rozhodující, potřebujeme víc než kdy jindy.
<SPEAKER ID="125" NAME="Roberto Gualtieri" AFFILIATION="S&amp;D">
(IT) Paní předsedající, dámy a pánové, tento postup je podstatou demokracie a zavedení občanské iniciativy tedy nebylo jen technickým úkolem, ale vedla také ke klíčovým rozhodnutím, která umožnila změnit občanskou iniciativu v nástroj schopný účinně napomáhat při budování pravého evropského politického prostoru.
<P>
Parlament nepochybně uplatnil své výsady příkladným způsobem, přičemž původní návrh významně vylepšil. Hlavní výsledky se zde již zmínily a není třeba na ně více upozorňovat. Rád bych však zdůraznil výsledek jiný, ke kterému naše skupina významně přispěla: evropské politické strany budou také moci podpořit občanské iniciativy. Je to nesmírně významný výsledek, protože v jejím jádru leží osud evropské demokracie, neboť dokud evropské politické strany nepřevezmou účinnou roli v demokratickém procesu, nemůže existovat žádná skutečná mezinárodní demokracie. Dnes jsme vykročili tímto směrem a to je další důvod, proč je to pro evropskou demokracii velký den.
<SPEAKER ID="126" NAME="Erminia Mazzoni" AFFILIATION="PPE">
(IT) Paní předsedající, pane komisaři, pane úřadující předsedo Rady, dámy a pánové, ráda bych poděkovala všem zpravodajům za práci odvedenou včas a za dosažení dobrého kompromisu. Jako předsedkyni Petičního výboru mi prosím dovolte, abych vyjádřila své zvláštní poděkování paní Wallisové a panu Häfnerovi a kromě toho stínovým zpravodajům, kteří - tvoříce početný tým - byli schopni taktně usměrňovat všechny emoce, které se během rozpravy vedené v rámci Petičního výboru objevily.
<P>
Myslím, že jsme pracovali s plným vědomím důležitosti úkolu, který vykonáváme. A skutečně, občanská iniciativa je významným cílem v procesu budování Evropy lidí, demokratické Evropy a Evropy opravdu participativní.
<P>
My v Petičním výboru jsme s tímto vědomím pracovali, přičemž jsme spolupracovali s Výborem pro ústavní záležitosti na provádění postupu podle článku 50 jednacího řádu. Jak už zdůraznili mnozí kolegové a zpravodajové, snažili jsme se tento postup učinit maximálně použitelný, nezatížený, transparentní a účinný.
<P>
S tímto vědomím jsme pracovali na tom, abychom Komisi ukládali povinnosti a omezili její prostor pro zhodnocení kritérií přípustnosti, která jsme zavedli. Ráda bych ujistila ty kolegy, kteří vyjádřili oprávněné a pochopitelné obavy, jimiž jsme se během rozpravy zabývali a na mnohé z nichž jsme se snažili dát odpověď.
<P>
A nakonec, protože toto téma je mému srdci tak blízké, bych ráda zdůraznila význam zavedení veřejného slyšení pro zástupce občanské iniciativy, které bude organizovat Komise společně s Evropským parlamentem. Jako předsedkyně Petičního výboru bych ráda vyjádřila své uspokojení, protože podle dohody mezi zúčastněnými stranami je pravděpodobné, že tímto úkolem bude v Parlamentu pověřen výbor, kterému předsedám.
<SPEAKER ID="127" NAME="Matthias Groote" AFFILIATION="S&amp;D">
(DE) Paní předsedající, nejprve bych chtěl poděkovat všem, kteří toto umožnili, a zejména někdejší místopředsedkyni Sylvii-Yvonne Kaufmannové, která během předchozího volebního období vykonala mnohé z přípravných prací, aby zajistila, že příjde den, kdy se Evrospká občanská iniciativa stane realitou.
<P>
Občané EU mají někdy pocit, že Evropa a její orgány jsou od nich velmi vzdálené. Tento nástroj, Evropská občanská iniciativa, občanům orgány přiblíží. Je to vynikající nástroj, který posílí demokracii, více zapojí občany a umožní jim převzít iniciativu. Věřím, že během následujících dvou měsíců budou důležité dvě věci. Jednou z nich je vytvoření přístupu, včetně digitálního přístupu, k občanské iniciativě prostřednictvím internetu způsobem, který bude snadný, ale také bezpečný. Druhou věcí je to, že když občanská iniciativa bude úspěšná, měl by ji následovat právní akt. Moje otázka Komisi tedy zní: Jak budeme v budoucnu rozhodovat, které iniciativy skončí právním aktem a které jen slyšením? Možná byste to mohl vysvětlit vy, pane Šefčoviči. Rád bych vám také ještě jednou poděkoval za vaši práci a za práci, kterou odvedla Rada.
<SPEAKER ID="128" NAME="György Schöpflin" AFFILIATION="PPE">
Paní předsedající, zahájení občanské iniciativy je nesporně jednou z nejdůležitějších událostí v procesu evropské integrace. Představuje kvalitativní přerozdělení pravomocí v Evropské unii a má potenciál vytvářet v evropské politice inovace.
<P>
Postavení občanů na stejnou úroveň jako je Parlament a Rada tím, že je jim nabídneme právo žádat Komisi o předkládání zákonů, má dalekosáhlé důsledky. Jednak tato nová instituce vytváří prostor pro vyslovení pochybnosti o jednom ze základních rysů způsobu, jakým byl celý proces integrace navržen - zejména to, že byl od začátku vedený elitami. V mnoha ohledech byl velmi úspěšný, ale zároveň existuje jisté podezření, že bez aktivní podpory občanů by proces integrace narazil na překážky. A skutečně, existuje stále více důkazů, že občané vnímají EU jako vzdálenou, složitou a nepřístupnou. Pro to, aby se do EU zapojili, měli velmi málo důvodů, protože jim k tomu chyběly prostředky.
<P>
A to občanská iniciativa napraví. Vytváří nástroj, který překoná propast oddělující EU a démos. Je v zájmu všech, aby tento nástroj nyní fungoval, a měl by fungovat co nejúčinněji.
<SPEAKER ID="129" NAME="Sylvie Guillaume" AFFILIATION="S&amp;D">
(FR) Paní předsedající, dámy a pánové, nejprve bych ráda poblahopřála všem zpravodajům a zvláště mé kolegyni a sousedce paní Gurmaiové, za jejich vynikající práci v této záležitosti.
<P>
Vytvoření občanské iniciativy je jednou z nejzajímavějších inovací Lisabonské smlouvy. Podle mého názoru v rámci evropských institucí vytváří nové legislativní pravomoci, které jsou vkládány do rukou občanů.
<P>
V kontextu, ve kterém je pocit sounáležitosti s Unií stále příliš slabý a kde jsou počty těch, kdo se zejména ve volbách do Evropského parlamentu zdržují hlasování, obzvláště znepokojivé, umožní tento nový nástroj evropským občanům stát se v evropské demokracii plnohodnotnými hráči. Tato záležitost navíc podněcuje obrovskou zvědavost a nepochybný zájem.
<P>
A proto poukazovat pouze na možná rizika občanské iniciativy by vysílalo špatný signál. I když je samozřejmě nutné se s tímto ustanovením náležitě vypořádat, nesmíme se obávat diskuzí, které mohou vzniknout
<P>
Kompromis mezi Parlamentem a Radou je dokonale vyvážený a jakmile bude tento text schválen, bude nutno zajistit, aby tento nástroj vstoupil v platnost co nejdříve, protože občané to od nás očekávají a je to významná příležitost.
<P>
(Potlesk)
<SPEAKER ID="130" NAME="Carlo Casini" AFFILIATION="PPE">
(IT) Paní předsedající, dámy a pánové, ve své funkci předsedy Výboru pro ústavní záležitosti se ujímám slova především proto, abych poděkoval všem členům mého výboru za dobrou práci, a zejména panu Lamassourovi a paní Gurmaiové, kteří udělali kus práce na tom, aby se dosáhlo realizace jedné z nejdůležitějších změn Lisabonské smlouvy.
<P>
Výbor si také vyslechl názory všech národních parlamentů a odborníků, přičemž úzce spolupracoval s Komisí - za což chci vyjádřit svůj srdečný dík komisaři Šefčovičovi - a Rada byla ochotná účastnit se dialogu, za což bych rád poděkoval panu Chastelovi.
<P>
Uplatňování článku 50 jednacího řádu také probíhalo velmi dobře, což nám umožňovalo účinně spolupracovat s Petičním výborem.
<P>
Osobně jsem podporoval potřebu roční lhůty z toho důvodu, aby nařízení mohlo vstoupit v platnost, a to jistě nemělo jeho uplatnění oddálit, ale právě naopak zajistit, aby počáteční realizace proběhla úplně a důsledně, aby byly všechny členské státy bez výjimky schopny požadavek na přípravu účasti a kontrolních nástrojů splnit.
<P>
Věřím, že největším kladem nového projektu je zvýšení povědomí o evropském občanství, které nyní bylo obohaceno o právo účasti na legislativním procesu, včetně vznesení podnětu. Jsem si také jistý, že stanovené mechanismy občanům zaručí snadnou účast a zároveň zabrání zneužití.
<P>
A konečně věřím, že nyní, jen několik dní před vánočními svátky, je schválení tohoto nařízení pěkným dárkem pro evropské občany i Evropu samotnou.
<SPEAKER ID="131" NAME="Jo Leinen" AFFILIATION="S&amp;D">
(DE) Paní předsedající, jsem rád, že mohu vystoupit po svém nástupci ve Výboru pro ústavní záležitosti, protože jsem tento projekt podporoval již 10 let a Evropská občanská iniciativa byla do textu smlouvy zahrnuta téměř v poslední vteřině. Byli to poslanci tohoto Parlamentu a národních parlamentů, kdo se tehdy v Konventu této iniciativy ujali. Otvírá se tím nová kapitola ve vztazích mezi občany a evropskými institucemi. Všichni doufáme, že se vzdálenost mezi lidmi a politiky v Evropě zmenší. Občanská iniciativa není lékem na všechny naše nemoci, ale může být obrovskou pomocí. Především bych rád v Evropě viděl více otevřenosti ve formě přeshraniční diskuse o současných problémech, které občany zajímají. V mé oblasti, životním prostředí, se mi vybavuje řada námětů, které by se pomocí tohoto nástroje mohly dostat na pořad jednání Evropské unie, a zejména na pořad jednání Komise v její roli evropské vlády či výkonné moci. Rád bych se také Komise zeptal, jak se na tyto budoucí iniciativy připravuje. Nesmíme občany zklamat.
<P>
Rád bych poděkoval všem a zvláště zpravodajům, paní Gurmaiové a panu Lamassourovi, za jejich vynikající práci.
<SPEAKER ID="132" NAME="RadvilMorkūnaitė-Mikulėnien" AFFILIATION="PPE">
(LT) Paní předsedající, dnes je pro Evropský parlament skutečně šťastný a významný den. Velmi doufám, že tento nástroj, který našim občanům umožní podílet se na utváření budoucnosti Evropské unie nejen volbou Evropského parlamentu, ale také aktivním podílem na procesu jeho tvorby, schválíme. Je velmi důležité, aby bylo slyšet hlasy občanů. Před několika lety jsem sama měla příležitost zastupovat desítky tisíc občanů Evropské unie, když jsem Evropskému parlamentu předkládala petici, a jsem velmi potěšena, že Evropský parlament na základě této petice tehdy přijal usnesení. Je úžasné, když cítíte, že váš hlas, váš hlas občana je slyšet v orgánech Evropské unie. Mezi Evropskou komisí a občany musí existovat dialog a nesmí docházet k situacím, které by občany demotivovaly. Toto je krok k užší spolupráci nejen mezi orgány, ale mezi občany navzájem. Jedná se tu o rozpoznání a identifikaci určitých problémů a o poskytnutí jednotného řešení, ale tento proces musí být bezpečný a transparentní a musíme uplatňovat princip subsidiarity.
<SPEAKER ID="133" NAME="Ioan Enciu" AFFILIATION="S&amp;D">
Paní předsedající, nejprve chci poblahopřát Zitě Gurmaiové a Alainu Lamassourovi k této zprávě. Nástroj občanské iniciativy velmi vítám. Je to velmi pozitivní iniciativa vycházející zdola. Prospěje značnému snížení demokratického deficitu mezi lidmi a orgány Evropské unie. Zejména poskytuje občanům prostor vyjadřit a předložit návrhy pro evropskou legislativu. Skutečnost, že podpisy pro iniciativu musí být shromážděny minimálně ve čtvrtině členských států, zaručí, že iniciativa bude představovat požadavek na legislativní návrh z celého společenského spektra.
<P>
Nakonec bych rád zdůraznil, že je důležitá naprostá transparentnost, pokud jde o založení iniciativy i o zdroje finanční podpory pro organizátory.
<SPEAKER ID="134" NAME="Izaskun Bilbao Barandica" AFFILIATION="ALDE">
(ES) Paní předsedající, ráda bych poblahopřála zpravodajům, protože jejich práce poskytne evropským mužům a ženám příležitost převést své znepokojení v iniciativu v Evropském parlamentu .
<P>
Dnes zdokonalujeme demokracii, tím, že rozhodovací procesy přibližujeme občanům a činíme je otevřenějšími a dáváme jim silnější poradní charakter, a přitom máme vždy na zřeteli občany.
<P>
Toto nařízení je součástí strategie Evropa 2020 a je základním nástrojem pro využití poznatků a talentů, kterými společnost disponuje. Bude od nás vyžadovat, abychom se naučili novým dovednostem, a byli tak jako političtí vůdci ve virtuálních komunitách v digitální společnosti lépe viditelní a abychom vedení uskutečňovali jiným způsobem, který bude lidem bližší a humánnější. Je to krok k politické inovaci, který nám musí pomoci k větší transparentnosti a obnovení důvěry občanů v politiku.
<P>
A nakonec bude občanská iniciativa příležitostí, jak mohou regiony překonat nedostatek uznání ze strany současné institucionální struktury Unie. Jsem si jistá, že i regiony tento nástroj s odhodláním a nápaditostí využijí, aby přinesly své návrhy přímo do Parlamentu.
<SPEAKER ID="135" NAME="Oreste Rossi" AFFILIATION="EFD">
(IT) Paní předsedající, dámy a pánové, až do Lisabonské smlouvy nebyla Evropská unie otevřená požadavkům občanů, částečně proto, že dva z jejích hlavních orgánů - Komise a Rada - jsou jmenovány a ne voleny jako Parlament, a také proto, že pro účast veřejnosti neexistovalo žádné ustanovení.
<P>
Se vstupem nové smlouvy v platnost mohou evropští občané předkládat navrhované iniciativy shromážděním dostatečného počtu podpisů. Jsme tomuto nařízení celkem nakloněni, protože se oproti původnímu textu Komise zlepšilo. Řízení o přípustnosti návrhu se kombinuje s registračním řízením a následuje je sběr a ověřování podpisů.
<P>
Bohužel je zpráva nedostačující kvůli tomu, že chybí jakýkoli mechanismus pro ověření pravosti podpisů. To by mohlo vést k předkládání nepravých podpisů a tudíž ke snížení všeobecné demokratické hodnoty iniciativy.
<SPEAKER ID="136" NAME="Andrew Henry William Brons" AFFILIATION="NI">
Paní předsedající, Evropská občanská iniciativa má mnoho tváří. Je to petice? Ano, ale ne petice svobodně sepsaná. Předkladateli se předem říká, o co může žádat, něco, co je v kompetenci Komise, a o co žádat nemůže, což je něco, co Komise pokládá za málo vážné nebo odporující takzvaným evropským hodnotám.
<P>
Je to referendum? Absolutně ne. Iniciativa byla nesprávně popsána jako příklad přímé demokracie. Avšak nebude tu žádné lidové hlasování, které se bude týkat všech občanů. I když se shromáždí milion podpisů, Komise se tím nebude muset zabývat.
<P>
Dokonce to ani nebude občanská iniciativa. Je nepravděpodobné, že by se obyčejní občané samostatně zorganizovali. Pouze pro mocné zájmy bude snadné zmobilizovat veřejné mínění. Nejspíše to bude něco jako demokratický kosmetický prostředek pro nedemokratickou instituci.
<P>
Znamená to, že se proti iniciativě postavíme? Ne. Jsem si jistý, že odpůrci, kterých se to týká, ji využijí, aby evropský projekt rozložili.
<SPEAKER ID="137" NAME="Jarosław Leszek Wałęsa" AFFILIATION="PPE">
(PL) Paní předsedající, Evropská občanská iniciativa má být nástrojem, který umožní občanům se větší měrou podílet na životě Unie, a tím se má zase posílit zjevně narušená komunikace mezi Evropskou unií a občany. Jméno, adresa, národnost a podpis - plně souhlasím, že toto by mělo stačit jako záruka, že osoba, která se podepisuje, skutečně existuje a že se nepodepsala dvakrát. Vypuštění požadavku na identifikaci pomocí dokladu totožnosti - rozhodnutí, které bohužel nebylo přijato - by mohlo významně ovlivnit vytváření nástroje vstřícného vůči občanům.
<P>
V době, kdy ochrana osobních údajů obzvlášť vzbuzuje obavy, může sběr důvěrných osobních údajů, jako jsou identifikační čísla, mnoho občanů od podpisu iniciativy odradit. Úředníci, kteří prosazují povinnost předložit doklad totožnosti, tento problém zjevně nedocenili. Dát občanům Evropy možnost předkládat návrhy na novou legislativu ve společensky významné záležitosti je neocenitelnou součástí demokracie a já se cítím poctěn, že mohu být součástí procesu předání tohoto nástroje obyvatelům Evropy.
<SPEAKER ID="138" NAME="Kriton Arsenis" AFFILIATION="S&amp;D">
(EL) Paní předsedající, rád bych poblahopřál zpravodajům k jejich vynikající práci. Rozhodli jsme se začlenit právo občanů žádat legislativní iniciativy ze strany Komise do naší evropské ústavy, do Lisabonské smlouvy. Naši občané si to vzali k srdci a už zahájili první iniciativu tím, že shromáždili přes jeden milion podpisů. Záležitost, kterou si vybrali, je záležitostí, jež se skutečně týká nás všech, je to otázka, ve které Komise měla zahájit iniciativu i bez podpisů. Otevřeli otázku nezávislosti Evropského úřadu pro bezpečnost potravin vhledem k zájmům biotechnologických společností, otázku, kterou uznal komisař Dalli, a žádají moratorium na zemědělské plodiny, dokud nebudou zřízeny spolehlivé kontrolní mechanismy, které by odhalily dopad modifikovaných organismů na lidské zdraví, biolgickou rozmanitost a bezpečnost potravin. Apeluji na Komisi, aby tuto iniciativu přijala.
<SPEAKER ID="139" NAME="Constance Le Grip" AFFILIATION="PPE">
(FR) Paní předsedající, také bych ráda poděkovala našim čtyřem zpravodajům, kteří odvedli vynikající práci a kteří do textu původně navrhovaného Komisí vnesli z Evropského parlamentu významnou přidanou hodnotu.
<P>
Občanská iniciativa, kterou se my ve skupině Evropské lidové strany (Křesťanští demokraté) chystáme s nadšením schválit, je významným krokem vpřed od Lisabonské smlouvy. Nedopusťme se chyby, tento nástroj může evropskou politickou krajinu skutečně změnit, pokud jej budeme používat s rozumem a odvahou. Umožní evropským občanům přímou účast na politické diskuzi v Evropě. Přispěje k vyburcování evropského veřejného mínění, zejména mínění evropských mužů a žen, kteří se scházejí, aby diskutovali, kteří zaujímají společná stanoviska a kteří se sjednocují nad vskutuku evropskými otázkami. Naše občany však nesmíme zklamat.
<P>
Naléhejme na členské státy, aby tam, kde je to nutné, postupovaly při přihlašování rychle, nedovolme, aby naši občané byli zklamáni, protože na tom závisí posílení evropské demokracie.
<SPEAKER ID="140" NAME="Judith A. Merkies" AFFILIATION="S&amp;D">
(NL) Paní předsedající, také já bych ráda poblahopřála všem, obzvláště našim občanům, a těším se na naši konstruktivní spolupráci.
<P>
Je určitě pravda, že musíme dbát zejména na udržení nízkého prahu, a to znamená všem umožnit účast na občanské iniciativě. Je tedy politováníhodné, že mladým lidem, mladším 18 let, byla tato možnost upřena, protože to jsou právě ti lidé, které si tolik přejeme do politiky zapojit.
<P>
Je také politováníhodné, že jsme nechali na členských státech, aby si rozhodly, zda budou zakládat iniciativy po internetu, či ne. Jistěže od nás nemůžete čekat, že v dnešní době budeme pracovat s papírem, kdy se internet ukázal být velmi účinným nástrojem pro organizování lidí, jak politicky, tak z hlediska jejich zájmů.
<P>
Co přesně očekáváme, že dosáhneme s občanskou iniciativou? Myslím si, že by Komise měla být schopna již ve velmi raném stádiu říci, zda určité návrhy, jako jsou ty, které zde byly předloženy, například návrh na zrušení Parlamentu, skutečně dají vzniknout občanské iniciativě nebo ne. Co s tím můžete udělat? Kdo tyto otázky rozpracuje a kdy můžeme čekat legislativní návrh?
<P>
My politikové žijeme ve skleníku. Lidé smějí nahlížet dovnitř a nyní budou moci také vstoupit a zapojit se. Těším se na konstruktivní spolupráci.
<SPEAKER ID="141" NAME="Předsedající">
Upozorňuji ty z vás, kteří se chtěli přihlásit o slovo zvednutím ruky, že dalším řečníkům už nebudu moci dát slovo, ale připomínám, že podle jednacího řádu můžete předložit písemné prohlášení, které bude přílohou doslovného záznamu z rozpravy, takže pokud si přejete prohlášení předložit, vybízím vás, abyste tak učinili.
<SPEAKER ID="142" NAME="Maroš Šefčovič">
místopředseda Komise. - Paní předsedající, nejprve bych rád poděkoval váženým poslancům tohoto Parlamentu za jejich obrovskou podporu tohoto nařízení. Rád bych jim také poděkoval za velmi pozitivní evropskou energii, která vyzařuje z této rozpravy v Parlamentu. Jak jsme dnes dopoledne viděli, letošní rok je pro Evropu poněkud náročný, ale myslím, že tato rozprava ukázala, že dnes je velmi dobrý den pro evropské občany a velmi dobrý den pro Evropu. Rád bych podtrhl, že Komise si přeje, aby tato důležitá iniciativa byla úspěšná, a my s ní budeme nakládat velmi konstruktivně.
<P>
Jako odpověď na některé otázky, které byly vzneseny, bych poslance rád ujistil, že organizátorům pomůžeme. Hodláme zřídit kontaktní místa a hodláme zřídit asistenční službu, prostřednictvím které budeme organizátorům radit, co je možné, co ne, jaká nařízení se připravují, jaké iniciativy se zakládají nebo jaké konkurenční či protichůdné návrhy jsme přijali od jiných organizačních výborů. Budeme se snažit být k občanským iniciativám co nejvstřícnější a uživatelsky přívětiví.
<P>
Obavy, které vyjádřila paní Corazza Bildtová a pan Casini, bereme velmi vážně. Proto budeme během celého procesu u tohoto nařízení trvat na důležitosti zachovat institucionální rovnováhu a zachovat výlučné právo na iniciativu v rukou Komise, protože Komise se zodpovídá všem občanům - nejen organizátorům iniciativy, ale také obecně evropským zájmům. Toto je něco, co musíme v tomto procesu také dál sledovat.
<P>
Pana Groota bych chtěl ujistit, že jakmile Evropská občanská iniciativa uspěje, budeme se řídit postupem stanoveným v nařízení. Organizátory budeme přijímat na příslušné úrovni - na úrovni komisaře nebo generálního ředitele - a pak budeme přítomni na nejvyšší možné úrovni na slyšeních uspořádaných Evropským parlamentem. Do tří měsíců uvedeme ve sdělení velmi konkrétní důvody pro to, zda chceme navázat legislativními návrhy, zda budeme potřebovat záležitost dále prostudovat nebo zda, pokud by iniciativa byla příliš kontroverzní, s následnými opatřeními pokračovat nebudeme.
<P>
Doufám, že tento nový nástroj bude znamenat lepší evropskou debatu v Evropě a více evropských námětů v hlavních městech jednotlivých národů. Doufám, že Evropská občanská iniciativa bude velmi úspěšným projektem a že se o tom přesvědčíme, až ji budeme poprvé přezkoumávat. Děkuji vám za podporu.
<P>
(Potlesk)
<SPEAKER ID="143" NAME="Olivier Chastel" LANGUAGE="FR">
Paní předsedající, vážení poslanci, dovolte mi říci několik slov po komisaři Šefčovičovi.
<P>
Jak ukázala rozprava, je to vzrušující téma. Některé otázky zůstávají nezodpovězeny, ne všechny obavy byly rozptýleny. Je to skutečný kompromis.
<P>
Přiveďme občanskou iniciativu k životu. Posuzujme nařízení z dlouhodobého hlediska, protože to nám evidentně umožní rozvíjet jeho mechanismus.
<P>
Znovu děkuji za vaši spolupráci. Přeji občanské iniciativě všechno nejlepší.
<SPEAKER ID="144" NAME="Zita Gurmai">
zpravodajka. - Pane předsedo, ráda bych svým kolegům poděkovala za všechny jejich připomínky. Jsem velmi ráda, že většina z nás je skutečnosti, že naše evropská demokracie získává nový rozměr, příznivě nakloněna.
<P>
Je naprosto přirozené a dá se očekávat, že se vyskytnou obavy, ale když poprvé zkoušíme něco úplně nového, nemůžeme odpovědět na všechny otázky a rozehnat všechny obavy předem. Jsem si však jistá, že nařízení, které dnes předkládáme, řeší mnohé z námitek, které jsme si během přípravy nařízení dokázali představit.
<P>
Z této nové podoby demokracie bychom neměli mít strach. Budeme hlasům evropských občanů naslouchat zřetelněji a neměli bychom se toho obávat. To je přeci jeden z dlouhodobých úkolů, nebo ne? Obávat bychom se měli jen toho, že EOI nebude využívána v duchu Smlouvy či k jejímu zamýšlenému účelu nebo vůbec.
<P>
Abychom toto riziko týkající se nařízení snížili, dělali jsme, co bylo v našich silách, za pomoci Sylvie Kaufmannové, která vytvořila první zprávu o EOI v Parlamentu. Také bych ráda poděkovala týmům Maroše Šefčoviče a Alaina Lamassoura i našim dalším kolegům. Ráda bych také poděkovala týmu, který pracuje pro maďarské předsednictví Evropské unie, za jeho spolupráci.
<P>
Chtěla bych zdůraznit, že realizace tohoto nařízení má zásadní význam, a proto bych nadcházejícímu maďarskému předsednictví ráda nabídla svou pomoc a spolupráci.
<P>
Jsem přesvědčena o tom, že hlasování, které za hodinu proběhne, kompromis dosažený mezi evropskými orgány podpoří. Je to jediný způsob, jak můžeme dát evropským občanům pěkný vánoční dárek: solidní nařízení o Evropské občanské iniciativě. Nenechávejme je už déle čekat.
<P>
Mnohokrát děkuji za pozornost a ráda bych popřála vám i všem občanům zde, kteří byli toho svědkem, veselé Vánoce a šťastný nový rok.
<SPEAKER ID="145" NAME="Alain Lamassoure">
zpravodaj. - Paní předsedající, jsem rád, že vám v tomto okamžiku, kdy všechno již bylo řečeno, mohu přenechat v této záležitosti, kterou znáte stejně dobře jako já, poslední slovo.
<SPEAKER ID="146" NAME="Předsedající">
Rozprava je ukončena.
<P>
Hlasování se bude konat za chvíli.
<P>
Písemná prohlášení (článek 149 jednacího řádu)
<SPEAKER ID="147" NAME="Elena Băsescu" LANGUAGE="RO">
Ráda bych autorům zprávy poblahopřála k výsledku hlasování dosaženému ve výboru. Občanská iniciativa má velkou symbolickou hodnotu a poskytuje jeden z nejúčinnějších způsobů posílení demokracie v EU. Pro občany musí nový nástroj být snadno použitelný, přístupný a důvěryhodný. Měla bych se zmínit o tom, že během jednání s Radou se Rumunsku podařilo dosáhnout rovnováhy mezi dostupností iniciativy a ustanoveními, která brání jejímu zneužití. Domnívám se, že poslední pozměňovací návrhy obsahují rychlejší 'přípustnost' pro kontrolu návrhů, nižší hranici pro počet zúčastněných zemí a snazší proces podepisování peticí. Ráda bych zdůraznila, jak je důležité regulovat tento nástroj po celé Evropě. Musíme hledat řešení, které podpoří účast široké veřejnosti. V této souvislosti hrají důležitou roli komunikační činnosti a informační kampaně.
<SPEAKER ID="148" NAME="Dominique Baudis" LANGUAGE="FR">
Občanská iniciativa konečně spatří světlo světa. Tato úžasná demokratická inovace položí základy novému evropskému občanství. Stane se nástrojem, který evropské veřejnosti umožní přímo vyjadřovat své zájmy týkající se témat, která mohou být pro naši společnou budoucnost klíčová. Prostor pro intervence je stejně důležitý jako rozšířený mandát Unie. Evropský parlament podporuje jeho rychlé, účinné zavedení. Tato iniciativa byla zavedena Lisabonskou smlouvou a stále je na evropských orgánech, aby dospěly k dohodě o praktických opatřeních. Podmínky pro uspořádání iniciativy, které podle Parlamentu mají být flexibilní (jeden milion lidí alespoň ze čtvrtiny členských států, což se dnes rovná sedmi zemím), poskytnou zúčastněným občanům vše, co budou potřebovat, aby mohli požádat Komisi o navržení nového legislativního textu. To bude možné příští rok.
<SPEAKER ID="149" NAME="Piotr Borys" LANGUAGE="PL">
S Lisabonskou smlouvou jsme osobám s bydlištěm v EU udělili státní příslušnost. Dalším krokem je, abychom občanům EU dali občanskou iniciativu. Je to vzácný okamžik, když legislativní nebo výkonný orgán přenese část svých pravomocí na občany. To ukazuje na velkou vyspělost. Je to naše odpověď na demokratický deficit.
<P>
Naše práce se neopírá jen o zastupitelskou demokracii - opírá se i o demokracii participativní. Politika dřívějšího vývoje a konzultace s občany v procesu rozhodování ne vždy naplnily očekávání občanů Evropské unie. Občanská iniciativa, která je výsledkem obtížného kompromisu, zaprvé zaručila úplnou transparentnost. Zadruhé jsme celý systém zjednodušili. Také jsme zavedli inovaci ve formě možnosti předložit prohlášení o podpoře prostřednictvím internetu. Hlavní úsilí o prosazení občanské iniciativy na nás teprve teď čeká, a toho se bude muset ujmout Komise, Parlament i členské státy. Měli bychom také zvážit, zda může být otevřenost občanské iniciativě ohrožena demagogickými nebo populistickými návrhy. Nemyslím si, že k tomu dojde. Každá iniciativa předložená občany s sebou nevyhnutelně nese zvýšenou odpovědnost na straně Komise a Parlamentu.
<SPEAKER ID="150" NAME="Zuzana Brzobohatá" LANGUAGE="CS">
Lisabonská smlouva zakotvila nový institut evropské občanské iniciativy, která doposud v rozhodovacím procesu Evropské unie chyběla. Osobně vítám tuto novou možnost, která odráží časté kritiky fungování EU spočívající v demokratickém deficitu rozhodování. Tento nový nástroj přinese možnost občanům EU se přímo obracet na Komisi, aby předložila legislativní návrh na řešení určitého problému, čímž se prohlubuje sounáležitost občanů s institucemi EU, neboť se tímto smazává právě často kritizovaný demokratický deficit rozhodovacích procesů, a vtahuje občany do přímého rozhodování. Podle mého názoru evropská občanská iniciativa přibližuje evropské instituce blíže občanům a vlastně tak naplňuje princip subsidiarity jako základního principu rozhodovacích mechanismů Evropské unie. Ráda bych také zmínila část stanoviska Výboru regionů, které upozorňuje na zájem o institut občanské iniciativy u místních a regionálních orgánů, které by se mohly do procesu zapojit jako organizátoři či podporovatelé, neboť jsou nejblíže občanům Evropské unie. I toto je jeden z mnoha důvodů, proč podporuji zavedení evropské občanské iniciativy.
<SPEAKER ID="151" NAME="Jim Higgins" AFFILIATION="PPE">
písemně. - Nemohl jsem se dočkat, až bude tento silný nástroj přinášet evropským občanům užitek, a jsem rád, že rok poté, co vstoupila v platnost Lisabonská smlouva, jsem svědkem dokončení tohoto legislativního procesu. Občanská iniciativa je jednou z největších inovací Lisabonské smlouvy. Poskytuje evropským občanům nové právo, které znamená, že jeden milion občanů může žádat Evropskou komisi, aby navrhla nový zákon EU, čímž Evropu přibližuje občanům. Občanská iniciativa je cenným nástrojem, pomocí kterého mohou občané prostřednictvím spolupráce dosáhnout ctižádostivých výsledků - to je podstatou evropského projektu. Tato iniciativa zajistí, aby instituce i nadále pracovaly na záležitostech, které jsou srdci jejich občanů nejbližší, a přitom bude podporovat přeshraniční diskusi o evropských tématech. Na tom se už pracuje. Komise každé tři roky předloží zprávu o uskutečňování této iniciativy.
<SPEAKER ID="152" NAME="Martin Kastler" LANGUAGE="DE">
Dnešní hlasování o Evropské občanské iniciativě je milníkem na cestě k větší demokracii v Evropě. Kompromis vítám a podpořím jej, protože zpráva, kterou vytvořili pan Lamassoure a paní Gurmaiová je první krok správným směrem. Dámy a pánové, skutečnosti, že občané budou mít více příležitostí vyjádřit svou vůli, se nesmíme obávat. Musíme dát občanům Evropy více práv spolurozhodovat, a nejen ve volbách do Evropského parlamentu jednou za pět let. To vyžaduje odvahu, vytrvalost a sílu. Odvahu stále znovu vstupovat do dialogu. Vytrvalost, protože rozhodnutí nemusejí být nutně přijímána rychleji, a sílu, protože naše zastupitelská demokracie podle mého názoru konečně obsahuje více participativních prvků. Naším cílem musí být rozšíření dialogu v Evropě mezi občany a politiky. Jsem potěšen, že s občanskou iniciativou dnes budeme o krok blíže Evropě občanů. Jsem přesvědčen, že jednoho dne budeme my Evropané přijímat společná evropská rozhodnutí formou rozhodování občanů.
<SPEAKER ID="153" NAME="Tunne Kelam" AFFILIATION="PPE">
písemně. - Jak přiblížit Evropu občanům a jak přiblížit občany Evropě, to je jednou z nejdiskutovanějších otázek pravděpodobně od počátku Evropského společenství. Konvent o budoucnosti Evropy vypracoval základ současné Lisabonské smlouvy a také položil základ mechanismu občanské iniciativy. Tu máme nyní na stole v konkrétní podobě a ve velmi blízké budoucnosti budou mít všichni občané EU možnost upozornit na otázky, které jsou pro ně důležité, ty, kteří mají v Evropě rozhodovací pravomoc. Tato iniciativa je jedním z nejsilnějších opatření na sjednocení občanů Evropy - iniciativa, která vyžaduje společné úsilí, spolupráci, koordinaci a vůli společně pracovat na dosažení společného evropského cíle. Na každém hlasu ve společnosti záleží, ale jen jednotným hlasem lze něco změnit. Apeluji na Komisi a členské státy, aby tuto iniciativu podporovaly a umožnily, aby byla snadno dostupná všem. Obzvláště vítám návrh na společná slyšení s Komisí a Parlamentem. Je nanejvýš důležité, aby se přímo volený Evropský parlament zájmy a záležitostmi občanů podrobně zabýval a sledoval je.
<SPEAKER ID="154" NAME="Ádám Kósa" LANGUAGE="HU">
Je velmi důležité, aby občané mohli co nejdříve zahájit iniciativu v souvislosti se záležitostmi, které jejich život nejvíce ovlivňují, daným způsobem a náležitou formou. Jak je známo, jsem předsedou jedné z nejdéle existujících sdružení pro osoby s postižením v Maďarsku, přes sto let staré maďarské Asociace neslyšících a nedoslýchavých. Na základě zkušeností, které jsem tam během své činnosti získal, se odvažuji už v tomto okamžiku říci, že práce pana Lamassoura a paní Gurmaiové bude mít konkrétní výsledky ve formě občanských iniciativ. S mimořádnou lítostí poukazuji na to, že iniciativa 'million4disability', která byla zahájena v roce 2007 skupinou 80 milionů lidí s postižením žijících v Evropské unii a která předložila 1,35 milionů autentických podpisů, zůstala neúspěšná. Takováto iniciativa by nyní měla odezvu i výsledky a já děkuji všem za jejich práci v této věci.
<SPEAKER ID="155" NAME="Sirpa Pietikäinen" AFFILIATION="PPE">
písemně. - (FI) Občanská iniciativa je vítaným obohacením aktivního občanství. Kromě toho, že bude skutečnou právní iniciativou, bude mít důležitou roli při podněcování politické debaty.
<P>
Rámec občanské iniciativy však ještě není jednoznačný. Evropská občanská iniciativa by měla být způsobem, jak usilovat o pozměňovací návrhy smluv o Evropské unii. Podle Lisabonské smlouvy má dokonce Komise pravomoc předkládat v této záležitosti návrhy. Proto by občanská iniciativa měla mít také schopnost iniciativy formulovat. Iniciativy bychom mohli spatřit například v oblasti sociálních věcí, ospravedlnění by snad mohlo být součástí Listiny základních práv Evropské unie. Diskuze o nutnosti změny smluv by tedy neměla skončit příliš zúženým výkladem občanské iniciativy: musí být flexibilnější a brát v úvahu veřejné stanovisko.
<SPEAKER ID="156" NAME="Cristian Dan Preda" LANGUAGE="RO">
Zavedení Evropské občanské iniciativy dokazuje, že přiblížení Evropské unie jejím občanům, což bylo jedním z hlavních cílů procesu přehodnocování smluv, jehož výsledkem bylo schválení Lisabonské smlouvy, je něčím víc než jen pouhým abstraktním pojmem. Evropská občanská iniciativa významně přispěje k tomu, aby se evropský politický systém stal demokratičtější, neboť vytváří přímé spojení mezi občany členských států a institucemi EU. Text parlamentu splňuje úkol poskytnout občanům jednoduchý, snadno dostupný nástroj, příležitost shromažďovat podpisy prostřednictvím internetu prokazuje schopnost přizpůsobit se realitě moderní společnosti. Iniciativa nabídne politickým stranám Evropy příležitost změnit se ze struktur, které sjednocují národní strany, v organizace, které mobilizují vůli občanů ve společných projektech. Avšak dopad Evropské občanské iniciativy je nutno měřit nejen v evropském, ale také v národním měřítku. Skutečnost, že od nynějška bude přinejmenším 24 750 rumunských občanů schopno spojit síly s dalšími občany minimálně ze čtvrtiny členských států, aby mohlo takové iniciativy navrhnout, nelze oddělit od další skutečnosti, kterou je to, že podle rumunské ústavy se požaduje, aby legislativní návrh na iniciativu v přísně národním měřítku předložilo minimálně 100 000 rumunských občanů.
<SPEAKER ID="157" NAME="Algirdas Saudargas" AFFILIATION="PPE">
písemně. - (LT) Mám velkou radost, že sotva rok poté, co vstoupila v platnost Lisabonská smlouva, bylo ve věci nařízení o občanské iniciativě dosaženo dohody. Toto nařízení je velkým úspěchem, který posílí principy demokracie v Evropské unii. Právo zahájit legislativní proces, které bylo poskytnuto milionu občanů, povzbudí zájem o politiku EU a účast v ní. Je velmi důležité, že se Parlamentu podařilo zjednodušit postupy pro předkládání a zřizování iniciativ. Iniciativa bude úspěšná jen tehdy, bude-li snadno uskutečnitelná a přístupná všem. Musí být jasná a srozumitelná a občané musejí mít možnost se jí účastnit a musí to chtít. Na druhé straně je také nutné zajistit transparentnost v organizaci a financování této iniciativy a iniciativa musí stále být vyjádřením samotných občanů spíše než politických či jiných skupin. Věřím, že konečné znění nařízení, o kterém dnes budeme hlasovat, napomůže zajištění této rovnováhy. Jedním z cílů Lisabonské smlouvy je přiblížit občany Evropě a občanská iniciativa nám toho pomůže dosáhnout tím, že tuto novou jedinečnou formu účasti občanů v politice vytvoří.
<SPEAKER ID="158" NAME="Olga Sehnalová" LANGUAGE="CS">
Nastavení podmínek pro fungování občanské iniciativy prošlo složitým procesem vyjednávání kompromisů a mnoha debatami jak na půdě Evropského parlamentu, tak s Komisí a Radou. Zapojen byl i neziskový sektor. V průběhu debat se vykrystalizovaly okruhy problémů, jako je zachování evropského rozměru iniciativy, transparentnost, způsob sběru podpisů a další procedurální otázky. Za nejdůležitější však považuji obecný přístup k občanské iniciativě. Máme-li k dispozici tento nový prvek, nesmíme se ho bát uvést do praxe a zavírat dveře otevřené debatě. Ano, budou tu i populistická a ožehavá témata, proto bude velmi důležitý proces registrace iniciativy před zahájením sběru podpisů, který bude posuzovat i soulad návrhů se základními hodnotami Evropské unie. Jako stínová zpravodajka Výboru pro kulturu a vzdělávání přijatý kompromis vítám, zejména pak snížení minimálního počtu zemí pro registraci iniciativy na jednu čtvrtinu i to, že Evropský parlament bude mít aktivní roli ve veřejném slyšení úspěšných iniciativ. Jsem samozřejmě toho názoru, že i volení zástupci by měli mít možnost se plnohodnotně podílet na jejich organizaci. Pevně věřím, že se evropská občanská iniciativa stane do budoucna projevem evropské občanské odpovědnosti.
