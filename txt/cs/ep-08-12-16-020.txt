<CHAPTER ID="020">
Obchody s cennými papíry a dohody o finančním zajištění (rozprava) 
<SPEAKER ID="507" NAME="Předsedající">
Dalším bodem je zpráva paní Kauppiové jménem Hospodářského a měnového výboru o návrhu směrnice Evropského parlamentu a Rady, kterou se mění směrnice 98/26/ES o neodvolatelnosti zúčtování v platebních systémech a v systémech vypořádání obchodů s cennými papíry a směrnice 2002/47/ES o dohodách o finančním zajištění, pokud jde o propojené systémy a úvěrové pohledávky - C6-0181/2008 -.
<SPEAKER ID="508" NAME="Piia-Noora Kauppi">
zpravodajka. - Pane předsedající, mám tu čest být zpravodajkou ve věci neodvolatelnosti zúčtování v platebních systémech a v systémech vypořádání obchodů s cennými papíry a směrnice o dohodách o finančním zajištění. Zítra Parlament opouštím - toto je má poslední legislativní zpráva pro Evropský parlament -, proto prosím přijměte mou upřímnou omluvu, pokud dnes večer budu trochu dojatá.
<P>
Toto téma není nejpolitičtější. Někdy je naše práce v Evropském parlamentu dost technická, avšak jsem si zcela jistá, že tato směrnice a celá tato právní úprava rovněž pomůže Evropě pokročit vpřed.
<P>
Cílem této právní úpravy je aktualizovat směrnice v souladu s nejnovějším vývojem trhu a regulace. Hlavní změnou, kterou přinesla směrnice o neodvolatelnosti zúčtování, je rozšíření ochrany směrnice na noční zúčtování a zúčtování mezi propojenými systémy; to je velmi důležité, protože počet propojení a potřeba interoperability v poslední době velmi vzrostly. Očekává se, že směrnice MIFID, k níž jsem také měla tu čest být zpravodajkou v této sněmovně, a kodex chování, pokud jde o zúčtovací a vypořádací systémy, se stanou operabilnějšími, a to znamená, že více potřebujeme koordinovat naše dohody o zúčtování a finančním zajištění.
<P>
Pokud jde o směrnici o finančním zajištění, je velmi důležité přijímat jako finanční zajištění úvěrové pohledávky. Evropský parlament chtěl rovněž rozšířit rozsah toho, co je přijímáno jako zajištění mezibankovních úvěrových pohledávek. Pro mě bylo přijatelné vyloučit úvěry pro mikropodniky a malé podniky, stejně jako spotřebitelské úvěry.
<P>
Vytvoření harmonizovaného právního rámce pro používání úvěrových pohledávek jako zajištění v přeshraničních transakcích pomůže zvýšit likviditu na trhu a zajistit řádné fungování systémů zúčtování na rychle se vyvíjejících trzích. Tyto nové směrnice rovněž zavádějí několik zjednodušení, vyjasnění a definic. Tato řešení významně přispějí k posílení nástrojů ke zvládání nestability na finančních trzích.
<P>
Mým cílem bylo dosáhnout kompromisu v prvním čtení, takže jsme po celou dobu jednali s Radou a Komisí. Jednala jsem také s ostatními politickými skupinami, zejména s paní Berèsovou a paní Starkevičiūtėovou, ve snaze dosáhnout kompromisu, který by mohl uspokojit všechny poslance. Jsem velmi ráda, že Hospodářský a měnový výbor tuto zprávu jednomyslně přijal.
<P>
Nakonec jsem také celkem spokojena s kompromisem, o kterém se bude hlasovat v průběhu dílčího zasedání tento týden. Jednání o většině otázek probíhala dobře a dohodli jsme se na základních rysech této právní úpravy. Některé otázky však byly také předmětem sporu a nepodařilo se mi prosadit všechny cíle.
<P>
Během jednání se mi nepodařilo získat podporu pro návrh výboru ECON na změnu definice systému, jež by umožnila, aby směrnice chránila systémy založené na právním aktu ECB, a umožnila by, aby Evropská centrální banka tyto systémy sama označovala. Jsem ráda, že Evropská komise během jednání prohlásila, že je v zásadě pro takový pozměňovací návrh a že pravděpodobně v blízké budoucnosti předloží návrh za tímto účelem.
<P>
Pokud jde o směrnici o finančním zajištění a informování, mohla jsem chtít, aby všechny členské státy již zrušily požadavky na informování, které podle mého názoru pouze posilují byrokracii a nepředstavují přínos ve smyslu jakéhokoli konkrétního cíle; jak jsem však zjistila, byla tato otázka pro některé členské státy velmi citlivá a jsem docela spokojená, že návrh obsahuje ustanovení o přezkumu.
<P>
Domnívám se, že po pěti letech bude možné přesvědčit členské státy, které toto předběžné informování požadují, k ukončení této zbytečné praxe. Jak jsem již uvedla, těší mě, že jsme byli schopni najít kompromis, na němž jsme se všichni dokázali shodnout. Doufám, že vy, mí kolegové, budete pro tuto právní úpravu ve čtvrtek hlasovat.
<P>
Nakonec bych ráda řekla, že bylo potěšením s vámi všemi během uplynulých let spolupracovat. Jedná se o mou dvacátou legislativní zprávu a bude má poslední. Tento Parlament, tato sněmovna a vy všichni mi budete chybět.
<SPEAKER ID="509" NAME="Předsedající">
Paní Kauppiová, ještě jednou vám děkujeme za vaši práci a přejeme vám do budoucna vše nejlepší.
<SPEAKER ID="510" NAME="Charlie McCreevy">
člen Komise. - Pane předsedající, rád bych poděkoval zpravodajům, paní Kauppiové z Hospodářského a měnového výboru a panu Sakalasovi z Výboru pro právní záležitosti, za jejich rychlou a velmi efektivní práci na této agendě.
<P>
Směrnice o neodvolatelnosti zúčtování a finančním zajištění fungují dobře a těší se na trhu široké podpoře. Nicméně mě těší, že jsme byli schopni dohodnout se za méně než osm měsíců na nezbytných úpravách tak, abychom tyto směrnice uvedli do plného souladu s nejnovějším vývojem regulace a trhu. To je důležité pro finanční stabilitu a zejména pro to, aby nadále řádně fungovaly systémy zúčtování, které jsou nyní více propojené a které si zároveň ponechaly svou vlastní identitu. Nebylo potřeba vytvářet supersystémy, a to v pozměňovacích návrzích jasné zaznívá.
<P>
Mé útvary začaly připravovat návrh Komise na počátku roku 2007, tedy dříve, než došlo k nynějším finančním problémům. Domnívám se však, že změny, jež jsme navrhli, jsou ospravedlnitelné výzvami, které tato problematická situace přinesla. Vytvoření harmonizovaného právního rámce pro používání úvěrových pohledávek jako zajištění v přeshraničních transakcích dále posílí likviditu na trhu, která je ve stávající situaci velice potřebná.
<P>
Očekáváme, že s jednoduššími pravidly budou úvěrové pohledávky v budoucnosti častěji využívány. Samozřejmě to závisí na poptávce na trhu po jiných formách zajištění. V prvních měsících finanční krize jsme však viděli, že poptávka po úvěrových pohledávkách roste, například ve srovnání s nechvalně známými cennými papíry zajištěnými aktivy. Vysvětlení je jednoduché: pokud nejsou úvěrové pohledávky spojené do balíku, což je případ sekuritizace, může poskytovatel zajištění posoudit jejich úvěruschopnost jednotlivě před tím, než se rozhodne, zda je přijme. Při hlasování o zprávě paní Kauppiové, jste žádáni o zjednodušení používání úvěrových pohledávek zrušením některých formálních požadavků.
<P>
Komise se zavazuje, že vám za pět let předloží zprávu o těchto změnách. Zejména prověříme, jak se osvědčilo zrušení registrační povinnosti či povinnosti informovat dlužníka o poskytnutí úvěrové pohledávky jakožto finančního zajištění, zejména v členských státech, které prozatím váhají a chtějí využít možnost neuplatňovat čl. 3 odst. 1 směrnice o finančním zajištění.
<P>
Dovolte mi využít této příležitosti, abych paní Kauppiové do budoucna popřál všechno dobré. Vím, že se vrací na velmi zajímavou pozici ve Finsku. Po dobu mé funkce komisaře s ní byla výjimečně dobrá spolupráce, byla velice ochotná a vždy činila maximum při plnění jakéhokoli úkolu, který jí byl Parlamentem přidělen. Vím, že bude ve své budoucí kariéře velmi úspěšná a přeji jí a její rodině všechno dobré.
<SPEAKER ID="511" NAME="Aloyzas Sakalas">
zpravodaj pro stanovisko Výboru pro právní záležitosti. - Pane předsedající, Výbor pro právní záležitosti mi svěřil vypracování stanoviska k hlavní zprávě paní Kauppiové v Hospodářském a měnovém výboru. Předložil jsem dva pozměňovací návrhy. Výbor pro právní záležitosti tento návrh stanoviska schválil a souhlasí s mnou předloženými pozměňovacími návrhy, že by Evropská centrální banka měla mít možnost označovat a oznamovat své vlastní systémy přímo, bez zásahu Německé spolkové banky nebo jiných vnitrostátních orgánů.
<P>
Vedli jsme třístranný dialog s odborníky z Evropské centrální banky, Rady a Evropské komise. Odborníci z Evropské centrální banky vydali prohlášení a vyjádřili svou silnou podporu pozměňovacím návrhům předloženým Výborem pro právní záležitosti. Rada měla naopak v pracovních skupinách problém najít kompromisní dohodu o jednom z předložených pozměňovacích návrhů, protože členské státy nesouhlasí s tím, aby bylo ECB přiznáno právo přímo označovat a oznamovat své vlastní systémy. Lituji, že tento předložený pozměňovací návrh nebyl Radou schválen, avšak věřím, že v budoucnu bude příležitost toto téma znovu nadnést.
<SPEAKER ID="513" NAME="Othmar Karas">
jménem skupiny PPE-DE. - (DE) Pane předsedající, pane komisaři, paní Kauppiová, dámy a pánové, dovolte mi - když teď mohu hovořit za svou skupinu - začít poděkováním paní Kauppiové jménem své skupiny, a to nejen za její obrovské odhodlání, ale především za její odborné znalosti a za její oddanost práci Parlamentu, a tím také za její ochotu ke kompromisům. U ní člověk vždy ví, jaký postoj zastává, a ví také, že komunikuje s ostatními. Vrací se na velmi zajímavou pozici, a co je důležitější, bude mít více času jako matka. Děkuji vám za dobrou spolupráci a přeji vám vše nejlepší.
<P>
V tomto přezkumu Evropská unie opět správně reaguje na krizi na finančních trzích. V jednotlivých členských státech existuje stále příliš mnoho rozdílů a harmonizace, k níž bylo přistoupeno, je krokem správným směrem. Krize na finančních trzích, jak je možné vidět z tohoto příkladu, je rovněž příležitostí pro komunikaci ze strany Evropské komise a pro trvalé zlepšování našeho evropského systému finančního trhu. Zcela jasně říkám, že zaručení dobře fungujícího systému zajištění je zejména na rychle se vyvíjejících trzích zásadní pro stabilitu finančních trhů a v době, jako je tato, je dokonce ještě důležitější.
<P>
Pro mě jsou důležité tři body. Zaprvé je to jednotný přístup zvolený v těchto zprávách. Zadruhé podporuji zjednodušení a usnadnění uplatňování obou směrnic. Zatřetí zohledním výsledky této zprávy a této směrnice ve své vlastní zprávě o směrnici o kapitálových požadavcích, aby tak přispěly ke komplexní zprávě a umožnily jednotný přístup.
<SPEAKER ID="514" NAME="Pervenche Berès">
jménem skupiny PSE. - (FR) Pane předsedající, pane komisaři, paní Kauppiová, dovolte mi prosím připojit se jménem Skupiny sociálních demokratů v Evropském parlamentu k pozitivním vyjádřením, která již byla učiněna. Je pravdou, že při jednání s vámi vždy víme, jak na tom jsme. Máte své názory, avšak přinejmenším při jednání s vámi je všechno velmi černobílé. Nakonec jsme přesně věděli, na čem jsme, a mohli jsme proto dosáhnout pokroku. Znovu jste prokázala svou schopnost spolupracovat se všemi. Podle mého názoru je to podstatná složka inteligence tohoto Parlamentu. V této specifické zprávě vám to umožnilo, jak jsme všichni chtěli od počátku, dosáhnout dohody v prvním čtení.
<P>
Podstatou této zprávy je otázka, v níž Komise bohužel zaostává. Jedná se o otázku post-tržní situace a my bychom byli rádi, kdyby Komise po schválení směrnice o trzích finančních nástrojů předložila významnější návrhy na organizaci, strukturu, dohled a regulaci trhu známého jako post-tržní.
<P>
Tato zpráva je velmi malý, velmi právní a velmi technický stavební kámen, který je sice užitečný, ale který nemůže zakrýt obrovské úkoly, které před námi stojí a k nimž stále očekáváme návrhy ze strany Komise. Výsledkem toho, co chtěla Komise zahájit vydýním kodexu chování, jsou velmi omezené. Nyní čekáme na vyhodnocení a jsme docela zklamáni, stejně jako mnoho tržních subjektů, které jasně vidí, že samoregulace v této oblasti nestačí.
<P>
Ve velmi konkrétním a přesném textu, který máme dnes před sebou, vyvstaly dva hlavní problémy. Prvním bylo rozhodnutí, zda by měly být Evropské centrální bance v rámci tohoto opatření přiznány zvláštní pravomoci. Domnívám se, že byly učiněny užitečné návrhy. Rada však nechtěla jít nad rámec stávající situace a my jsme díky své moudrosti a smyslu pro odpovědnost tento kompromis přijali. To vedlo k vyváženému návrhu, který je nyní na stole a který musíme vzít na vědomí.
<P>
Druhým důležitým prvkem bylo zajistit, aby způsob, jakým jsou systémy propojené, nevytvářel sám o sobě autonomní systémy. Ještě jednou opakuji, že postoj přijatý Parlamentem je rozumný a umožňuje zajistit toto propojení, aniž by mu však poskytoval autonomii, kterou jsme tímto textem nechtěli vytvořit.
<P>
Existuje samozřejmě stále mnoho otázek, jež je potřeba řešit, a já doufám, že Komise, která má na iniciativy v této oblasti monopol, bude konat své povinnosti.
<SPEAKER ID="515" NAME="Margarita Starkevičiūtė">
jménem skupiny ALDE. - (LT) Předložený dokument technicky pouze vypadá. Ve skutečnosti zajišťuje fungování bezpečného systému vypořádání obchodů s cennými papíry, který je důležitý pro mnoho lidí, kteří jsou účastníky penzijních fondů, systémů pojištění či systémů investování. Dokument paní zpravodajky je výborně připravený, stejně jako všechny její dokumenty. Jsem velmi potěšena, že jsem měla tu čest spolupracovat s ní při přípravě mnoha finančních dokumentů, a velmi lituji, že dnešek je jejím posledním dnem v Evropském parlamentu. My - skupina Aliance liberálů a demokratů pro Evropu - můžeme s tímto dokumentem souhlasit, neboť je v něm zohledněn náš postoj. A jaký je tento postoj? Zaprvé se domníváme, že je potřeba rozšířit společný trh Evropské unie v oblasti obchodování s cennými papíry, neboť je velmi roztříštěný. Nechceme však vytvářet monopol; proto se domníváme, že ve zprávě byly vytvořeny podmínky pro flexibilní formulaci dohody o spolupráci pro různé systémy a pro vytvoření nových propojení.
<P>
Pokud jde o dohody o finančním zajištění, považujeme za velmi důležité zjednodušit a vyjasnit postupy a usnadnit řešení majetkových sporů v případě platební neschopnosti a v dalších kritických případech a vyjasnit veškeré podmínky. Zdá se, že i tohoto cíle bylo dosaženo.
<P>
Stejně jako ostatní zpravodajové lituji, že nebylo možné vyřešit problém se systémy zajištění vytvořenými Evropskou centrální bankou. Chtěla bych apelovat na Komisi, aby co nejrychleji připravila kompromisní návrh v této oblasti, neboť Evropská centrální banka bude muset věnovat stále více pozornosti fungování těchto systémů a měla by být vyřešena otázka jejich údržby, což možná brání rozšíření této regulace na stávající systémy pod vlivem Evropské centrální banky.
<SPEAKER ID="516" NAME="Dragoş Florin David" AFFILIATION="PPE-DE">
(RO) Rád bych poblahopřál paní Kauppiové k její zprávě týkající se směrnice o dohodách o finančním zajištění, která obsahuje tři hlavní pozměňovací návrhy ke stávající směrnici. Jedná se o vynětí spotřebitelů a malých podniků z oblasti působnosti úvěrových smluv, o zavedení ustanovení o skončení platnosti za pět let, pokud jde o právo členských států požadovat informování či registraci, a v neposlední řadě o rozšíření oblasti působnosti směrnice navržením zahrnutí mezibankovních půjček jakožto způsobilého zajištění namísto původně navrhovaných půjček výlučně od centrální banky.
<P>
Domnívám se, že předložené pozměňovací návrhy jsou v souladu s evropskými předpisy v této oblasti, což je důvod, proč podporuji přijetí této zprávy. Rád bych na závěr poděkoval paní Kauppiové za veškerou tvrdou práci v Evropském parlamentu a přeji jí mnoho úspěchů v její budoucí kariéře. Děkuji vám.
<SPEAKER ID="517" NAME="Zuzana Roithová" AFFILIATION="PPE-DE">
(CS) Chci vám poděkovat, paní poslankyně, za práci, za profesionalitu a nasazení při vyjednávání kompromisu u návrhu této směrnice, která bezesporu přispěje ke stabilizaci finančního trhu. Blahopřeji paní poslankyni, že docílila dohody už v prvním čtení. Chci jí však také dnes poděkovat za její celou práci v Evropském parlamentu, nejen za její dvě desítky zpráv, mezi nimiž jsou takové, které kultivují chování v bankovním světě, např. právě onen zmíněný kodex. Ale Piia Kauppi se také profesionálně vymezila i při projednávání dalších mnoha zpráv. Velice jsem ocenila její postoj při našem společném boji proti patentovatelnosti softwaru v situaci, kdy Evropská unie nemá evropský patent. a bude nám chybět, až snad jednou budeme ten patent projednávat. Děkuji vám za spolupráci.
<SPEAKER ID="518" NAME="Charlie McCreevy">
člen Komise. - Pane předsedající, rád bych poděkoval všem za příspěvek k diskusi, a jak jsem již uvedl ve svém dřívějším prohlášení, tuto zprávu Parlamentu vítám z celého srdce.
<P>
Směrnice o neodvolatelnosti zúčtování a finančním zajištění jsou dvěma základními kameny v post-obchodním prostředí a není pochyb o tom, že nynější pozměňovací návrhy představují velmi podstatný pokrok.
<P>
Komise podporovaná ECB požaduje označování systémů přímo Komisí, avšak v současné době pro to není v Radě dostatečná podpora. V blízké budoucnosti se však k této otázce vrátíme a budeme se jí zabývat.
<P>
Přeji znovu vše nejlepší paní Kauppiové.
<SPEAKER ID="519" NAME="Piia-Noora Kauppi">
zpravodajka. - Pane předsedající, ráda bych poděkovala svým kolegům za jejich milá slova a také panu komisaři za mnohaletou spolupráci.
<P>
Ráda bych učinila několik politických poznámek, nejprve ke kodexu chování pro clearing a zúčtování. Nemyslím si, že je správný čas pro konečné zhodnocení přínosu kodexu. To je jedním z důvodů, proč někteří z účastníků trhu byli proti rozvoji propojenosti a interoperability. Říkají, že jsou problémy s neodvolatelností zúčtování a také s koordinací různých pravidel. Myslím si, že když nyní tuto směrnici přijmeme, bude pro účastníky trhu jednodušší přijmout propojenost a interoperabilitu s jejich systémy.
<P>
Druhá otázka se týká ECB. Myslím, že můžeme více spolupracovat s Komisí, zejména při vytváření společného přístupu Společenství k různým tématům. Již jsme dosáhli praktického rozvoje vedoucího k systémům Společenství a ECB vytváří systémy sítí, které nejsou provozovány podle práva žádného konkrétního členského státu. Bylo by hloupé tento praktický rozvoj nevyužít, když se pokoušíme aktualizovat evropské právní předpisy. Jsem tudíž velmi ráda, že se Komise bude touto problematikou zabývat. Možná nastane pravý čas pro začlenění těchto systémů vytvořených ECB do směrnice o neodvolatelnosti zúčtování během příštího volebního období Parlamentu.
<P>
Konečně, pokud jde o Haagskou úmluvu, viděli jsme, jak je obtížné dohodnout se na podrobnostech, pokud toho má být dosaženo prostřednictvím směrnice Evropského společenství. Je velmi důležité pokročit, pokud jde o Haagskou úmluvu a jednání o různých otázkách soukromého práva. Bylo velmi obtížné pokusit se o nalezení kompromisu v otázce data vstupu v platnost a data zrušení. Jsou to maličkosti, ale myslím, že Komise dosáhne pokroku i v otázkách důležitých, možná během příštího volebního období.
<SPEAKER ID="520" NAME="Předsedající">
Rozprava je ukončena.
<P>
Hlasování se bude konat ve čtvrtek.
