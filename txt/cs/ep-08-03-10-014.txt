<CHAPTER ID="014">
Plán práce
<SPEAKER ID="019" NAME="Předsedající">
Obdrželi jsme konečné znění návrhu programu tohoto dílčího zasedání, který navrhla konference předsedů na svém zasedání ve čtvrtek 6. března 2008, v souladu s články 130 a 131 jednacího řádu. Byly navrženy tyto změny:
<P>
Pondělí:
<P>
Beze změn.
<P>
Úterý:
<SPEAKER ID="020" NAME="Hannes Swoboda" AFFILIATION="PSE">
(DE) Vážený pane předsedající, chtěl bych vznést následující žádost. V úterý odpoledne se má konat rozprava o Lamfalussyho procesu. Slyšel jsem, že pan McCreevy se nebude moci této rozpravy zúčastnit. Musíme to akceptovat. Komise je kolegiální orgán a komisaři se mohou vzájemně zastupovat. Paní komisařky Fischerové Boelové si velmi vážím, ale nebylo by možné v tomto případě požádat pana Almuniu, který uvedený materiál lépe zná, aby zastupoval Komisi?
<P>
Pane předsedající, myslím, že jste již slyšel o tom, že pan komisař Frattini nebude od 14. března zastávat funkci komisaře. Uvědomujeme si určitý rozdíl mezi případem panem Frattiniho a pana Louse Michela, který ukončil výkon své funkce ke dni, kdy se stal kandidátem ve volbách. Pane předsedající, možná byste mohl požádat Komisi o informaci, proč byl postup v těchto dvou případech odlišný, a o vysvětlení, proč v prvním případě komisař ukončil výkon své funkce ke dni, kdy se stal kandidátem ve volbách, zatímco v druhém případě se komisař vzdal úřadu až přibližně týden před svou nominací? Toto je žádost, kterou vznáším jménem své skupiny.
<SPEAKER ID="021" NAME="Předsedající">
. - Co se týče první žádosti, domnívám se, že proti účasti pana Almunii v uvedené rozpravě nejsou námitky. Pokud jde o druhou žádost, budeme ji zkoumat.
<P>
Středa:
<P>
Beze změn.
<P>
Čtvrtek
<P>
Obdrželi jsme několik žádostí v souvislosti s rozpravami o případech porušování lidských práv.
<P>
Skupina PPE-DE navrhuje, aby byl druhý bod programu týkající se Afgánistánu nahrazen novým bodem pod názvem "Zatýkání demonstrantů po prezidentských volbách v Rusku."
<SPEAKER ID="022" NAME="Bernd Posselt" AFFILIATION="PPE-DE">
(DE) Vážený pane předsedající, nejde o rozpravu o volbách v Rusku jako takových, ale o to, že ruské jednotky zvláštního nasazení OMON, v bezprostřední návaznosti na volby, potlačily demonstrace a zatkly přitom 50 lidí, z nichž většina je stále ve vězení. Byl to brutální akt agrese, který podle našeho názoru vyžaduje okamžitou reakci ze strany Parlamentu.
<SPEAKER ID="023" NAME="Martin Schulz" AFFILIATION="PSE">
(DE) Vážený pane předsedající, diskutovali jsem o této otázce na čtvrtečním zasedání konference předsedů. Myslím, že nemá smysl diskutovat o této otázce odděleně od souvislostí. Během nadcházejících příprav summitu EU-Rusko budeme mít příležitost diskutovat o celkovém stavu vztahů mezi Evropskou unií a Ruskem. Uvedená otázka by mohla být do této rozpravy zahrnuta. V této souvislosti zároveň doporučujeme, abychom se této otázce nevěnovali ve čtvrtek odpoledne, kdy má být přítomno pouze 25 poslanců, ale v rámci hlavní rozpravy, jejíž uskutečnění již plánujeme.
<P>
V nejbližších dnech Rusko navštíví parlamentní delegace. Měli bychom počkat na návrat této delegace a na zprávy, které přiveze.
<P>
(Parlament žádost schválil.)
<SPEAKER ID="025" NAME="Francis Wurtz" AFFILIATION="GUE/NGL">
(FR) Vážený pane předsedající, to, co se právě stalo, a co rozesmálo některé kolegy, je ve skutečnosti velmi vážná věc. Pan Daul, třiadvacetiletý mladík, byl odsouzen k smrti za to, že si v Afghánistánu stáhl z internetu článek o právech žen v islámu; v zemi, která má blízké vztahy s Evropskou unií, v zemi, kterou chrání naši vojáci, a která má novou ústavu formálně deklarující ochranu základních lidských práv a svobody projevu. Jednohlasně jste převzali odpovědnost, a doufám, že toho nebudete hořce litovat.
<P>
(potlesk)
<SPEAKER ID="026" NAME="Předsedající">
. - Pane Wurtzi, dovolte mi vznést následující návrh. V této záležitosti jsem již napsal dopis afghánskému prezidentovi a pokud budete souhlasit, zopakuji tento krok nejen svým jménem, ale jménem celého Parlamentu. Mohu předpokládat, že se na tomto postupu všichni shodneme? Pokud ano, navrhuji, abychom se dál touto záležitostí nezabývali, a pan Cohn-Bendit a já společně podnikneme kroky v této věci jménem nás všech.
<P>
Skutečně bych se rád vyhnul rozpravě o tomto bodu. Pokud si přeje promluvit pan Schulz, pak má pan Cohn-Bendit právo vystoupit první.
<P>
Přeje si pan Cohn-Bendit vystoupit? Toto je správný postup, nehodlám nikomu poskytovat preferenční zacházení.
<P>
Pan Cohn-Bendit si nepřeje vystoupit. A co pan Schulz?
<SPEAKER ID="027" NAME="Martin Schulz" AFFILIATION="PSE">
(DE) Vážený pane předsedající, nechci vystoupit s prohlášením. Chtěl bych jen říci, že plně sdílím názor pana Francise Wurtze. Rozhodnutí, které minulý čtvrtek učinila Konference předsedů, se opíralo mimo jiné o důvody, které právě vysvětlil. Mohl bych vás požádat, abyste nám umožnil přidat tento bod do čtvrtečního programu?
<SPEAKER ID="028" NAME="Předsedající">
. - Máme tu již další návrhy na zařazení do programu. Protože jsem právě udělil výjimku panu Schulzovi, musím umožnit další vystoupení panu Posseltovi, ale žádám vás, aby se tato rozprava dále neprotahovala.
<SPEAKER ID="029" NAME="Bernd Posselt" AFFILIATION="PPE-DE">
(DE) Vážený pane předsedající, rád bych podpořil prohlášení pánů Schulze a Wurtze. Našim cílem nebylo odstranit z pořadu jednání sněmovny jiný bod rozpravy, ale zařadit do programu zasedání diskusi o Rusku.
<P>
Vyzývám předsedy dvou hlavních skupin, abychom se vrátili ke starému postupu, podle něhož jsme mohli zabývat pěti tématy. Omezení na tři body jednání bylo chybou, která je příčinou těchto těžkostí.
<SPEAKER ID="030" NAME="Předsedající">
. - Musím informovat ty poslance, kteří ještě nevědí, o společném požadavku skupin ALDE a GUE na zařazení nového bodu jednání, týkajícího se případu Íránce Mehdiho Kazemiho. Jsem přesvědčený, že tato záležitost je stejně naléhavá.
<P>
Skupina PPE-DE rovněž požaduje zařazení případu arcibiskupa Paulosa Faraje Rahha na pořad jednání.
<P>
Musím vás informovat o problematice formálních žádostí. Nyní můžeme znovu hlasovat o tom, zda bude afghánský případ zařazen na pořad jednání, ale bude-li tato žádost schválena, bude v každém případě znemožněno hlasování o ostatních dvou tématech. Považuji za důležité vás o tom informovat.
<SPEAKER ID="031" NAME="Bernd Posselt" AFFILIATION="PPE-DE">
(DE) Vážený pane předsedající, pan Schulz požadoval, aby tato otázka byla zařazena na pořad jednání jako zvláštní bod. Pokud to není možné, pak je mi líto, ale budeme nuceni hlasovat proti. Rádi bychom na pořad jednání zařadili problém íránského biskupa a zároveň podpořili návrh pana Schulze. Konec konců, takto to pan Schulz sám navrhoval.
<SPEAKER ID="032" NAME="Předsedající">
. - Na pořadu jednání už máme dva body. Ještě jeden tedy můžeme zařadit. Může to být tento návrh, nebo některý z dalších dvou požadovaných návrhů. Odsouhlasili jsme dva body a další tři žádosti máme na stole. Podle jednacího řádu můžeme na pořad jednání zařadit jen tři body. To znamená, že si musíme vybrat mezi případem z Afghánistánu, íránským případem nebo arcibiskupem. Toto pravidlo je pro nás závazné.
<P>
Proto jsem se vás ptal, zda všichni souhlasíte s postupem, že nejdříve budeme hlasovat o afghánském případu. Pokud tuto žádost schválí většina, zbývající dvě nebudou brány v potaz. Jsem povinen vás náležitě informovat o procedurálních důsledcích.
<SPEAKER ID="033" NAME="Graham Watson" AFFILIATION="ALDE">
Vážený pane předsedající, postrádám logiku v upřednostňování jednoho bodu před ostatními, protože se jedná o tři různé případy, z nichž každý má svou důležitost. Má skupina, spolu se skupinou GUE/NGL navrhla, aby se konala rozprava o případu íránského homosexuála ve smrtelném ohrožení, a já bych rád našel způsob, jakým bychom se tímto případem mohli zabývat.
<P>
Obávám se, že tato situace je důsledkem chybějící koordinace a neuváženého jednání jednotlivých skupin. V případě Ruska jsme na konferenci předsedů minulý týden učinili jasné rozhodnutí. Pokud spoluprací, které je podle mého názoru mezi skupinami PPE-DE a PSE dostatek, nedokážeme tento problém vyřešit, aniž bychom se neocitli v takto zamotané situaci, bude asi nutné, aby se obě skupiny nad tímto problémem zamyslely. Myslím, pane předsedající, že byste měl nalézt spravedlivý způsob, jak se zabývat všemi třemi otázkami najednou.
<SPEAKER ID="034" NAME="Předsedající">
. - Je to skutečně obtížné, protože na pořadu jednání můžeme mít pouze tři body rozpravy. Možná bychom ale mohli považovat afghánský a íránský případ za jeden problém "jednotlivců, kteří se nacházejí v ohrožení života." Tímto způsobem by zůstal nepokrytý jen jeden případ, konkrétně případ arcibiskupa, který bychom mohli projednat jako další bod. Myslím, že tento postup by byl rozumný.
<SPEAKER ID="035" NAME="Hannes Swoboda" AFFILIATION="PSE">
(DE) Vážený pane předsedající, uděláme výjimku a podpoříme tento návrh. Dovolte mi jen říci panu Posseltovi, že v žádosti jeho skupiny bylo doslovně uvedeno "namísto Afghánistánu." Namísto snahy vymanit se z této nepříjemné situace by bylo lepší zvážit důsledky vašich žádostí dříve, než je předložíte. V tomto případě ale, pane předsedající, můžeme podpořit vámi navrhovaný kompromis.
<SPEAKER ID="036" NAME="Předsedající">
. - Nevidím v tom rozpor, a v případě arcibiskupa můžeme zvolit postup přes předsedu Parlamentu, který tomuto případu také věnuje náležitý prostor a pozornost, aniž bychom museli tuto záležitost zařazovat jako bod jednání v tematické a naléhavé rozpravě.
<P>
(Parlament schválil návrh předsedajícího.)
<P>
(Plán práce byl tedy stanoven.)
