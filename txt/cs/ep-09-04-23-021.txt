<CHAPTER ID="021">
Harmonizované podmínky pro uvádění stavebních výrobků na trh (rozprava) 
<SPEAKER ID="494" NAME="Předsedající">
Dalším bodem je zpráva paní Nerisové jménem Výboru pro vnitřní trh a ochranu spotřebitelů o návrhu nařízení Evropského parlamentu a Rady, kterým se stanoví harmonizované podmínky pro uvádění stavebních výrobků na trh - C6-0203/2008 -.
<SPEAKER ID="495" NAME="Catherine Neris" LANGUAGE="FR">
Pane předsedající, pane komisaři, dány a pánové, dnes večer přistupujeme k ukončení první fáze práce na zkoumání návrhu Komise na podmínky pro uvádění stavebních výrobků na trh.
<P>
Chci v této souvislosti poděkovat panu komisaři za jeho technickou podporu a rovněž děkuji všem stínovým zpravodajům za jejich přístupnost a ochotu zapojit se do dialogu, který nám umožnil postupně se dopracovat ke shodným stanoviskům a dosáhnout dohody o hlavních aspektech této záležitosti.
<P>
Je sice pravda, že plně podporujeme cíle reformy, která má zlepšit fungování trhu, potvrdit důvěryhodnost značky CE a zjednodušit systém, a sdílíme nesporný zájem na tom, abychom měli společný technický jazyk, nicméně naprostá většina členů Výboru pro vnitřní trh a ochranu spotřebitelů chtěla vyjádřit své pochybnosti.
<P>
Tyto pochybnosti je možné vysvětlit v první řadě naším jednomyslným přáním vyvarovat se zjednodušujících a uvolňujících postupů a držet na uzdě kontrolu výrobků a prohlášení o vlastnostech.
<P>
Vycházejí také ze stanoviska Komise, která se podle našeho názoru zdá být spokojená se situací, kdy jsou kritéria posouzení výrobku zčásti ponechána na členských státech, takže skutečný význam značky CE závisí na zemi, v níž jsou výrobky uvedeny na trh, a to má dopad na její důvěryhodnost.
<P>
Naše výhrady jsou založeny na skutečnosti, že v době, kdy chceme přivést Evropu na cestu k zelenému hospodářství, se navržené znění nezabývá ani vlivem výrobků na spotřebu energie, ani jejich částečnou škodlivostí pro uživatele.
<P>
Jako reakci na tyto obavy Výbor pro vnitřní trh a ochranu spotřebitelů navrhl řadu změn. Já se osobně zmíním o pěti z nich.
<P>
Především navrhujeme zachování povinnosti, aby výrobky uvedené na trh měly značku CE, a bylo tak zaručeno, že vše, co bylo v Evropě prodáno, prošlo odpovídajícími kontrolními postupy.
<P>
Tento požadavek nesmí přispět ke vzniku dalšího zatížení pro nejslabší společnosti a znevýhodnit tak jejich činnost. To je důvod, proč jsme obhajovali zachování zjednodušených postupů pro mikropodniky a proč jsme navrhli opatření týkající se osvobození drobných řemeslníků od povinného označování značkou CE.
<P>
Druhý bod se týká zjednodušených postupů, které usnadní přístup k značce CE. My jsme se nicméně rozhodli vyhradit možnost těchto postupů výrobcům stavebních výrobků, nikoli jejich dovozcům. Tento přístup, který má zlepšit dohled nad trhem, nám umožní zabránit v dovozu výrobků nízké jakosti pochybnými dovozními společnostmi.
<P>
Třetí významnou změnou je zavedení minimální harmonizace kritérií pro posuzování stavebních výrobků v Evropě. To má zajistit, aby měla značka CE stejný význam v kterékoli zemi, v níž je výrobek uveden na trh.
<P>
Ve skutečnosti bychom byli rádi, aby pokud možno byly požadavky uplatňované při posouzení výrobku v Evropě ve všech členských státech stejné. Za tím účelem jsme také navrhli možnost zavedení nových kritérií posuzování, která nejsou jen čistě technická, ale mohou být použita také na hodnocení vlivu na témata obecného zájmu, jako jsou environmentální, bezpečnostní a zdravotní rizika.
<P>
Ze stejného důvodu - a to je čtvrtý bod - jsme pomohli významně zlepšit informace pro uživatele, které výrobci poskytují v prohlášení o vlastnostech. Výrobci budou zejména muset oznámit veškeré škodlivé látky, uváděné napříště v přiloženém seznamu, který bude obsahovat rovněž látky zmíněné ve směrnici REACH.
<P>
Jako poslední bod uvedu, že se členové Výboru pro vnitřní trh a ochranu spotřebitelů pokusili zavést větší transparentnost certifikačních podmínek pro stavební výrobky, větší transparentnost role společností v certifikačním procesu a větší transparentnost také v objasňování podmínek pro přístup k použití značky CE, s jasným rozlišením přístupových cest pro výrobky, na které se vztahuje harmonizovaná norma, od cesty vyhrazené pro výrobky, na které se nevztahuje a které jsou často označovány jako inovativní výrobky.
<P>
Tato práce spěje fakticky ke svému konci, nebylo však dosaženo stadia, kterého jsme dosáhnout chtěli. Obtíže, kterým čelila Rada při formulování stanoviska, vedly k tomu, že jsme se nemohli dohodnout, navzdory dobré spolupráci s francouzským a českým předsednictvím.
<P>
Dnes toho lituji, i když jsem si vědoma, že čas navíc, který je nám přidělen, by nám mohl umožnit, abychom v druhém čtení dosáhli daleko většího konsensu a především abychom vedli smysluplnější diskusi, v níž budou vyslovena stanoviska k této oblasti.
<SPEAKER ID="496" NAME="Günter Verheugen">
místopředseda Evropské komise. - (DE) Pane předsedající, vážení poslanci, chtěl bych poděkovat zpravodajce, paní Nerisové, za její úsilí při práci na tak komplexním a technicky složitém návrhu. Je to legislativní proces, který před nás všechny postavil velké výzvy , musí nám však být jasné, že zde hovoříme o budoucnosti mimořádně důležitého odvětví.
<P>
Samotné stavební výrobky už teď tvoří 3 % výrobků pocházejících z vnitřního trhu, a když zahrneme stavební činnost, odvětví stavebnictví se na celkovém hospodářském výkonu Evropské unie podílí 10 %. Je proto naprosto zřejmé, že úsilí o zvýšení konkurenceschopnosti tohoto odvětví - zvláště za současné krize - je mimořádně důležité.
<P>
Tímto návrhem jsme usilovali o vytvoření pevného základu pro posílení vnitřního trhu stavebních výrobků. Jen tímto způsobem zajistíme nezbytný růst a pracovní místa po oživení hospodářství. K dosažení tohoto cíle musí být stávající směrnice o stavebních výrobcích uvedena do souladu se zásadami lepší tvorby právních předpisů.
<P>
Já teď vyložím, čeho se snažíme dosáhnout. Chtěli jsme vyjasnit základní koncepty a používání značky CE, zjednodušit postupy s cílem snížit náklady pro podniky, zvláště pro podniky malé a střední, a zvýšit důvěryhodnost celého systému.
<P>
Podle mého názoru šlo o to zabránit dalšímu zbytečnému zatížení podniků, zejména těch nejmenších společností. Proto si myslím, že je důležité, aby nebyly zaváděny žádné nové administrativní nebo posuzovací postupy, což má zásadní význam především pro nejmenší místní společnosti.
<P>
V souladu se zásadami iniciativy Small Business Act, které se, jak bych chtěl zdůraznit, nedávno dostalo mimořádně vřelého uvítání v této sněmovně, nabízí návrh Komise zjednodušené postupy pro mikropodniky, pokud jde o výrobky, které nevyvolávají žádné vážné bezpečnostní obavy. Nechci, aby se tento přístup změnil - je jedním z klíčových bodů návrhu. Je tomu tak proto, že v praxi se to týká řady skupin stavebních výrobků - jako jsou okna, vnitřní dveře a podlahy - u kterých je existence velmi malých výrobců mimořádně důležitá pro fungování trhu a je v zájmu spotřebitelů. Potenciál těchto malých výrobců musí být efektivně využit ve prospěch evropského stavebního průmyslu.
<P>
Nesdílím názor, že je nezbytné stanovit povinnost vydávat prohlášení o nebezpečných látkách, které jde za hranice pravidel, jež jsme už zavedli v rámci směrnice REACH. Se vší vážností vás ujišťuji, že pravidla stanovená v rámci směrnice REACH se vztahují na všechno - že není nic dalšího, co bychom potřebovali pro odvětví stavebnictví udělat - že všechny obavy, které jsem vyslechl, jsou komplexně řešeny směrnicí REACH. Opravdu bych rád věděl, jaký smysl by měl komplexní, integrovaný právní předpis o chemikáliích, kdybychom se měli pustit do navrhování nových a odchylujících se předpisů pro jednotlivé výrobky. Komise by žádným způsobem takový záměr nepodpořila.
<P>
Na závěr se budu zabývat značkou CE a zákazem národního značení. Dovolte, abych se k tomu vyjádřil zcela jasně: kde je národní značení předepsáno, přidává další požadavky na zkoušení stavebních výrobků nad rozsah ustanovení harmonizovaných evropských norem, nepřináší však vůbec žádnou přidanou hodnotu z hlediska obsahu. Vše, co tedy přidává, znamená další byrokracii a více práce pro dotčené podniky. To je zcela proti hlavnímu cíli návrhu.
<P>
Situace v odvětví stavebnictví se liší od situace v tradičních oblastech, pokud jde o to, co bylo označeno za náš "nový přístup k tvorbě právních předpisů", který byl nedávno uplatněn u souboru opatření týkajících se vnitřního trhu. Nemůžeme jednoduše řešení přijatá v jiných oblastech "nového přístupu k tvorbě právních předpisů" kopírovat ve stavebním průmyslu, protože ten má jinou strukturu a pracuje se zcela jinými materiály.
<P>
Z pochopitelných důvodů jsem se nezabýval každým pozměňovacím návrhem. Ke zbývajícím pozměňovacím návrhům sdělíme personálu parlamentu stanovisko Komise písemně.
<P>
Návrh nařízení o stavebních výrobcích je podle mého názoru velmi významný návrh. Považuji dnešní rozpravu za důležitou a sdílím názor zpravodajky, že s trochou času navíc budeme mít ještě dobrou šanci, že dosáhneme společného výsledku a dospějeme ke správnému kompromisu.
<SPEAKER ID="497" NAME="Den Dover">
zpravodaj stanoviska Výboru pro průmysl, výzkum a energetiku. - Pane předsedající, snad bych mohl říci, že pan komisař projevil dobré pochopení pro stavební průmysl. Vše, co bych dále řekl, je, že toto odvětví reprezentuje značný podíl celkového HDP, něco kolem 12 nebo 13 %, a v odvětví materiálů řekněme 4 nebo 5 %, takže se jedná o velmi důležité odvětví.
<P>
Vzděláním jsem stavební inženýr a je pro mne ctí tlumočit stanovisko jménem Výboru pro průmysl, výzkum a energetiku. Byl jsem nadšen, že nakonec získalo námi předložené stanovisko celkovou, jednomyslnou podporu. Zaměřili jsme se více na technické záležitosti než na tržní, protože dnes večer diskutujeme především o problematice vnitřního trhu.
<P>
Stavební průmysl potřebuje nařízení po 20 letech, kdy byla směrnice zavedena. Chtěl bych zdůraznit potřebu širšího označování značkou CE, která je zcela nezbytná. Nechceme žádné další národní normy a já doufám, že celý tento proces bude v budoucnu úspěšný. Je to velmi důležité opatření ve velmi důležitém průmyslovém odvětví.
<SPEAKER ID="498" NAME="Zita Pleštinská">
jménem skupiny PPE-DE. - (SK) V současnosti existuje mnoho rozdílů ve vnitrostátních požadavcích na stavební výrobky a jejich instalaci v budovách.
<P>
Protože stavebnictví je jedním z odvětví, v nichž je zásada vzájemného uznávání nejčastěji porušována, vítám návrh nařízení o uvádění stavebních výrobků na trh. Je to komplexní právní předpis, jehož záměrem je aktualizovat 20 let starou směrnici o stavebních výrobcích a několik nařízení. Nařízení zavádí změny v požadavcích na prohlášení o shodě, uvádí v soulad právní terminologii a vymezuje výjimky pro malé a střední podniky. Podle mých informací mají výrobci stavebních materiálů velký zájem o značku CE. Měla by navíc značně zjednodušit administrativu vývozcům a dovozcům a má také svou hodnotu z tržního hlediska.
<P>
Výrobci vápna, cementu a cihel už například využívají výhod značky CE. V odvětví stavebnictví značka CE nenaznačuje bezpečnost a národní značky neznamenají pro uživatele přidanou hodnotu. Místo toho představují překážku na vnitřním trhu. Národní značky nesignalizují, že by byly testovány další vlastnosti výrobku, ani neříkají nic o jakosti stavebního výrobku. Přesto musí výrobci často platit za zkoušky a za právo označit své výrobky národními značkami.
<P>
Nemám nic proti dobrovolnému označování, jehož účelem je zkoušení kvalitativních vlastností výrobků, jako například v případě ekodesignu. Pevně věřím, že naším cílem musí být posílení významu značky CE a povinnost tuto značku používat. Pane komisaři Verheugene, oceňuji váš názor na používání národních značek u stavebních výrobků, avšak jako stínová zpravodajka podporuji původní návrh Komise.
<P>
Harmonizované normy jsou účinnějším a vhodnějším nástrojem výrobců pro uplatnění na trhu stavebních výrobků a jsem proto hrdá na to, že jsem zde na půdě Evropského parlamentu navrhla rámec pro financování evropských norem. Chtěla bych poděkovat zpravodajkám paní Nerisové, paní Fourtouové a paní Rühleové a jejich týmu za vynikající spolupráci, a také svým kolegům, Denovi Doverovi, Malcolmu Harbourovi, Andreasi Schwabovi a Tereze Pinto de Rezendeové za velký kus práce. Poděkování bych chtěla rovněž vyjádřit kolegům z Komise a českého předsednictví za jejich vstřícný a konstruktivní přístup. Přeji tomuto právnímu předpisu hodně úspěchů.
<SPEAKER ID="499" NAME="Jan Cremers">
jménem skupiny PSE. - (NL) Tvorba výrobkových norem není jen technickou záležitostí. Před dvaceti roky jsem byl zapojen do tvorby první normy ve zcela jiné oblasti, konkrétně ve stavebnictví. Musím říci, že jsem potěšen výsledkem, kterého paní Nerisová dosáhla.
<P>
Vlastnosti stavebního výrobku by totiž měly být posuzovány nejen podle jeho technických parametrů a základních vlastností, ale také podle zdravotních a bezpečnostních aspektů jeho používání po celou dobu životního cyklu. Naše skupina proto pilně pracovala na zahrnutí ustanovení, která budou přínosem pro bezpečnost a zabezpečení zaměstnanců a uživatelů i pro životní prostředí. Děkuji zpravodajům za jejich podporu v tomto ohledu.
<P>
Naše skupina je toho názoru, že veškeré informace, které jsou známy výrobci, by měly být zahrnuty do prohlášení o vlastnostech, včetně informací o nebezpečných látkách. Členské státy by měly zajistit správné používání právního předpisu a stanovit sankce za jeho porušení, včetně trestních sankcí v případě vážného porušení.
<P>
Pane předsedající, co se týče harmonizace výrobků, je příliš často používán argument, že jde o technickou záležitost, kterou není možné narušit sociálními opatřeními. Jsem rád, že jsme byli v tomto případě schopni tomuto argumentu se ubránit a doufám, že jednání budeme moci zítra uzavřít.
<SPEAKER ID="500" NAME="Janelly Fourtou" LANGUAGE="FR">
Pane předsedající, pane komisaři, dámy a pánové, nejdříve chci blahopřát paní Nerisové za práci, kterou vykonala na řešení technického problému, který je pro nás, protože nejsme odborníky, zvlášť obtížný.
<P>
Cílem nařízení navrženého Komisi je vytvoření harmonizovaného legislativního rámce, a to se zachováním pružnosti a snížením administrativních operací a nákladů. Nevím, zda se nám ve všech případech podařilo tyto podmínky splnit, přinejmenším jsme se však pokusili spolu se zpravodajkou a dalšími stínovými zpravodaji ulehčit práci pro druhé čtení, protože Rada nebyla schopna dospět ke společnému stanovisku.
<P>
Nepůjdu do podrobností, ale využiji zbývající čas k popisu stanoviska skupiny Aliance liberálů a demokratů pro Evropu k značce CE, která představuje jeden ze základních bodů této zprávy. V této záležitosti je skupina ALDE v plné shodě s Komisí a byla vždy proti rozšiřování národních značek.
<P>
Budeme proto hlasovat ve prospěch výhradního užívání značky CE, zjednodušení postupů pro získání této značky a usnadnění situace pro mikropodniky.
<SPEAKER ID="501" NAME="Andreas Schwab" AFFILIATION="PPE-DE">
(DE) Pane předsedající, pane komisaři, dámy a pánové, také já bych se chtěl rozhodně připojit k poděkování zpravodajce, stínovým zpravodajům a především paní Pleštinské a chtěl bych pokračovat tam, kde paní Fourtouvá skončila.
<P>
Před rokem jsme se nakonec dohodli na souboru opatření o zboží a museli jsme v té době řešit obtížnou problematiku značky CE. Pane komisaři Verheugene, rozhodnutí Skupiny sociálních demokratů v Evropském parlamentu, tj. přetáhnout kompromis tehdy dohodnutý do této směrnice, má rovněž co do činění se skutečností, že studie, kterou jste zadal, nebyla možná účinně vysvětlena ve všech částech této sněmovny. Máte zde jasnou příležitost, pane komisaři, prosadit, aby Skupina sociálních demokratů neignorovala výsledky studie. Snad by to mohlo být více uznáno při zítřejším hlasování, protože konkrétně značka CE v této směrnici - na rozdíl od souboru opatření o zboží - nesouvisí s informacemi důležitými pro spotřebitele, ale výhradně s vlastnostmi výrobků, které v každém případě slouží opravdu jinému účelu.
<P>
Za druhé, nařízení o stavebních výrobcích s velkým úspěchem pomohlo urychlit dotvoření vnitřního trhu, protože na jedné straně jsme byli schopni úspěšně dosáhnout v mnoha oblastech zjednodušení předpisů pro malé a střední podniky a na druhé straně jsme zavedli úlevy pro mikropodniky, vyhlášené v iniciativě Small Business Act, jež jsme výslovně a často na různých místech požadovali.
<P>
Zcela souhlasím s připomínkami, které byly vzneseny k národním normalizačním institutům. V této oblasti potřebujeme daleko silnější evropský vnitřní trh. Španělský výrobce musí mít možnost získat schválení výrobku pro Německo nebo Švédsko od normalizačního institutu ve Španělsku, místo toho, aby se musel spoléhat výlučně na proces schvalování jednotlivých národních institutů, proces, který připomíná provlékání nitě uchem jehly.
<P>
Dále, pane komisaři, vřele vítám, co jste řekl v souvislosti s regulací chemikálií. Dalo nám hodně práce dosáhnout přijetí směrnice REACH a neměli bychom k ní přidávat nové předpisy na základě každého nového legislativního návrhu, který se týká materiálů s tou či onou chemickou souvislostí.
<P>
Je tu pár otázek, kterými se budeme muset zabývat, při druhém čtení. První je otázka předpisů upravujících tvrzení o výrobku. Řekl bych, že musí být důkladnější, aby si uživatelé udělali opravdu uspokojivou představu. Musíme také zabránit opakujícím se předpisům. Příloha 6 jde podle mého soudu příliš daleko. Směrnice o nízkém napětí a směrnice o strojních zařízeních už mnohé otázky tohoto druhu pokrývají. Musíme pečlivě přezkoumat, zda by v tomto případě měly být přijímány předpisy typu lex specialis. Ke zbývajícím záležitostem předložila paní Nerisová v podstatě pevný základ pro hlasování v prvním čtení.
<SPEAKER ID="502" NAME="Günter Verheugen">
místopředseda Evropské komise. - (DE) Pane předsedající, děkuji, že jste mi opět udělil slovo, ale nepotřebuji to. Vše, bych ještě chtěl říci, je poděkovat vám všem za tuto konstruktivní a užitečnou rozpravu.
<SPEAKER ID="503" NAME="Catherine Neris" LANGUAGE="FR">
Pane předsedající, děkuji vám, pane komisaři, děkuji vám, dámy a pánové, za váš významný příspěvek k této práci.
<P>
Uvedu jen jednu poznámku: já jsem skutečně vzala do úvahy vše, co bylo řečeno, protože myslím, že tato práce by měla pokračovat. Pokud jde o nás, pro toto odvětví je důležité, aby bylo poněkud více strukturováno v rámci Společenství, avšak především, pokud jde o normu, kterou bychom si přáli mít trochu více obsažnější ve vztahu ke značce CE, aby byla daleko více sladěná. V tomto ohledu je naším hlavním přáním další evropská integrace na cestě k lepší Evropě a vlastně další integrace těchto citlivých odvětví, protože si uvědomujeme, že jsou jádrem našich hospodářství a také nástrojem jejich oživení. Je rovněž potřeba pustit se do realizace všech těch námětů, o kterých jsme hovořili.
<P>
Poslední věc, o které bych se chtěla zmínit, se týká ve skutečnosti toho, co pan Schwab řekl o všech studiích. Samozřejmě vezmeme v úvahu studie, které byly vypracovány, nejen abychom si potvrdili, co jsme udělali, ale také kvůli případnému přehodnocení, jež se ukáže být nezbytné. Věřím, že pro nás je nanejvýš důležité, abychom v tomto odvětví spolupracovali a my to uděláme.
<P>
Děkuji vám, pane komisaři, za tuto plodnou výměnu názorů, a v každém případě doufám, že v druhém čtení bude toto znění sladěné a upravené zejména podle potřeb našich společností.
<SPEAKER ID="504" NAME="Předsedající">
Rozprava je ukončena.
<P>
Hlasování se bude konat zítra ve 12 hodin.
