<CHAPTER ID="011">
Doba vyhrazená pro otázky (otázky Radě)
<SPEAKER ID="329" NAME="Předsedající">
Dalším bodem programu je doba vyhrazená pro otázky (B6-0457/08).
<P>
Následující otázky jsou směřované Radě.
<P>

<P>
Věc: Politika zásobování zemědělskými produkty.
<P>
Vzhledem k tomu, že strach z nedostatku potravin vyvolal obavy na mezinárodní úrovni (některé státy z tohoto důvodu omezily nebo zavedly zvláštní daně ze zemědělských produktů určených na vývoz), zvažuje Rada v současné době možnosti, aby se společná zahraniční a bezpečnostní politika soustředila na bezpečnost dodávek těchto produktů a aby uzavřela zvláštní dohody s hlavními státy, které tyto produkty dodávají?
<SPEAKER ID="331" NAME="Jean-Pierre Jouyet" LANGUAGE="FR">
Vážená paní předsedající, pane Medino Ortego, Evropská rada na svém zasedání 19. a 20. června letošního roku uznala, že současný vývoj cen potravin je zdrojem obav v Evropské unii, kde tato krize zasáhla zejména domácnosti s nízkými příjmy, a na mezinárodní úrovni zejména v souvislosti s rozvojovými zeměmi. Důvody tohoto stavu jsou různé. Prvním důvodem je růst celosvětové poptávky, především ze strany rozvíjejících se ekonomik. Druhý důvod se týká rostoucích nákladů na výrobu a dopravu způsobených růstem cen paliv. Třetí důvod souvisí se způsobem fungování finančních trhů, se spekulacemi na mezinárodních trzích a na místních trzích s potravinami. Navíc některé hlavní producentské země zaznamenaly špatnou úrodu z důvodu špatných klimatických podmínek. Rada EU pro obecné záležitosti a vnější vztahy příští měsíc znovu zváží tyto otázky, přičemž se především bude zabývat potřebou zvýšit potravinovou bezpečnost ve spolupráci s Organizací spojených národů a dále s mezinárodními finančními institucemi a zeměmi G8. Mezinárodní měnový fond a Světová banka naplánovaly setkání a já jsem velmi rád, že pan Pan Ki-mun, generální tajemník OSN, vytvořil skupinu na vysoké úrovni, aby se zabývala potravinovou krizí. Evropská unie bude hrát vedoucí úlohu při uskutečňování prohlášení přijatého na konferenci na vysoké úrovni organizace FAO, která se konala 5. června letošního roku v Římě. Je zřejmé, že budeme muset také využít následujících zasedání Organizace spojených národů a Světové banky, abychom dosáhli rozvinutí a prohloubení činnosti zaměřené na podporu výroby potravin v postižených rozvojových zemích.
<P>
Jak je vidět, hlavní politiky, které se dotýkají této potravinové krize a které mohou napomoci k jejímu řešení, jsou zemědělská politika, rozvojová politika a obchodní politika. Společná zahraniční a bezpečnostní politika, o které hovořil pan Medina Ortega, může být, ovšem pouze okrajově, přínosem v této otázce v souvislosti s politickým dialogem, který vede s třetími zeměmi a který je zaměřený na podporu těchto zemí s cílem zdokonalit zemědělskou politiku, aby došlo ke zvýšení potravinové bezpečnosti v rozvojových zemích a k posílení regionální integrace v nejpostiženějších oblastech.
<SPEAKER ID="333" NAME="Manuel Medina Ortega" AFFILIATION="PSE">
(ES) Děkuji vám za odpověď. Je zřejmé, že Rada se touto otázkou skutečně zabývá.
<P>
Rád bych upozornil, že hladomor je trvalým charakteristickým rysem evropských dějin, například známý bramborový hladomor v Irsku, který způsobil vylidnění ostrova, či hladomory v jiných částech Evropy, například na Ukrajině.
<P>
Žijeme v období, ve kterém se nám dostalo upozornění na možné důsledky. Hovoříme o společenství 500 miliónů lidí, kteří z větší části konzumují potraviny ze zahraničí.
<P>
Nemyslí si Rada, že nadešel čas předložit návrh celkové politiky komplexní potravinové bezpečnosti a čas, aby se tato politika potravinové bezpečnosti stala jednou z obecných politik Evropské unie s cílem zabezpečit, aby v budoucnu nedošlo k opakování tohoto druhu masového hladomoru?
<SPEAKER ID="335" NAME="Jean-Pierre Jouyet">
úřadující předseda Rady. - (FR) Pan Medina Ortega má naprostou pravdu. Domnívám se, že během našeho přezkoumávání společné zemědělské politiky, na zasedáních v souvislosti s rozvojovou politikou, v rámci výměny stanovisek a na summitech, které budeme pořádat s rozvojovými zeměmi, se Rada bude skutečně více soustředit na otázku dodávek potravin a na otázku potravinové bezpečnosti. Jedná se o dvě samostatné záležitosti, ale musíme je skutečně vnímat společně. V každém případě je jedním z cílů francouzského předsednictví, zejména s výhledem na říjnovou Evropskou radu, tyto otázky nastolit a společně je prozkoumat.
<SPEAKER ID="337" NAME="Jim Allister" AFFILIATION="NI">
Nebylo by namísto bizarního pojetí, jež zaznělo v otázce o přezkoumání oblasti potravinové bezpečnosti v rámci společné zahraniční a bezpečnostní politiky, lepší vrátit se k potravinové bezpečnosti jako k původnímu hlavnímu cíli společné zemědělské politiky, jak to pan prezident Sarkozy slíbil ve svém důležitém projevu na únorové zemědělské konferenci v Paříži? Otázku potravinové bezpečnosti a vyšších příspěvků EU na produkci potravin stanovil jako své hlavní cíle v rámci obnovy společné zemědělské politiky. Může se francouzský ministr vyjádřit k pokroku směrem k dosažení těchto cílů?
<SPEAKER ID="339" NAME="Paul Rübig" AFFILIATION="PPE-DE">
(DE) Vážená paní předsedající, pane úřadující předsedo, jsme svědky posunu paradigmatu od nadměrné produkce v Evropě k obavám o bezpečnost našich dodávek potravin. Věříte, že jednání Světové obchodní organizace, které v současnosti probíhají pod francouzským předsednictvím, mají nějakou šanci dospět do prosince k uspokojivému závěru?
<P>
Věříte, že by světový trh mohl být jedinečnou příležitostí pro naše zemědělské odvětví? Jsme samozřejmě svědky velmi prudkého nárůstu cen a toho, že tyto ceny přirozeně nabízejí zcela nové možnosti pro příjmy našich vlastních zemědělců v zemích jako je Francie, Velká Británie a dále ve všech nových členských státech. Rovněž vytvořily vynikající příjmovou perspektivu kdekoli jinde, zejména v nejméně rozvinutých zemích, zemích, které jsou nejchudší z chudých.
<SPEAKER ID="341" NAME="Jean-Pierre Jouyet">
úřadující předseda Rady. - (FR) V reakci na slova pana Allistera mi dovolte prohlásit, že jsem skutečně přesvědčený, že otázka potravinové bezpečnosti musí být hlavním cílem našeho přezkoumání společné zemědělské politiky. Je to jeden z cílů, který chceme při přezkoumání společné zemědělské politiky zdůraznit. Když začneme provádět toto celkové přezkoumání, musíme se též snažit zohlednit nejen kvantitativní cíle společné zemědělské politiky, ale vzít více do úvahy i kvalitativní aspekty s cílem zajistit, aby všichni naši spoluobčané bez ohledu na to, kde žijí, měli přístup k potravinovým výrobkům vysoké kvality.
<P>
Pokud jde o otázku pana Rübiga, dovolte mi zdůraznit, že v současnosti máme skutečně prospěch z výsokých světových cen, které vytvářejí příležitosti pro evropský vývoz. S ohledem na celkovou celosvětovou poptávku se z nás mohou v různých oblastech stát dovozci, nebo můžeme zjistit, že neprodukujeme dostatečné množství. Během mnohostranných obchodních jednání Evropa učinila to, co učinit musela, a, jak víte, učinila řadu ústupků v souvislosti s reformami v rámci dohod o společné zemědělské politice. Naneštěstí se ukazuje, že další země jsou zodpovědné za zablokování rozhovorů. Je pravda, že na kole jednání v Dohá o rozvoji měla být aspektům potravinové bezpečnosti a vyvážené celosvětové produkci potravin věnována větší pozornost než tomu je v současnosti.
<P>
Věc: Evropský pakt pro mládež.
<P>
Mladí lidé v Evropské unii se zabývají všemi oblastmi politiky, především vzdělávacími příležitostmi a celoživotním vzděláváním, zaměstnaností a mobilitou, otázkami sociální integrace, zdravotnictvím a možností nezávislosti a podporou iniciativ týkajících se podnikání a dobrovolnické práce. Vyjádří se proto Rada k tomu, jakým způsobem hodlá uplatňovat Evropský pakt pro mládež (7619.05) a investovat do politik, které se mladých lidí dotýkají?
<SPEAKER ID="344" NAME="Jean-Pierre Jouyet">
úřadující předseda Rady. - (FR) Vážená paní Panayotopoulosová-Cassiotouová, správně jste poukázala na to, že se mladí lidé zajímají o celou škálu oblastí politiky.
<P>
Děkuji vám. Politika mládeže se svojí podstatou týká všech odvětví. Cílem Evropského paktu pro mládež, který Evropská unie přijala v roce 2005, je právě zahrnutí rozměru mládeže do různých politik v souladu s lisabonskou strategií.
<P>
Naše cíle jsou jednoduché, spočívají zejména ve zvýšení vzdělanostního potenciálu v Evropě, ve zlepšení odborného vzdělávání, mobility mládeže, profesionální integrace a sociálního zapojení mladých lidí. Uvědomujeme si, že tento pakt musíme společně ještě více zefektivnit a že potřebujeme konkrétní výsledky. Komise bude od roku 2009 vypracovávat tříletou zprávu o mládeži, abychom těchto cílů dosáhli. Tato zpráva nám poskytne hloubkovou analýzu situace mladých lidí v Evropě a tím nám pomůže upozornit na jejich zájmy.
<P>
EU určitě nese hlavní zodpovědnost v těchto otázkách, v současné době jsou však na základě smluv důležitější opatření na úrovni členských států a my musíme zajistit, abychom se v rámci Evropské unie soustředili na osvědčené postupy ať už na národní, místní nebo regionální úrovni. Musíme podporovat všechny formy synergie mezi zúčastněnými stranami, jako jsou podniky, školy, sdružení, zaměstnavatelské orgány, mladí zaměstnanci, výzkumníci, rodiny a také sociální partneři. V této souvislosti se předsednictvo Rady mimořádně zajímá o podporu přeshraniční mobility mladých lidí. Tato otázka bude nastolena v Radě 20. a 21. listopadu. Rada posoudí zprávu o mobilitě prostřednictvím skupiny odborníků na vysoké úrovni, které bude předsedat paní Maria João Rodriguezová Chceme, aby došlo k rozšíření programu Erasmus, který dosáhl obrovského úspěchu. Uvědomujeme si, že toho nemůžeme dosáhnout přes noc, ale doufáme, že program Erasmus se stane demokratičtějším a jeho základna se rozšíří.
<P>
Kromě toho chceme na evropské úrovni podpořit učňovské programy typu Leonardo. Během francouzského předsednictví chceme zorganizovat velkou akci na zvýšení mobility učňů. Zároveň chceme během francouzského předsednictví dosáhnout toho, aby se otázka zdraví mladých lidí stala jednou z priorit politiky pro mládež, chceme získat lepší představu o zdravotních otázkách, které se specificky týkají mladých lidí, bez ohledu na to, zda souvisí s hygienou nebo bojem se závislostí na tabáku, alkoholu a samozřejmě na drogách.
<P>
V roce 2009 bude Rada hrát aktivní roli ve všeobecném procesu hodnocení evropské spolupráce v oblasti mládeže. Vzhledem k tomu, že to bude dlouhodobý proces, je důležité zabezpečit kontinuitu opatření mezi jednotlivými předsednictvími. Z tohoto důvodu spolupracujeme s následnými předsednictvími, s českým a švédským, abychom zabezpečili kontinuitu této politiky, která je tak důležitá pro budoucí generaci Evropanů.
<SPEAKER ID="346" NAME="Marie Panayotopoulos-Cassiotou" AFFILIATION="PPE-DE">
(EL) Vážená paní předsedající, děkuji panu úřadujícímu předsedovi Rady za odpověď a přeji francouzskému předsednictví vše nejlepší při dosahování jeho cílů.
<P>
Po uzavření paktu Rada určitě uzavřela i dohodu o plnění kvantitativních cílů: snížení absence ve školách o 10% a jasně vymezeného kvantitativního snížení nezaměstnanosti mládeže v průběhu určitého období po ukončení vzdělání.
<P>
V jakém rozsahu bylo těchto cílů dosaženo, když nám statistické údaje ukazují, že nezaměstnanost mládeže je stále velmi vysoká?
<SPEAKER ID="348" NAME="Jean-Pierre Jouyet">
úřadující předseda Rady. - (FR) Je pravda, že nezaměstnanost mládeže je stále velmi vysoká, i když v posledních letech se celková situace v Unii zlepšila.
<P>
Domnívám se, že se musíme soustředit na tři oblasti opatření. Musíme především zabezpečit skutečné přizpůsobení vzdělávání požadavkům trhu, zejména potřebám trhu práce, a musíme zabezpečit, aby vzdělávací systémy byly v lepším souladu se strategií hospodářské soutěže podle Lisabonské smlouvy.
<P>
Druhou oblastí je zahájení dialogu se zaměstnavateli, sociálními partnery za účelem podpory větší sociální zodpovědnosti ze strany podniků a sociální integrace mladých lidí. V této souvislosti nesou hlavní zodpovědnost všechny podniky se sídlem v Evropě, zejména ty největší.
<P>
Za třetí, jsem přesvědčený, že v oblasti vzdělávání se musíme zaměřit na vytvoření sítí excelence a podporovat mobilitu mezi našimi zeměmi zrovna tak, jako musíme podporovat vzájemné uznávání diplomů a kvalifikačních osvědčení, aby došlo k většímu sjednocení evropského pracovního trhu.
<SPEAKER ID="350" NAME="Jörg Leichtfried" AFFILIATION="PSE">
(DE) Vážená paní předsedající, pane ministře, rád bych se věnoval zvláštní záležitosti, kterou v souvislosti s touto otázkou považuji za velmi důležitou. Ve všech průzkumech v celé EU, které byly provedeny, neustále pozorujeme, že mladí lidé jsou nejvíce zaníceni pro tuto Evropskou unii. Mladí lidé jsou také skupinou, která nejčastěji věří tomu, že může mít z Unie výhody, na rozdíl od nejtvrdších oponentů EU, kterými jsou většinou starší, neústupní lidé bez představ.
<P>
Rád bych věděl, zda v rámci tohoto paktu a možná též v jiných rámcích máte plány na další stimulaci tohoto zájmu, této příznivé reakce na Evropu ze strany mladých lidí.
<SPEAKER ID="352" NAME="Jean-Pierre Jouyet">
úřadující předseda Rady. - (FR) Vážená paní předsedající, vážený pane Liechtfriede, možná bych mohl vyjádřit svá stanoviska méně rozporuplným způsobem. Skutečně se domnívám, že mladí lidé jsou zaníceni pro Evropu a je pravda, že z této situace musíme vycházet. To však neznamená prohlašovat, že příslušníci jiné generace, ti, kteří Evropu postavili, jsou pro ni zaníceni méně. Naneštěstí však na evropské úrovni existují lidé, kteří jsou pro, a ti, kteří jsou proti. Průzkumy veřejného mínění též ukazují, jak jsme nedávno znovu viděli, že oponenti jsou někdy radikálnější a my musíme v tomto směru vynaložit důslednější úsilí.
<P>
V souvislosti s plánovaným paktem mobilizovat mladé lidi a dosáhnout, aby se konkretizovala představa Evropy, jsem hluboce přesvědčený, že musíme podporovat přeshraniční mobilitu našich mladých lidí a že (díky těmto programům, na které vynaložíme větší objem finančních prostředků i přesto, že si uvědomuji, že to bude trvat několik let a že se jedná o dlouhodobý projekt) pokud přezkoumáme rámec našich společných politik, musíme přezkoumat programy zaměřené na další zvyšování mobility našich mladých lidí a dětí, ať už jde o studenty, učně nebo mladé zaměstnance, kteří získávají pracovní zkušenosti, nebo jsou součástí schématu odborného vzdělávání.
<P>
Jsem přesvědčený, že toto je způsob, jakým lze dosáhnout konkretizace představy Evropy, zabezpečit, aby jejich nadšení přineslo ovoce a umožnilo vznik nové generace, kterou vy i já toužíme spatřit.
<P>
Věc: Anomálie v souvislosti se situací v zámořských územích EU.
<P>
Domnívá se Rada, že je neobvyklé považovat zemi v Jižní Americe za součást Evropské unie, pokud v té samé chvíli zastavujeme jednání o vstupu s Chorvatskem, Tureckem a dalšími evropskými státy, které jasně mají silnější geografický nárok?
<P>
Jak si Rada v současné atmosféře po irském referendu představuje zpracovávání těchto žádostí? Už o tom Rada někdy jednala?
<SPEAKER ID="355" NAME="Jean-Pierre Jouyet">
úřadující předseda Rady. - (FR) Vážený pane Evansi, jsem rád, že jste tu přítomen, protože si nejsem zcela jistý, co tato otázka znamená. Možná jsem jí správně neporozuměl a vy mi ji budete moci objasnit.
<P>
V Jižní Americe leží některé nejvzdálenější regiony, které tvoří neoddělitelnou součást Evropské unie, a z toho důvodu jsou oprávněně v rámci uplatňování zvláštních politik. Neexistuje však žádný jihoamerický stát jako takový, který by byl členem Evropské unie. Při této odpovědi postupuji velmi opatrně, protože jsem možná neporozuměl všem významovým odstínům otázky.
<P>
Pokud jde o Turecko a Chorvatsko, tyto země zaznamenaly od zahájení jednání značný pokrok. V souvislosti s Tureckem byl například ověřovací proces, který je prvním formálním krokem každé kapitoly, dokončen v případě 23 kapitol. O osmi kapitolách se začalo jednat a v případě jedné z nich je proces jednání přechodně zastaven. Naše předsednictvo je přesvědčené, že bude moci otevřít další dvě kapitoly.
<P>
V souvislosti s Chorvatskem byl ověřovací proces uzavřen. Bylo otevřeno 21 kapitol, tři z nich jsou přechodně uzavřené. Dne 25. července tohoto roku se uskutečnila konference o vstupu a byla otevřena první, poměrně citlivá kapitola o pohybu zboží a kapitola 20 o podnikání a průmyslové politice byla uzavřena. Jak víte, pokrok v jednáních závisí zejména na výsledcích, kterých dosáhnou kandidátské země. Pokrok dosažený v souvislosti s plněním kritérií pro otevření a uzavření kapitol, jakož i s plněním požadavků stanovených v rámci jednání včetně revidovaného přístupového partnerství, má v tomto směru zásadní význam a samozřejmě odkazujeme na posouzení Komise. Ještě jednou bych rád zopakoval, pane Evansi, že pokud moje odpověď nebyla úplně přesná, byl bych velmi rád, kdybyste mi přesněji objasnil význam své otázky.
<SPEAKER ID="357" NAME="Robert Evans" AFFILIATION="PSE">
Trochu svoji otázku objasním a položím ji z širšího hlediska. Pan úřadující předseda odpověděl na některé body, které jsem nastolil a já mu za odpověď děkuji. Má pravdu. Moje stanovisko spočívá v tom, že se domnívám, že není obvyklé, pokud umožníme zemím jako Francouzská Guayana, aby byly plnohodnotnou součástí Evropské unie se všemi výhodami z toho vyplývajícími. Nemám na mysli jen francouzská území, ale napadají mne například i Martinik a Guadeloupe.
<P>
A přitom v rámci Evropy klademe odpor. Pan úřadující předseda hovořil o procesu jednání s Chorvatskem a Tureckem. Některé státy v Evropské unii tím nejsou nadšené.
<P>
Ale dochází i k jiným anomáliím, na Normanské ostrovy, Jersey a Guernsey, které nejsou v Evropské unii, se nevztahují právní předpisy. Jsou to daňové ráje, ve kterých je bohatým lidem umožněno vyhýbat se placení poplatků, které všichni ostatní platí.
<P>
Jedná Rada o tomto stanovisku nebo o těchto anomáliích? Může pan úřadující předseda obhájit situaci, ve které je Francouzská Guayana součástí Evropské unie, a domnívá se, že tato situace přetrvá nejen z krátkodobého, ale i z dlouhodobého hlediska? Mohl by nahlédnout do křišťálové koule a poskytnout mi krátký přehled o směru, kterým Evropská unie kráčí z globálního hlediska?
<SPEAKER ID="359" NAME="Jean-Pierre Jouyet">
úřadující předseda Rady. - (FR) Děkuji, pane Evansi. Skutečně jsem se obával, že jsem vaší otázce porozuměl správně, a že bych nemusel vyslechnout vaše vysvětlení. Ale vážně, za prvé, nejvzdálenější regiony, všechny regiony, které nazýváme zámořskými regiony, tvoří součást Evropské unie, důležitou součást bez ohledu na to, kde se tyto oblasti nacházejí a bez ohledu na to, zda mají svazky s Francií, Španělskem, Portugalskem, Spojeným královstvím nebo kteroukoli jinou zemí.
<P>
Hovořil jste o existujících zámořských departementech. Tyto departementy patří Francii od 17. století. Jejich obyvatelé jsou francouzskými občany od roku 1848, takže se nejedná o nic nového, a to všechno bylo od počátku zohledňováno, od ustavující Smlouvy, kterou bylo založeno původní Evropské společenství a později Evropská unie.
<P>
Dalším bod, na který jste poukázal - domnívám se však, že se jedná o otázku rozšíření vlivu Evropy do zámořských oblastí - se týká druhu politiky, kterou máme uplatňovat. Jsem přesvědčený, že je pro nás důležité vyvíjet v tomto směru úsilí ne proto, že jde o francouzská území, ale proto, opakuji, že jde i o otázku vlivu.
<P>
Další bod, který jste uvedl, který souvisí s Radou a v souvislosti s nímž nebudu uvádět žádná jména, se týká složité otázky, konkrétně toho, jak zabránit existenci daňových rájů, ať už se nacházejí v zámořských oblastech nebo blízko našeho kontinentu. Jde skutečně o problém. Určité úsilí už vyvinula Rada Ecofin. Bylo předloženo několik návrhů a my se stále snažíme bojovat s daňovými ráji na úrovni EU i v rámci mezinárodních dohod, jejichž smluvní stranou je EU.
<SPEAKER ID="361" NAME="Justas Vincas Paleckis" AFFILIATION="PSE">
(LT) Rád bych položil ne příliš vážnou otázku: Měli bychom uvažovat o změně názvu na Evropskou a jihoamerickou unii? Kromě toho, vzhledem k možnému přistoupení Turecka, měli bychom začlenit i Asii? Nyní vážněji, občané EU vědí o těchto zámořských územích velmi málo. Bylo by možné, aby informační kampaň poskytla více informací o těchto otázkách, aby došlo k důvěrnějšímu seznámení s těmito zeměmi, zejména v případě mladých občanů EU? Následně bych jim poskytnul důkladnější znalost těchto území. Pak by nebyly pokládány takovéto otázky.
<SPEAKER ID="363" NAME="Avril Doyle" AFFILIATION="PPE-DE">
Děkuji Radě. Možná jsem ji nezachytila, ale neslyšela jsem odpověď pana ministra na druhou část otázky pana Evanse související s atmosférou v Radě po irském referendu. Mohl by nejdříve ozřejmit atmosféru v Radě po irském referendu a to, zda má vliv na zpracování žádostí ze strany Chorvatska, Turecka a dalších jmenovaných evropských států? Jinými slovy, jaká je v současnosti, po irském referendu, situace v Radě v souvislosti s těmito žádostmi?
<SPEAKER ID="365" NAME="Jean-Pierre Jouyet">
úřadující předseda Rady. - (FR) Především, jsem přesvědčený, že pan Paleckis uvažuje celkem správně. Je pravda, že se snažíme evropské občany více vzdělávat a informovat o těchto vzdálených, nicméně evropských regionech. Jsou zobrazované na eurobankovkách, což je alespoň určitý pokrok. Musíme však pokročit dále, pokud jde o poskytování informací a komunikaci. Paní Doylová položila otázku, která má velmi široké souvislosti. Musíme se proto soustředit na probíhající jednání. Pokud jde o Radu, tato jednání vycházejí z návrhů předložených Komisí na základě screeningových zpráv, které tvoří naprosto běžný základ.
<P>
Zřetelně jsme též vyjádřili svoji připravenost prohloubit vztahy s několika dalšími zeměmi, zejména s balkánskými státy, a to, že vzhledem k vynaloženému úsilí bychom rádi měli bližší vztahy nejen s Chorvatskem, ale i se Srbskem a ostatními zeměmi, jako jsou Bosna a Hercegovina a Černá hora.
<P>
Dále vyvstává otázka partnerství. Dne 9. září se uskuteční důležitý summit mezi Evropskou unií a Ukrajinou. V současné fázi konfliktu Ruska a Gruzie se též pokusíme rozvinout partnerství s Ukrajinou a, jak víte, včera jsme zdůraznili potřebu posílit vztahy s Gruzií. To je aktualizace současných vztahů z mé strany.
<P>
Dále je tu problém související s Lisabonskou smlouvou. Pokud nebudeme mít Lisabonskou smlouvu, některé z členských států včetně toho, který zastupuji, když si z hlavy sejmu předsednický klobouk, se vyjádřily, že současná smlouva je smlouvou 27 států a v případě rozšíření budeme Lisabonskou smlouvu skutečně potřebovat. Upřímně vám říkám, paní Doylová, že taková je současná situace v Radě.
<P>
Věc: Adaptační opatření na hranicích v souvislosti s dovozy s menšími emisemi uhlíku.
<P>
Mohla by Rada nastínit svá stanoviska v souvislosti s hraničními regulačními opatřeními (BAMs) pro dovozy s nižšími emisemi uhlíku z třetích zemí v rámci systému obchodování s emisemi EU v období obchodování po roce 2012?
<SPEAKER ID="368" NAME="Jean-Pierre Jouyet">
úřadující předseda Rady. - (FR) Evropská rada zvážila vaši velmi závažnou otázku na svém zasedání v březnu letošního roku, kdy upozornila na to, že v rámci vysoce konkurenčního globálního kontextu existuje riziko přesunu emisí oxidu uhličitého v některých odvětvích, jako jsou například energeticky velmi náročná odvětví, v nichž je mezinárodní hospodářská soutěž mimořádně intenzívní. Tato otázka představuje skutečný problém, který je potřeba analyzovat a vyřešit v rámci nové směrnice, kterou se zavede systém výměny kvót ve Společenství.
<P>
Paní Doylová, nejlepší způsob, jak řešit otázku přesunu emisí a jak zabezpečit, aby systém výměny emisních kvót Společenství byl i nadále účinný, je uzavření mezinárodní dohody. Je však zřejmé, že musíme být připraveni konat, pokud k mezinárodní dohodě nedospějeme, a v současnosti jednáme o nejvhodnějších opatřeních s cílem udržet konkurenceschopnost našeho průmyslu a zároveň zabezpečit, aby EU sloužila jako příklad v boji proti skleníkovým plynům.
<P>
Jsme přesvědčeni, že je třeba to učinit způsobem, kterým se zabezpečí, aby všechna průmyslová odvětví přiměřeně předvídala návratnost svých investic, především v období zhoršujícího se hospodářství a v období, ve kterém čelíme zpomalování mezinárodního hospodářského růstu s veškerými známkami toho, že v následujícím roce nedojde ke zlepšení situace.
<P>
V návrhu směrnice se Komise vzhledem k výsledku mezinárodních jednání zavázala předložit analytickou zprávu spolu s vhodnými návrhy řešení problémů, které mohou vyplynout z rizik přesunu emisí oxidu uhličitého.
<P>
Existují dvě možnosti: Přizpůsobit poměr volných kvót, nebo začlenit dovozce produktů vyrobených energeticky náročnými průmyslovými odvětvími do systému Společenství a zároveň zabezpečit, aby byl tento systém slučitelný s pravidly organizace WTO. Předsednictví Rady samozřejmě doufá, že Rada a tento Parlament budou schopni vysvětlit tyto záležitosti s cílem zabezpečit, aby Evropa měla svou vlastní konkurenceschopnou průmyslovou základnu a abychom co nejdříve rozpoznali mechanismy, které budou použitelné před rokem 2011.
<SPEAKER ID="370" NAME="Avril Doyle" AFFILIATION="PPE-DE">
Připouštím, že pohraniční regulační opatření musí být součástí našich nástrojů, ale bez účinnosti, použité jako cukr, nikoli jako bič při mezinárodních jednáních, v jejichž rámci jsme v dobré víře usilovali o dosažení mezinárodní dohody v boji proti klimatickým změnám. Mohl by se pan ministr vyjádřit k článku 20 dohody s WTO, který stanovuje možnost zákazu v případě ohrožení vyčerpatelných přírodních zdrojů? Budou cíle týkající se snížení emisí oxidu uhličitého vymezeny v rámci této definice stejně jako to dosud bylo v případě čistého vzduchu? Byla bych ráda, kdyby se pan ministr k této otázce vyjádřil podrobněji.
<SPEAKER ID="372" NAME="Jean-Pierre Jouyet">
úřadující předseda Rady. - (FR) Vážená paní předsedající, paní Doylová, především bych rád řekl, a jak jste vy správně vyjádřila, že musíme využívat různých možných opatření jako cukru spíše než biče, abychom zabezpečili, že nebude docházet k výjimkám ze závazků snižovat emise skleníkových plynů. Za druhé, musíme dosáhnout správné rovnováhy v souvislosti s požadavky průmyslových odvětví, které stále nejsou spravedlivé. Pokud jde o článek 20 dohody s WTO, jsme přesvědčeni, že toto opatření je skutečně reakcí na legitimní cíl ochrany vyčerpatelných přírodních zdrojů. Podle zprávy odborníků, kterou jsme obdrželi, je to v souladu s pravidly mezinárodního obchodního práva.
<SPEAKER ID="374" NAME="Syed Kamall" AFFILIATION="PPE-DE">
Rád bych přivítal pana ministra na tomto parlamentním zasedání zde v Bruselu, nikoli ve Štrasburku, a vyjádřil, jak velmi se těším na setkání s francouzským předsednictvím na dalších parlamentních schůzích zde v Bruselu a ne ve Štrasburku.
<P>
Pojďme však otázce, souhlasil by s tvrzením, že jedním z nejlepších způsobů řešení celosvětové chudoby je podpora podnikatelů v chudých zemích, aby začali podnikat a obchodováním vytvářeli bohatství? Vzhledem k jeho očividnému zájmu o pohraniční regulační opatření, které jsou ve skutečnosti dovozním clem, jak reaguje na kritiku v souvislosti s tím, že hraniční regulační opatření jsou opatření zaměřená proti rozvoji, jsou ve skutečnosti evropským imperialistickým protekcionistickým opatřením s cílem zabránit dovozům z rozvojových zemí a udržet chudé lidi v chudobě?
<SPEAKER ID="376" NAME="Jean-Pierre Jouyet">
úřadující předseda Rady. - (FR) Vážená paní předsedající, vzhledem ke své funkci předsedy zachovám klid v souvislosti s těmito naprosto neopodstatněnými a bezdůvodnými útoky, protože určitě nejsme jediní, kteří obchodují v chudých zemích!
<P>
Jsem přesvědčený, že mechanismy, o nichž tu uvažujeme, nejsou bičem na rozvojové země, přičemž znovu reaguji na vyjádření paní Doylové pronesená před chvílí. Když o této otázce uvažuji objektivně, v souvislosti s dosažením rovnováhy mezi konkurenceschopností a bojem proti skleníkovým plynům, musíme skutečně vytvořit stabilní rovnováhu ve vztahu k našim hlavním partnerům. Jedním z těchto hlavních partnerů jsou Spojené státy americké, které, pokud vím, v této oblasti nepřijaly stejné závazky jako my. Dalším hlavním partnerem je Japonsko, které má též menší závazky a vynakládá menší úsilí. Potom následuje Rusko, o němž se dovídám, že neuznává stejné hodnoty a že musíme též vědět, jak s touto zemí realisticky komunikovat, a že je to rozvíjející se mocnost. Dalšími zeměmi jsou Brazílie, Indie a samozřejmě Čína, které jsou členy Světové obchodní organizace. Takže skutečně nerozumím, proč bychom se měli chovat naivně a ne realisticky. Musíme vést příkladný boj proti globálnímu oteplování. Evropa má v této oblasti vedoucí pozici, musí v tomto úsilí pokračovat a udržet si svoji výhodu v rámci mezinárodních jednání, například příští rok v Kodani. V této souvislosti však nemá žádný důvod se stydět za ochranu svých zájmů před mocnostmi, které jsou přinejmenším stejně bohaté jako my. Jak už zdůraznili jiní řečníci v rámci předcházejících otázek, i v Evropě máme chudobu.
<P>
Věc: Fórum na vysoké úrovni o účinnosti pomoci, které se bude konat v září v Akkře (Ghana).
<P>
Fórum na vysoké úrovni o účinnosti pomoci ve městě Akkra, které se má uskutečnit v září, představuje skutečnou příležitost pro dárce a partnerské vlády s cílem prohloubit závazky, které je možné realizovat na základě časového harmonogramu a monitorovat, aby pomoc chudým probíhala plynulejším způsobem.
<P>
Jakým způsobem může Rada a členské státy prohloubit své závazky vůči plnění cílů Pařížského prohlášení z roku 2005? Může Rada a členské státy zabezpečit to, aby se vlády nesnažily jen o zvyšování účinnosti poskytování pomoci prostřednictvím této deklarace, ale aby se zabývaly i účinností pomoci v tom smyslu, jak tato pomoc skutečně zlepšuje životy chudých? Může Rada poskytnout aktuální reakci na usnesení Parlamentu (P6_TA(2008)0237) o následných opatřeních vyplývajících z Pařížského prohlášení o účinnosti pomoci z roku 2005? Nyní, když jsme v půli cesty, jakým způsobem navrhuje Rada připsat vládám odpovědnost za plnění jejich závazků v souvislosti s rozvojovými cíli tisíciletí vzhledem k poklesu číselných údajů týkajících se pomoci EU z úrovně 0,41% HDP v roce 2006 na úroveň 0,38 v roce 2007, což je pokles přibližně o 1,5 miliardy EUR?
<SPEAKER ID="379" NAME="Jean-Pierre Jouyet">
úřadující předseda Rady. - (FR) Vážený pane Burku, vaše otázka se týká tří aspektů, které úzce souvisí se spoluprací a rozvojem: účinnosti pomoci, rozvojových cílů tisíciletí a objemu pomoci.
<P>
Je to velmi aktuální otázka vzhledem k setkání třetího fóra na vysoké úrovni o účinnosti pomoci v Akkře, které začíná dnes a k setkání na vysoké úrovni o rozvojových cílech tisíciletí, které se uskuteční za necelý měsíc, 25. září v New Yorku. Další důležitou událostí bude navazující mezinárodní konference o financování rozvoje, která se uskuteční mezi 29. listopadem a 2. prosincem v Dohá. Na této konferenci bude přezkoumáno plnění Monterreyského konsensu.
<P>
Rada vyvíjí mimořádné úsilí v souvislosti se všemi uvedenými konferencemi a od června letošního roku přijala řadu závěrů. V případě účinnosti pomoci Rada uznává, že přes určitý pokrok stále zůstává spousta práce. Musíme stanovit odvětví nebo projekty, v jejichž rámci může Unie dosáhnout změny a vytvořit přidanou hodnotu ve vztahu s ostatními dárci. Nepochybně musíme též využívat národních systémů a lépe seznámit příjemce pomoci s jejich zodpovědností. Toto je cíl, který jsme si stanovili v případě konference v Akkře, a doufáme, že budeme svědky cílevědomého strategického prohlášení v souvislosti s akčním plánem této konference, který stanoví pevné, přesné a měřitelné cíle s časovým harmonogramem pro jejich plnění, aby naši partneři lépe pochopili důležitost zvýšení účinnosti pomoci.
<P>
Druhý bod se týká rozvojových cílů tisíciletí. Všichni partneři, dárcovské země i cílové země, nesou společnou zodpovědnost za dosažení těchto cílů na základě trvale udržitelného rozvoje a musí dodržovat svoje závazky. Rada přijala agendu EU pro akci v oblasti rozvojových cílů tisíciletí v červnu letošního roku a stanovila řadu dílčích cílů, aby se nám jich podařilo dosáhnout.
<P>
Pokud jde o objem pomoci, je pravda, že nás pokles celkového objemu oficiální rozvojové pomoci znepokojuje. Celková pomoc klesla z hodnoty 47,7 miliard EUR v roce 2006 na 46 miliard EUR v roce 2007. Přes tento pokles zůstává Evropa stále největším dárcem, zejména v Africe, a my doufáme, že pokles bude mít pouze dočasný charakter. Pokud jsou statistické údaje poskytnuté jednotlivými členskými státy správné, v roce 2008 bychom měli dosáhnout velmi vysokého objemu rozvojové pomoci a měli bychom být schopni dosáhnout našich cílů tisíciletí stanovených pro roky 2010 a 2015. Z tohoto důvodu Rada požádala členské státy, aby zavedly předběžné indikativní časové rozvrhy, aby bylo jasné, jakým způsobem hodlají dosáhnout cílů ORP.
<SPEAKER ID="381" NAME="Colm Burke" AFFILIATION="PPE-DE">
Pokud jde o spolupráci v rámci rozvojových zemí, setkal jsem se s jedním případem, kdy EU poskytla sumu ve výši 1,2 miliónu EUR na projekt v Etiopii a zjistila, že etiopská vláda uplatnila na tuto pomoc DPH ve výši 17%. Proto mne zajímá, zda jsme dosáhli nějakého pokroku v souvislosti s rozvojovými zeměmi, které dostávají rozvojovou pomoc.
<P>
Také mne zajímá, zda jsme v této fázi měli nějaké informace od členských států v souvislosti s typy ustanovení, které přijímají v rámci svých rozpočtů pro rok 2009 na příspěvky na pomoc v roce 2009. Budou tyto příspěvky z důvodu hospodářského poklesu v řadě zemí sníženy a podniká předsednictví aktivní kroky, aby se vyhnulo tomuto kroku ze strany členských států?
<SPEAKER ID="383" NAME="Jean-Pierre Jouyet">
úřadující předseda Rady. - (FR) Budu se muset vrátit k otázce pana Burka později, abych mu poskytnul důkladnější odpověď, protože v tuto chvíli nemám informace o návrzích členských států v souvislosti s rozpočtem pro rok 2009. Už jsem řekl, že jsme žádali o předběžné rozpočty. Proto navrhuji, abych se k otázkám pana Burka vrátil později a útvary Rady mu poskytnou přesné informace o rozpočtu pro rok 2009 hned, jak je budou mít k dispozici. V současnosti máme jen neúplné informace. Pokud pan Burke dovolí, stejným způsobem budu postupovat i v případě Etiopie, abych si ověřil, zda v souvislosti s uplatněním DPH byla dodržena pravidla pomoci.
<P>
Věc: Mise EU v Čadu
<P>
Mohla by nám Rada poskytnout aktuální informace o rozmístění mise EUFOR v Čadu? Nastaly nějaké neočekávané problémy a pokud ano, jaké poučení vyplynulo z této zkušenosti?
<SPEAKER ID="386" NAME="Jean-Pierre Jouyet">
úřadující předseda Rady. - (FR) Vážený pane Higginsi, tři mnohonárodnostní prapory, které tvoří jednotky EUFOR ve východním Čadu a Středoafrické republice jsou v současnosti plně funkční. Síly, které se sestávají přibližně z 3 200 vojáků, mohou v současnosti vykonávat všechny mise, které jim Rada stanoví. Dovolte mi připomenout, že Albánie, Chorvatsko a Rusko, které v nejbližší době v této oblasti rozmístí čtyři vrtulníky, jsou také součástí těchto sil. Ukrajina zahájila jednání, ale do této chvíle nepřijala žádná další opatření.
<P>
Jak víte, váš krajan, generál Patrick Nash, je velitelem operace a předsednictvo Rady by chtělo zvlášť ocenit jeho profesionalitu.
<P>
V návaznosti na společnou hodnotící misi EU a OSN uskutečněnou v Čadu a Středoafrické republice ve dnech 18.-24. června Javier Solana předložil zprávu a doporučení o následných opatřeních OSN souvisejících s touto operací. Rada schválila zprávu pana Solany 25. června letošního roku a generální tajemník OSN na schválení naváže zprávou, která se v blízké budoucnosti stane předmětem jednání Bezpečnostní rady.
<P>
Chci zdůraznit, že od svého rozmístění jednotky EUFOR postupovaly nestranně, nezávisle a neutrálně. Pomohly zvýšit bezpečnost ve východním Čadu a na severovýchodě Středoafrické republiky tím, že v průběhu několika měsíců rozmístily daleko od evropských základen a ve velmi nepřátelském prostředí značné síly, jejichž přítomnost má odrazující účinek. Dohlížejí na celou oblast a pomáhají zvyšovat její bezpečnost, na požádání poskytují doprovod humanitárním organizacím, pomáhají vytvářet způsoby dodávek a na požádání chrání různá zařízení nebo navrhují alternativní řešení, která by jim pomohla plnit jejich úkoly. Mise EUFOR navíc pomohla zabezpečit aktivnější úlohu místní policie a rozšířit oblast její obvyklé působnosti.
<P>
Mise EUFOR plní úkoly vyplývající z jejího mandátu a její činnost byla sledována během útoků povstalců na město Goz Beida a Biltine v polovině června tohoto roku, kdy jednotky evakuovaly, poskytly přístřeší a ochranu přibližně 300 členům humanitárních organizací, kteří o to požádali, a též zabránily plenění trhu v oblasti města Goz Beida. Irské jednotky, které chránily budovu pro vysídlené osoby, velmi účinně reagovaly na přímou střelbu.
<P>
V červenci, během konfrontací mezi kmeny Dadjo a Mouro v Kerfu, mise EUFOR rozmístila posílené jednotky s cílem chránit tuto oblast a evakuovat přibližně 30 pracovníků humanitárních misí.
<P>
Rád bych zdůraznil, že mise EUFOR velmi úzce spolupracuje s misí OSN MINURCAT, která operuje ve Středoafrické republice a v Čadu a, jak jsem už řekl, velmi těsně spolupracuje i s humanitárními organizacemi.
<SPEAKER ID="388" NAME="Jim Higgins" AFFILIATION="PPE-DE">
(GA) Nevypukne po skončení období dešťů válka mezi vládními jednotkami a jednotkami povstalců? Mohla by nám Rada sdělit, která další města jsou ochotná účastnit se mise prostřednictvím jednotek, vybavení a finančních prostředků?
<SPEAKER ID="390" NAME="Jean-Pierre Jouyet">
úřadující předseda Rady. - (FR) Mise EUFOR se neúčastnila bojů mezi vládou a povstalci, takže úzkostlivě plní své poslání naprosto nestranným způsobem a zcela se vyhýbá konfrontacím, které jsou důsledkem domácích problémů mezi vládou a povstalci. Vykonává svůj mandát neutrálně, nezasahuje do vnitřních záležitostí Čadu a Středoafrické republiky a zásadně se soustředí na zvyšování bezpečnosti ve východním Čadu a na severovýchodě Středoafrické republiky. Každý zásah do konfrontací a konfliktů, který jsem tu zmiňoval, byl důsledkem ohrožení humanitárních misí. Zasáhla, aby tyto mise chránila.
<SPEAKER ID="392" NAME="Colm Burke" AFFILIATION="PPE-DE">
V Čadu jsem byl v březnu letošního roku, tři týdny po útoku povstalců. Strávil jsem šest dní na setkáních s různými skupinami a zaznamenal jsem potřebu přivést představitele povstaleckých skupin za jednací stůl. Rád bych věděl, zda v tomto úsilí dosáhla OSN nebo Evropská unie nějakého pokroku v tom smyslu, že v současnosti se v těchto oblastech nalézá 7 000 až 10 000 lidí mladších 18 let, kteří mají zbraně. Pokud má být dosaženo nějakého pokroku, potom musí někdo přivést povstalecké skupiny k jednacímu stolu. Jenom bych rád věděl, zda bylo v tomto směru dosaženo nějakého pokroku.
<SPEAKER ID="394" NAME="Marian Harkin" AFFILIATION="ALDE">
Ráda bych se pana ministra jenom zeptala na jeho názor na budoucnost této mise. Domnívám se, že její mandát má skončit koncem března příštího roku. Očekává, že bude mise pokračovat pod vlajkou UFOR dalších přibližně šest měsíců po ukončení tohoto období, nebo bude možno pokračovat pod vlajkou OSN? Je možné, že dojde k ukončení mise v březnu příštího roku? Jak jsem uvedla, zajímal by mne jen jeho názor na budoucnost této mise.
<SPEAKER ID="396" NAME="Jean-Pierre Jouyet">
úřadující předseda Rady. - (FR) V reakci na pana Burka a paní Harkinovou, jsem přesvědčený, že máme všechny důvody, abychom byli na tuto misi hrdí. Dovolte mi připomenout, že se jedná o nejrozsáhlejší misi, která kdy byla rozmístěna.
<P>
Pokud jde o odpověď na otázku paní Harkinové, naléháme na OSN v souvislosti s rychlým přechodem, abychom zabezpečili, že v konečném důsledku mise MINURCAT naváže na misi EUFOR. Zvláštní představitel EU přímo na místě, velvyslanec Torben Brylle, je ve spojení s povstaleckými skupinami. Lhal bych, kdybych prohlásil, že je všechno v pořádku.
<P>
Jsem přesvědčený, že tato mise je nevyhnutelná, že pro vysídlené a trpící činí vše, co může. Čelíme skutečné humanitární katastrofě. Je však pravda, že mise stále nemá dostatek zdrojů, na což neustále upozorňujeme a na což si stěžujeme. Rada má mimořádný zájem, aby došlo k posílení těchto zdrojů před převzetím uvedené mise ze strany OSN. V každém případě to bude dlouhodobý proces. V reakci na otázku paní Harkinové mi dovolte říct, že bychom proto upřednostnili převzetí mise před jejím prodloužením.
<SPEAKER ID="800" NAME="Předsedající">
Autoři otázek, které nebyly zodpovězeny pro nedostatek času, obdrží písemnou odpověď (viz příloha).
<P>
Tím skončila doba vyhrazená pro otázky.
<P>
(Zasedání bylo přerušeno v 19:05 a pokračovalo ve 21:00)
