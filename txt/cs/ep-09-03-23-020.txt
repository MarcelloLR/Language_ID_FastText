<CHAPTER ID="020">
Dohoda o volném obchodu mezi EU a Indií (krátké přednesení)
<SPEAKER ID="169" NAME="Předsedající">
Dalším bodem je zpráva pana Karima za Výbor pro mezinárodní obchod o dohodě o volném obchodu mezi EU a Indií.
<SPEAKER ID="170" NAME="Syed Kamall  " AFFILIATION="PPE-DE">
zastupující zpravodaje. - Pane předsedající, trávím v tomto Parlamentu hodně času tím, že lidem vysvětluji, že nejsem pan Karim a že jsem ve skutečnosti pan Kamall. Pro ně to musí matoucí, když slyší pana Kamalla, jak hovoří o zprávě pana Karima. Hovořím jeho jménem kvůli nepředvídaným okolnostem, kvůli nimž zde dnes nemůže být a za které se omlouvá.
<P>
Jeho zpráva účinně pokrývá otázky obchodu se zbožím, službami, investic a duševního vlastnictví a otázky rozvoje. Nyní je předloženo společné alternativní usnesení skupin PPE-DE, ALDE a UEN, protože panoval názor, že původní rozhodnutí výboru bylo výsledkem nereprezentativního hlasování, což ve zprávě zanechalo netknuté mnohé protekcionistické klauzule. Alternativní usnesení lépe odráží, jak důležitým obchodním partnerem je Indie pro EU a že liberalizace obchodu může prospět oběma zemím.
<P>
V červnu 2007 zahájily EU a Indie jednání o takzvané dohodě o volném obchodu, ale bylo by vhodnější takovou dohodu nazvat preferenční. Zpráva požaduje uzavření komplexní, ambiciózní a vyvážené dohody o volném obchodu mezi EU a Indií, která by zlepšila přístup k trhům se zbožím a službami, která by se týkala podstaty mnoha oblastí obchodu a zahrnovala ustanovení o regulační transparentnosti v oblastech týkajících se vzájemných obchodních investic a také oblastí, jako jsou sanitární a fytosanitární normy, ochrana duševního vlastnictví, podpora obchodu a cla.
<P>
Hlavní body této zprávy naznačují, že pokud se podíváme na trh se zbožím, průměrná Indií uplatňovaná cla poklesla na takovou úroveň, že jsou srovnatelná s ostatními asijskými zeměmi - zejména indické průměrné clo nyní činí 14,5 %, přičemž u EU se jedná o 4,1 %. Konstatuje také obavy Indie z uplatňování nařízení REACH, nákladných osvědčení pro vývoz ovoce do EU a nákladných postupů shody pro získání značky CE a zdůrazňuje, že tyto otázky musí být vyřešeny prostřednictvím preferenční obchodní dohody.
<P>
Zpráva rovněž poukazuje na to, že liberalizace služeb nesmí žádným způsobem omezovat právo na jejich regulaci, a to včetně veřejných služeb. Avšak je také třeba vzít na vědomí, že velmi často nejsou státy schopné poskytovat tzv. "veřejné služby" a že bychom měli v tomto ohledu uznat úlohu nestátních subjektů - soukromého sektoru - při poskytování základních služeb chudým lidem, zejména pokud tak stát nemůže činit sám, často kvůli nedostatečným příjmům.
<P>
Obchod se službami mezi EU a Indií je relativně nevyvážený, když EU vyváží 1,5 % služeb do Indie, zatímco Indie vyváží do EU 9,2 % svých služeb. Zpráva rovněž vyzývá Indii, aby vypracovala vhodné právní předpisy pro ochranu údajů, které zajistí, že v rámci našeho obchodu se službami můžeme důvěřovat schopnosti indických společností zpracovávat velké množství údajů, protože ohledně ochrany těchto údajů panují obavy.
<P>
Zpráva také bere na vědomí, že investiční kapitoly často provázejí závazky k liberalizaci kapitálových toků a vzdání se kapitálové kontroly. Proto žádáme Komisi, aby vzhledem k významu kapitálové kontroly, zejména pro chudší země a zmírňování dopadů finanční krize, upustila od začlenění takových podmínek.
<P>
Zpráva dále vítá závazek Indie k přísné ochraně práv duševního vlastnictví a využití pružnosti dohody TRIPS pro splnění některých povinností v oblasti veřejného zdraví. Opakuji, měli bychom vědět, že přílišné povinnosti v oblasti veřejného zdraví často zbavují obyvatele chudších zemí přístupu k lékům, protože farmaceutické společnosti nemají žádné pobídky, aby vyráběly léky pro tyto země.
<P>
Konečně zpráva bere na vědomí, že důkladná rozvojová kapitola je zásadní součástí jakékoliv obchodní dohody a že bychom měli zajistit přímé obchodní a zahraniční investice. Rovněž je proto zřejmé, že existuje obava, především v této sněmovně, ohledně otázek týkajících se například otázek norem ochrany životního prostředí, základních pracovních norem, ochrany zdraví při práci a bezpečnostních předpisů. Měli bychom rovněž vzít na vědomí, že při usilování o určitou rovnováhu mezi obchodními otázkami a ochranou životního prostředí, normami MOP atd. může být kyvadlo často výrazně vychýleno na jednu stranu a výsledkem bude, že převáží obchodní hlediska, čímž odsoudíme chudé země k ještě větší chudobě, protože podnikatelům v těchto zemích ztížíme rozvoj jejich kapacit.
<SPEAKER ID="171" NAME="Louis Michel" LANGUAGE="FR">
Pane předsedající, chtěl bych poděkovat Evropskému parlamentu za velký zájem o naše jednání o dohodě o volném obchodu mezi EU a Indií.
<P>
Vděčný jsem zejména panu Kamallovi a Výboru pro mezinárodní obchod za jejich vynikající práci, kterou společně s přidruženými Výborem pro zahraniční věci a Výborem pro rozvoj odvedli při přípravě této zprávy o dohodě o volném obchodu mezi EU a Indií. Výměna informací s Parlamentem je velmi komplexní a návrh usnesení pokrývá skoro všechny možné aspekty jednání o této dohodě. Vyjádřené názory jsou užitečným nástrojem pro naše vyjednávání o dohodách o volném obchodu.
<P>
Hovoříme-li o dohodě o volném obchodu mezi EU a Indií, je důležité vzít na vědomí obecné pozadí a složitost našich strategických vztahů s touto zemí, včetně dohody o spolupráci, a společný akční plán z roku 1994, abych zmínil alespoň dvě významné iniciativy a dva významné dialogy, které jsme vedli s Indií.
<P>
Jsme přesvědčeni, že je naše spolupráce s Indií velmi důležitá pro úspěšné uzavření jednání o ambiciózní dohodě o volném ochodu, která oběma stranám - EU i Indii - přinese prospěch.
<P>
Čím ambicióznější bude tato dohoda, tím větší prospěch z ní budou mít obě strany - Evropská unie a Indie. To je jeden z hlavních závěrů studie o dopadu a udržitelném rozvoji vypracované souběžně s jednáními nezávislým konzultačním subjektem.
<P>
Cílem posouzení dopadů a udržitelného rozvoje bylo analyzovat hospodářské, sociální a environmentální dopady budoucí dohody o volném obchodu a určit všechna nezbytná podpůrná opatření.
<P>
Posouzení dopadů a udržitelného rozvoje je nyní ve své konečné fázi a mělo by být k dispozici v dubnu, jinými slovy včas, aby podpořilo probíhající jednání.
<P>
Dovolte mi podat stručný přehled těchto jednání. Od zahájení v červnu 2007 se konalo šest jednání, přičemž poslední schůzka proběhla v Dillí minulý týden od 17. do 19. března. Očekáváme, že se letos uskuteční ještě dvě další schůzky, nejlépe po indických volbách v dubnu a před listopadovým summitem EU-Indie.
<P>
Pokud se týká obsahu těchto jednání - pokročili jsme ve všech otázkách souvisejících s dohodou o volném obchodu, ale je toho třeba ještě hodně vykonat.
<P>
Konkrétněji jsme si vyměnili návrhy v oblasti cel, podnětně jsme diskutovali o několika klíčových odvětvích služeb a pokročili jsme v projednávání dokumentů ve většině oblastí dohody. Avšak dohoda není zdaleka hotova.
<P>
Na závěr bych chtěl znovu vyjádřit poděkování Komise Parlamentu a zpravodaji. Komise se velmi těší na další příležitosti efektivní spolupráce s Parlamentem.
<SPEAKER ID="172" NAME="Předsedající">
Přednesení je ukončeno.
<P>
Hlasování se bude konat ve čtvrtek 26. března 2009.
<P>
Písemná prohlášení (článek 142)
<SPEAKER ID="173" NAME="Kader Arif  " LANGUAGE="FR">
Ve středu náš Parlament zveřejnil své stanovisko k budoucí dohodě o volném obchodu mezi EU a Indií. Díky práci socialistů poukazuje znění přijaté ve výboru na hospodářskou a sociální zranitelnost Indie, tedy země, kde 80 % obyvatel žije za méně než 2 USD na den. Aby s Socialistická skupina v Evropském parlamentu postavila této realitě, předložila několik pozměňovacích návrhů uvádějících, že jakékoliv posílení obchodních vztahů mezi EU a Indií by mělo být provázeno přísným rámcem, který zabrání jakékoliv liberalizaci veřejných služeb, zaručí přístup k veřejné zdravotní péči a základnám lékům a ochrání zájmy nejzranitelnějších obyvatel a odvětví. Nebylo překvapením, že se parlamentní pravice spojila, aby v plénu navrhla mnohem liberálnější text, v němž požaduje zejména liberalizaci bankovních, pojišťovacích a poštovních služeb a zadávání veřejných zakázek. Ve středečním hlasování budu zastávat socialistický pohled a spravedlivý obchod a budu proti všem pokusům pravice vrátit se k těmto zásadám.
<SPEAKER ID="174" NAME="Rovana Plumb  " LANGUAGE="RO">
Objem obchodu se zbožím se mezi EU a Indií v letech 2000 až 2007 více než zdvojnásobil. Vývoz vzrostl ze 13,7 miliard EUR na 29,5 miliardy EUR, zatímco dovoz z 12,8 miliard EUR na 26,3 miliardy EUR. V roce 2007 byla Indie odpovědná za 2,4 % vývozu a 1,8 % dovozu EU, a tím byla devátým nejvýznamnějším obchodním partnerem Evropské unie.
<P>
Vítám tuto zprávu, protože požaduje uzavření komplexní, ambiciózní a vyvážené dohody o volném obchodu mezi EU a Indií, která zlepší přístup na trhy se zbožím a službami, významně pokrývá všechny oblasti obchodu, zahrnuje ustanovení o regulatorní transparentnosti v oblastech souvisejících se vzájemným obchodem a rovněž normami shody a posuzování, investicemi, sanitárními a fytosanitárními opatřeními, právy duševního vlastnictví, včetně jejich prosazování, podporou obchodu a oblastí cel, zadáváním veřejných zakázek a obchodem a hospodářskou soutěží, stejně jako obchodem a rozvojem a doložkou o lidských právech jakožto zásadním prvkem dohody o volném obchodu.
<P>
Chci zdůraznit, že dohoda o volném obchodu musí přispět k:
<P>
dosažení rostoucího oboustranného zisku pro stále se zvyšující počet obyvatel,
<P>
plnění rozvojových cílů tisíciletí, včetně cílů, které brání zhoršování životního prostředí a dodržují sociální normy.
<SPEAKER ID="175" NAME="Bogusław Rogalski  " LANGUAGE="PL">
Indie je zemí protikladů. Její globální vnímání ovlivňuje přelidnění, chudoba (80 % indického obyvatelstva žije za méně než 2 USD na den) a nemoci. Nedávný pokrok v oblasti ekonomiky pomohl v proměně Indie na jednu z největších světových ekonomik. Avšak příspěvek Indie k pokroku v oblasti lékařství, technologie a vesmírného výzkumu je v kontrastu k nedostatku potravin a potravin v této zemi.
<P>
EU je v Indii největším zahraničním investorem a obchodním partnerem. Její investice čítaly v roce 2007 65 % všech indických investic. Indické investice v EU se rovněž během několika posledních let mnohokrát zvýšily. EU by se měla zaměřit na zajištění mnohostranného obchodního systému založeného na určitých zásadách, jak stanovila WTO, který bude nabízet nejlepší příležitosti pro spravedlivý a čestný mezinárodní obchod.
<P>
Měli bychom však zdůraznit skutečnost, že je třeba, aby Indie bojovala proti rozsáhlému problému hladu, podle celosvětových ukazatelů hladu figuruje Indie na 66. místě z 88 zemí. Indie, která je jadernou velmocí, dosud ani nepodepsala Smlouvu o nešíření jaderných zbraní. Dalším znepokojivým problémem je dětská práce, přičemž děti obecně musí pracovat za nebezpečných a nezdravých podmínek.
<P>
Klauzule týkající se lidských práv a demokracie by měly tvořit základní součást jakékoliv dohody o volném obchodu podepsané s indií. Musíme rovněž zajistit dodržování dohod a norem v sociální oblasti a oblasti ochrany životního prostředí.
