<CHAPTER ID="005">
Slavnostní zasedání - Jordánsko
<SPEAKER ID="102" NAME="Předsedající">
Vážené paní poslankyně, vážení páni poslanci, paní komisařko Ferrero-Waldnerová, dámy a pánové, Evropský parlament má mimořádnou čest dnes přivítat ve Štrasburku Jeho Výsost Abdulláha II, krále Jordánského hášimovského království. Vítáme srdečně Jeho Výsost v Evropském parlamentu.
<P>
(Potlesk)
<P>
Vítám také delegaci doprovázející krále Abdulláha, především předsedy obou komor jordánského parlamentu.
<P>
(Potlesk)
<P>
Dnešní návštěva jordánského krále je jeho třetí od roku 2002, kdy Jeho Výsost vystoupila v Evropském parlamentu poprvé. V listopadu 2004 navštívil král Konferenci předsedů v Bruselu. Jeho dnešní návštěva a vystoupení v Evropském parlamentu jsou známkou silného partnerství mezi Jordánským hášimovským královstvím a Evropským parlamentem a povzbudivým signálem pro naši společnou budoucnost ve Středomořském regionu.
<P>
Vaše výsosti, připravil jsem si mnohem delší řeč, ale vzhledem k tomu, že jsme vás byli nuceni požádat o strpení, zkrátím svou řeč a pouze řeknu, že jsme vaší návštěvou velmi poctění a s velkým potěšením vás zvu za řečnický pult.
<P>
(Potlesk)
<SPEAKER ID="103" NAME="Abdulláh II">
král Jordánského hášimovského království. - Bismillah ar-Rahman ar-Rahim, pane předsedo, vážení páni poslanci, vážené paní poslankyně, dámy a pánové, děkuji vám za vaše vřelé přijetí a jsem poctěn, že mohu jménem jordánského lidu opět vystoupit v této významné instituci.
<P>
Vážení přátelé, Evropa i Střední východ se mění. Evropa rozšiřuje počet svých členů a má vizionářskou misi: přeshraniční spolupráci a růst bez bariér. Střední východ má před sebou nové horizonty a rostoucí naději: na mír mezi sousedy, příležitosti pro naše obyvatele a pro budoucnost naší mládeže.
<P>
Tyto tendence neprobíhají v izolaci. Úspěchy nadějí v našich regionech napomůžou stabilitě a vytvoří nové možnosti pro bezpečnost a prosperitu po celém světě. Je v našem hlubokém zájmu uspět. A rozhodující příležitost je před námi.
<P>
Izraelci a Palestinci se před dvěma týdny s podporou Evropské unie a národů obou regionů sešli v Annapolisu. Zavázali se, že budou jednat na nejvyšší úrovni, aby v roce 2008 uzavřeli mírovou smlouvu, a podniknou okamžité kroky, aby do plánu zařadili své povinnosti. Poprvé po letech jsme svědky pohybu směrem k trvalé dohodě a k nezávislému, suverénnímu a životaschopného palestinského státu.
<P>
(Potlesk)
<P>
Tento pokrok je prací mnoha přátel míru včetně čelních představitelů v Evropě a v arabských státech. Byli jsme přesvědčeni, že po letech zhoršující se krize je nutné změnit strategii. Požadovali jsme nový závazek s cílem vytvořit dva státy a cílený proces, jak toho dosáhnout - s přesným harmonogramem, měřitelnými požadavky a jasnými mezníky.
<P>
Druhé šance jsou vzácné, ale věřím, že jsme jednu dostali. Skutečné výzvy nás ještě čekají, ale Annapolis znamenal jiskru naděje. Můžeme a musíme tuto jiskru rozdmýchat v oheň odvahy, akce a hmatatelných výsledků.
<P>
Evropa s námi jako náš blízký soused sdílí náš zájem tuto nejdůležitější krizi naší doby vyřešit. Všechny strany respektují neutrální roli Evropy a model regionálního rozvoje a míru. Jste již celé roky naším partnerem v hledání řešení. A budete dál naším partnerem v zájmu úspěchu: tím bude pulzující oblast míru a prosperity v celé naší společné polokouli.
<P>
Tato skutečnost propůjčuje Evropě významnou a prominentní roli v budoucím míru. Mluvím především o Evropské unii a o vás, zástupcích Evropy zde v Evropském parlamentu. Přijel jsem dnes, abych vás požádal o aktivní zapojení, o vaše konkrétní praktické schopnosti a investice v budoucnu a abych nabídl závazek Jordánska pro období práce, která nás čeká.
<P>
Vážení přátelé, je nutné zahájit akci v důležitých oblastech. První je podpora jednání, jejichž cílem je konečná dohoda, která ukončí konflikt, zajistí bezpečnost pro Palestinu i Izrael a nakonec povede k vytvoření nezávislého a životaschopného palestinského státu.
<P>
(Potlesk)
<P>
Nesmíme podcenit to, jak obtížná doba je před námi. Problémy jsou složité a trvají již celá desetiletí. Musíme čelit skutečným křivdám - a nechat je za sebou. Je pozitivní, že Izraelci a Palestinci chápou svůj hluboký společný zájem konflikt ukončit. A spoustu práce se již udělalo. Ve středu pozornosti jsou již od Osla přes dohodnutý plán a přes ženevské úmluvy a jiné iniciativy parametry řešení. Věřím, že se stranám podaří dosáhnout cíle.
<P>
Aby se tak stalo, je však nesmírně důležité, aby se do věci zapojilo i mezinárodní společenství. Evropa má jedinečnou zkušenost s mechanismy a procesy obnovy a usmíření po ukončení konfliktů. Zahrnuje to vytvoření bezpečnostního rámce, který může na obou stranách nabídnout záruky. Evropské mírové síly sehrály konstruktivní roli v Libanonu. Váš závazek může přinést velkou víru v palestinsko-izraelskou dohodu.
<P>
V terénu nejsou potřeba jen zdroje, ale také partnerství - při podpoře hospodářských příležitostí, budování důvěry ve fungování politických procesů a při vytváření podmínek, které udrží mír. Palestinci i Izraelci musí rychle vidět hmatatelné výsledky. To znamená bezpečí před násilím a konec okupace; ale znamená to taky lepší životní podmínky. Humanitární situace Palestinců na okupovaných územích je zoufalá. Lidé potřebují práci a přístup ke vzdělání, fungující veřejné služby a další věci. Taková činnost jim vlije do žil obrovskou naději a bude silným argumentem proti extremistickým předpovědím, že se nic změnit nedá.
<P>
Příští týden se v Paříži sejdou dárcovské země a instituce, aby přijaly závazky a naplánovaly další kroky. Evropské národy a Evropská unie již pomoc poskytují, což je závazek, kterého si váží lidé v celém regionu.
<P>
Druhou a související podmínkou je pochopit a pojmenovat mírový potenciál. Musíme si nyní začít znovu představovat budoucnost: region, kde konflikt ustoupil spolupráci, kde regionální hospodářství spojuje dohromady schopnosti a zdroje 22 zemí - více než 300 milionů obyvatel, od Atlantiku po Indický oceán - a kde přeshraniční spolupráce zlepšuje rozvoj, zdravotní péči, životní prostředí atd.
<P>
Takováto budoucnost lidem umožní plně se zapojit do globálního procesu. Tím se uvolní další příležitosti partnerství s evropskými sousedy ve vědě, technologiích a obchodu.
<P>
Kvůli této slibné budoucnosti musíme rychle dosáhnout srozumitelné dohody s vlivem na syrskou a libanonskou otázku. Celý arabský svět totiž uznal význam změny kupředu. Arabská mírová iniciativa byla na jaře jednomyslně potvrzena. Získala i podporu muslimských zemí mimo region. Konečně máme po dlouhé době příležitost vytvořit suverénní nezávislý a životaschopný palestinský stát a plnohodnotné normální vztahy mezi Izraelem a 57 arabskými a muslimskými národy. Znamená to přijetí; přijetí ze strany nejdůležitějších zemí s miliony obyvatel, které představují nejméně třetinu členských zemí Organizace spojených národů. Otvírá se tím cesta ke společné bezpečné, mírové budoucnosti a novým partnerstvím.
<P>
Dosažení takového míru bude mít také obrovský dopad na další věci. V rámci regionu se vytvoří nový strategický prostor, umožňující vyřešení dalších závažných problémů, od chudoby po příliš rychlý nárůst počtu obyvatel. Agresivní síly nebudou již moci využívat palestinskou otázku pro své vlastní ambice a zájmy.
<P>
(Potlesk)
<P>
Uvolní se zdroje a pozornost ve prospěch zvýšení potenciálu regionu prostřednictvím rozvoje a reforem.
<P>
My v Jordánsku jsme na takovou budoucnost připraveni. Náš reformní program jsme prosazovali bez ohledu na nestabilitu v regionu. V poslední dekádě jsme dosáhli významných úspěchů: silného hospodářského růstu, nárůstu národního důchodu na 1 obyvatele a vzorového vzdělávacího systému. A Evropa byla významným partnerem, pomocí investic soukromého sektoru i cestou oficiální pomoci. Dovolte mi, abych vám řekl, že si podpory a přátelství tohoto Parlamentu a Evropské unie hluboce vážíme.
<P>
(Potlesk)
<P>
A věříme, že po dosažení míru se naše partnerství ještě prohloubí.
<P>
Vážení přátelé, dnes můžeme uvažovat o širším sousedství, které bude zasahovat na severu od Baltského moře na jih po Středozemní moře, o sousedství, které bude sdílet Evropa i Střední východ. Jde o základ partnerství Euromed, naší platformy pro spolupráci a rozvoj mezi regiony. Jde o vztah s obrovskými společnými zájmy a neomezeným potenciálem. A je na nás, abychom naše partnerství co nejvíc rozvíjeli.
<P>
Dnes dosahují dospělosti mladí Evropané, kteří nikdy nezažili rozdělenou Evropu. Jejich současníci v Palestině a Izraeli nemají takovou pozitivní zkušenost. Vyrostli v rozděleném konfliktním světě. Nyní máme společně možnost odstranit bariéry jejich budoucnosti a nechat minulost vzadu.
<P>
Evropský parlament dnes zastupuje podstatně víc zemí, než když jsem zde mluvil před pouhými pěti lety. Jde o výsledek závazku celého regionu rozšířit oblast partnerství a pokroku. Střední východ řeší stejně důležitý úkol. Můžeme nyní společně pomoci, aby se to povedlo.
<P>
Dnes může znovu začít mírový proces. V minulosti jsme viděli, jak se takové začátky nezdařily. Tentokrát však vytvořila jedinečná souhra událostí nové šance k úspěchu. Nyní můžeme a musíme společně splnit slib míru.
<P>
(Potlesk)
<P>
Vážení přátelé, my v Jordánsku víme, že když se rodí olivovník, je jeho zasazení jen prvním krokem. Pak se uvedou v činnost stovky procesů, aby se vytvořily životní buňky a struktury. Rostou kořeny, začíná růst a silné jádro zajišťuje přežití. Zvnějšku přichází voda, která podpoří život a vytvoří nový plod.
<P>
Na Středním východě byla právě zasazena nová olivová větévka. Teď musí začít skutečná práce. Je v našich rukou vytvořit proces a struktury, které dají kořenům klid, pomohou jim růst a budou jim pomáhat v budoucnu.
<P>
Žádám vás, abyste v tomto úsilí pomohli. Naše partnerství může přinést historickou přeměnu a bohatou úrodu - roky míru a prosperity, ze které budou mít prospěch naše národy a náš svět.
<P>
(Sněmovna povstala a poděkovala řečníkovi potleskem vstoje)
<SPEAKER ID="105" NAME="Předsedající">
Děkuji Vám, Vaše Výsosti, za návštěvu v Evropském parlamentu. Děkuji vám za váš skvělý projev. Vaše přesvědčivost se nás všech hluboce dotkla, což ukázal i potlesk. Je jen málo osobností, málo čelních představitelů, kteří jsou tak jako vy oddáni míru na Středním východě. Nazýváte nás přáteli a já vám jménem Evropského parlamentu říkám: Jsme na vaší straně, pokud jde o vytvoření palestinského státu, který bude žít v bezpečí...
<P>
(Potlesk)
<P>
...a izraelského státu, který bude žít v bezpečí. My v Evropském parlamentu věříme v důstojnost lidské bytosti a důstojnost lidské bytosti platí pro všechny lidské bytosti na tomto světě.
<P>
(Potlesk)
<P>
Vaše Výsosti, chceme s vaší zemi udržovat úzkou spolupráci a vy jste jeden z mála lidí, kteří navštívili Evropský parlament víc než jednou. My v Evropském parlamentu a Evropské unii chceme silné partnerství, vztah a pokud možno přátelství se všemi zeměmi Středního východu. Jsme na vaší straně. Pojďme pracovat společně.
<P>
Shukran jazilan. Děkuji vám, Vaše výsosti.
<SPEAKER ID="107" NAME="Martin Schulz" AFFILIATION="PSE">
(DE) Paní předsedající, dámy a pánové, vzhledem k oficiálnímu zasedání s jordánským králem se nemohli všichni mí kolegové z politických skupin vyjádřit podle jednacího řádu k tomu, co se zde předtím stalo. Rád bych to udělal nyní.
<P>
Myslím, že budu mluvit za mnoho kolegů, když nejprve poděkuji panu předsedovi sněmovny panu Barrosovi a dále panu Sócratovi za důstojný způsob, jakým bránili tento slavnostní akt, kterým byl podpis Listiny základních práv. Drtivá většina sněmovny stojí za nimi.
<P>
(Potlesk)
<P>
Chtěl bych však sněmovně říct dvě věci a řeknu je zcela svým jménem, a ne jménem skupiny. Mluvím sám za sebe.
<P>
Rád bych sněmovnu upozornil na jednu věc, do které jsem zasvěcený jako předseda politické skupiny. Není běžným zvykem referovat o jednání Konference předsedů, ale jak jistě víte, dámy a pánové, jediným předsedou skupiny, který na zasedání Konference předsedů požádal o pozvání účastnit se oficiálního podepisování Lisabonské smlouvy, byl pan Bonde. Myslím, že sněmovna to ví. Žádný jiný předseda komise žádost nepředložil. Pan Bonde, vy, který zde děláte takový hluk, jste byl rozhodnutý se zúčastnit podpisu smlouvy. Máme tu jakousi dvojí normu.
<P>
Další poznámka, kterou chci říct, je, že jsem se na německém gymnáziu učil o způsobu, jakým se v Říšském sněmu ve Výmarské republice používala taktika sborového skandování k umlčení politických protivníků. Politickou skupinu, která tuto praxi zavedla, vedl Adolf Hitler. Dnešní události mi to připomenuly. Děkuji vám.
<P>
(Hlasitý potlesk)
<SPEAKER ID="108" NAME="Joseph Daul" AFFILIATION="PPE-DE">
(FR) Budu stručný. I já jsem byl dnes velmi šokován. Jsme ve sněmovně, kde vládne demokracie a nepotřebujeme dělat takový hluk, jaký jsme tu dopoledne zažili, abychom přitáhli pozornost televizních kamer. Na komunikaci tu máme právo všichni. Těm, kdo jsou za dnešní dopolední rozruch ve sněmovně, kde vládne demokracie a svoboda, odpovědní, bych rád jen řekl, že se chovali ostudně. Budeme o tom znovu diskutovat na Konferenci předsedů, abychom zabránili jakémukoliv zhoršení situace.
<P>
(Hlasitý potlesk)
<SPEAKER ID="109" NAME="Francis Wurtz" AFFILIATION="GUE/NGL">
(FR) Paní předsedkyně, dámy a pánové, rád bych jménem svým a doufám, že po tom, čeho jsme byli svědky, i jménem své celé skupiny, co nejostřeji odsoudil protievropské, šovinistické a nedůstojné projevy z dnešního poledne.
<P>
(Potlesk)
<P>
Moje skupina je určitě pro referendum o nové smlouvě a má otázky a pochyby k určitým článkům listiny. To, co se tu dnes dopoledne stalo, s tím však nemá nic společného a o tom nemůže být sporu. Pokud jde o nás, my podporujeme hodnoty Společenství, podporujeme základní práva, podporujeme demokratickou Evropu a v naší vizi není místo pro šovinismus a nedůstojné chování!
<P>
(Hlasitý potlesk)
<SPEAKER ID="110" NAME="Graham Watson" AFFILIATION="ALDE">
Paní předsedající, k jednomu bodu jednání bych rád podal oficiální žádost, aby se zachovala důstojnost naší sněmovny. Chování některých členů sněmovny, kteří překřikovali zástupce Parlamentu, Komise a Rady během ceremoniálu podepisování, bylo nepřijatelné a nelze ho tolerovat. Vnáší do nejvyšší evropské sněmovny to nejhorší z fotbalových stadionů a připomíná akce komunistů v ruské Dumě nebo národních socialistů v německém Říšském sněmu.
<P>
(Potlesk)
<P>
Má oficiální žádost tedy, paní předsedkyně, zní: Moje skupina žádá, aby předsednictvo využívalo v budoucnu pravomoci, které dostalo podle jednacího řádu, k vypovězení členů, kteří se chovají podobně, z jednacího sálu.
<P>
(Hlasitý potlesk)
<SPEAKER ID="111" NAME="Daniel Cohn-Bendit" AFFILIATION="Verts/ALE">
(FR) Dámy a pánové, myslím, že je zbytečné dodávat, že jsme byli stejně jako všichni naši kolegové dost šokovaní tím, co se stalo. Chtěl bych ale říct toto: "Nedramatizujte to příliš! Pokud je v sále 50 cvoků, je tu proti nim sedm set osob, takže nenafukujme to, že 50 duševních idiotů narušilo ceremonii podpisu, a nedělejme z toho státní aféru. Uklidněme se a Grahame, nechtěj po nás, abychom je vyhodili. Domnívám se, že svobodný parlament je parlament, který snese idioty, i když jdou na nervy.
<P>
(Potlesk)
<SPEAKER ID="112" NAME="Brian Crowley" AFFILIATION="UEN">
Paní předsedající, jménem své skupiny prohlašuji, že i když vítáme možnost výrazně vystoupit, což by mělo být povoleno ve všech parlamentních shromážděních, to, co se tu stalo dnes dopoledne, bylo za hranicí toho, co by se mělo v demokratických institucích dovolovat. Místo abychom tuto debatu prodlužovali, bychom měli však raději přistoupit k hlasování a dostat se také co nejdřív na oběd.
<SPEAKER ID="113" NAME="Jens-Peter Bonde" AFFILIATION="IND/DEM">
Paní předsedající, pan Schulz na mě osobně zaútočil, nicméně myslím, že bychom měli jít hlasovat. Zúčastnil jsem se mírové manifestace proti oslavě listiny, která byla součástí ústavy a od níž jsem dokonce ani nemohl dostat úplné znění a podívat se na její vhodnost a smysl, a ani vy jste to nemohla udělat. To, co zítra podepíšete, je smlouva, kterou nikdo z vás nečetl, jednoduše proto, že to přečíst nejde. Trávíte čas určený na hlasování oslavami vítězství nad demokracií, a proto, nebudu na své kolegy útočit, ale musím říct panu Schulzovi, že jsem se neúčastnil zločinu.
<P>
Zcela to chápu, ale v Dánsku máme jinou tradici, proto jsem tu byl v tričku a volal jsem po referendu a domnívám se, že referendum bychom měli vyžadovat všichni. Jde o demokratickou normu, kterou obhajujete.
<SPEAKER ID="114" NAME="Dimitar Stoyanov" AFFILIATION="NI">
(BG) Beru si slovo na základě ustanovení řádu, které mi dává právo na osobní vysvětlení, protože pan Cohl-Bendit urazil lidi v tomto sále. Jde o osobní urážku, kvůli které se nemáte, pane Cohne-Bendite, právo schovávat se za parlamentní imunitu. Řekněte, že se vzdáváte své imunity a pak poslance urážejte! Neboť to, co se tu stalo, je jen svobodou projevu, na kterou má každý člen tohoto Parlamentu právo.
<P>
Rád bych se obrátil na vás, pane Daule. Pane Daule, pokud chcete, aby byli poslanci násilně vyvedeni ven ze sálu, nejste jako Hitler, který chtěl totéž v Říšském sněmu?
<P>
Nejúžasnější demokracií je přímá demokracie. A my zvedáme hlas, uplatňujeme své právo na svobodný projev, na přímou demokracii, a neobcházíme evropské národy, jako to děláte vy. To, co se tu děje, je diktatura nového proletariátu, který se formuje v nové Unii. A tentokrát nejde o Sovětský svaz čili unii, ale o Evropskou unii.
<SPEAKER ID="115" NAME="Joseph Daul" AFFILIATION="PPE-DE">
(FR) Paní předsedkyně, byl jsem citován v žádosti o odebrání imunity a v žádosti o vyloučení ze sněmovny. Dámy a pánové, nejprve se naučte jména poslanců a teprve pak si berte slovo.
<SPEAKER ID="116" NAME="Předsedající">
Nyní přejdeme k hlasování, ale předtím mám jen krátkou poznámku.
<P>
Sněmovna schválila dne 29. listopadu 2007 Listinu základních práv 534 hlasy, proti bylo 85 poslanců, 21 se zdrželo.
<P>
(Hlasitý potlesk)
