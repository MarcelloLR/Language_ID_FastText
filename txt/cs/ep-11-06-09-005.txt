<CHAPTER ID="005">
Zátěžové testy jaderných elektráren v EU a jaderná bezpečnost v zemích sousedících s EU (rozprava) 
<SPEAKER ID="058" NAME="Předsedající">
Dalším bodem je stanovisko Komise k zátěžovým testům jaderných elektráren v EU a jaderná bezpečnost v zemích sousedících s EU.
<SPEAKER ID="059" NAME="Günther Oettinger">
člen Komise. - (DE) Paní předsedající, vážení poslanci, po mnoha setkáních s různými parlamentními výbory vám dnes mohu podat zprávu o pokroku našeho ambiciózního plánu na celoevropské zavedení zátěžových testů jaderných elektráren v Evropské unii a v jiných zemích.
<P>
Navrhli jsme Radě, že by bezpečnost všech jaderných elektráren v EU měla být prověřována na základě komplexního hodnocení rizika a bezpečnosti, a Rada o tom rozhodla koncem března. Skupina evropských dozorných orgánů pro jadernou bezpečnost (ENSREG) a Komise byly požádány, aby stanovily kritéria, metodiku a časový rámec pro provádění zátěžových testů. Nebyl to jednoduchý proces a ke svému úsilí jsme obdrželi komentáře všeho druhu.
<P>
Dnes vám mohu říci, že již máme kritéria testů, metodiku a časový rámec, který podle mého názoru uspokojí očekávání evropských občanů, pokud jde o tento zátěžový test.
<P>
(Přerušení ze strany pana Turmese.)
<P>
Říci jen, že je to "blbost", to není argument, pane Turmesi. "Blbost" není slovo, které rádi vídáme v zápisu, ale pokud vám to dělá radost, pak to beru.
<P>
V každém případě jsme vedli perný boj. Zaprvé, mnoho dozorných orgánů pro jadernou bezpečnost nebylo připraveno dát souhlas s postupem evropské kontroly. To proto, že energetický mix je záležitostí členských států, a proto, že i sledování, povolování a kontrola jaderných elektráren spadá do působnosti členských států. Myslím si, že skutečnost, že děláme zátěžové testy na evropské úrovni na základě společných kritérií, je mimořádně důležitý historický krok vpřed v zájmu bezpečnosti všech občanů Evropy. Mohu vás ujistit, že nyní povolím používání mírnější verze zátěžového testu.
<P>
Až bude výsledek zátěžových testů předložen veřejnosti se všemi výsledky, hodnoceními, návrhy a závěry, budou občané Evropy vědět o evropských jaderných elektrárnách ve všech členských státech více, než navzdory úsilí uplynulých desetiletí věděli. Velmi dobře si pamatuji, jak se lidé žijící v pohraničních oblastech chtěli dozvědět něco o bezpečnostních charakteristikách blízkých jaderných elektráren. Z hlediska občanů to často bylo velmi neuspokojivé. Za šest nebo za devět měsíců budeme mít k dispozici výrazně více údajů a zjištění, než bylo zveřejněno za posledních dvacet let.
<P>
Zátěžový test se skládá ze tří fází.
<P>
(Přerušení ze strany paní Harmsové.)
<P>
Vzhledem k časné hodině zaujměme dnes ráno seriózní postoj, paní Harmsová. Věřte mi, prosím, že zůstanu objektivní. Diskutujeme-li o tomto tématu, cítím se, jako kdybych byl kritizován z obou stran. Jako světaznalý člověk uprostřed vím, že jsem na správném místě.
<P>
Řekl jsem "uprostřed", paní Harmsová. Neřekl jsem nic o průměrnosti. Poslouchejte, prosím, pozorně. Myslím si, že můj postoj splní vaše očekávání, pokud jde o objektivitu.
<P>
Fáze 1: V tržním hospodářství je hlavní povinností vlastníků a provozovatelů průmyslových provozů bezpochyby zajistit, aby jejich zařízení byla bezpečná, provádět pravidelné bezpečnostní kontroly a podávat zprávy o výsledcích. Z tohoto důvodu byl každý provozovatel jaderné elektrárny v první fázi od 1. června požádán, aby vnitrostátním orgánům předložil zprávu, v níž použije dohodnutá evropská kritéria pro kontrolu, náš kontrolní katalog, který je veřejný a transparentní. Zprávy je třeba předložit rychle, ale musí být důkladné a důkladnost je důležitější než rychlost. Musí obsahovat hodnocení vlastní jaderné elektrárny provozovatelem a závěry, k nimž provozovatel dospěl na základě kontrolních kritérií a následků havárie ve Fukušimě.
<P>
Fáze 2: Ta spočívá v tom, že vnitrostátní dozorné orgány pro jadernou bezpečnost prověří zprávy předložené provozovateli a vydají vlastní hodnocení a zjištění dozorných orgánů.
<P>
Fáze 3 je nová a sestává z vzájemných hodnocení. Ve třetí fázi chceme získat svůj vlastní obraz situace, udělat si vlastní hodnocení a vyvodit vlastní závěry na evropské úrovni. Nebudeme sedět ve své slonovinové věži a nebudeme naivně přijímat výsledky, které předkládají vnitrostátní orgány. Budeme používat smíšené evropské týmy a budeme mít možnost sami navštívit jaderné elektrárny. Evropské týmy budou složeny z odborníků na jadernou energetiku z různých členských států a z představitelů Komise.
<P>
Každý krok, zejména v souvislosti se vzájemnými hodnoceními, je možné uskutečnit jen na základě dohody mezi Komisí a ENSREG, což znamená, že bez souhlasu Komise není možné proces dokončit. Proto vás mohu ujistit, že pro mne je velmi důležitý seriózní, objektivní a důkladný přístup.
<P>
Všechno, co se děje, bude transparentní. Jen v případech, kdy bezpečnostní zájmy vyžadují zachování mlčenlivosti, bude povolen nižší stupeň transparentnosti. Jsem přesvědčen, že kritéria testování splňují hlavní očekávání a legitimní zájmy veřejnosti v Evropě. Zahrnují všechny přírodní jevy, jako jsou záplavy, extrémní horko a zimu, zemětřesení a další věci. Obsahují všechna přírodní rizika.
<P>
Zadruhé, jsem čím dál více přesvědčen, že navzdory tomu, že katastrofu ve Fukušimě nastartovala přírodní událost, nebyla to jediná příčina katastrofy. Podle mého názoru v Japonsku před zemětřesením a tsunami, kdy šlo o zlepšení bezpečnosti a o modernizaci elektrárny, a po katastrofě, kdy šlo o minimalizaci škody, hrálo významnou, ne-li rozhodující úlohu selhání lidského faktoru.
<P>
Proto byl pro mne lidský faktor důležitou složkou zátěžových testů. Nejdříve jsem v této záležitosti neměl odpovídající podporu ze strany dozorných orgánů. Jsem rád, že za mnou stál Parlament, a zejména Výbor pro průmysl, výzkum a energetiku a Výbor pro životní prostředí, veřejné zdraví a bezpečnost potravin. Z tohoto důvodu jsem jejich očekávání zapracoval do vyjednávání. Zajistili jsme široké zastoupení lidského faktoru v testovacích kritériích.
<P>
Zde bych chtěl učinit velmi konkrétní rozlišení. Zajistili jsme, aby testovací kritéria plně pokrývala lidský faktor a jeho selhání. Tím máme na mysli chybu, nedostatečnou kvalifikaci, špatné řízení jaderné elektrárny nebo chyba pilota vedoucí ke zřícení letadla. To znamená, že v tomto zátěžovém testu jsou plně zastoupeny lidské záležitosti a lidská selhání.
<P>
(Přerušení ze strany pana Turmese.)
<P>
Pane Turmesi, zdá se, že si myslíte, že svým vyrušováním můžete vést průběh parlamentního jednání. Nechte mne, prosím, dokončit, co musím říci. Pak budete mít dostatek času na mluvení.
<P>
(Potlesk a přerušování.)
<P>
Chtěl bych váženému panu poslanci vysvětlit, že toto téma je tak důležité, že na svůj projev potřebuji alespoň sedm nebo osm minut. Tak jako tak je to váš jednací řád. Chcete-li více času na projev, může o tom rozhodnout sám Parlament. Vy jste poslanec Parlamentu, já nikoli.
<P>
Problematika lidské chyby je plně pokryta. Oblastí, která ovšem není zahrnuta, je zločin. Tím mám na mysli to, že záměrné útoky na jaderné elektrárny třeba ze strany teroristů, a to v jakékoli podobě, včetně počítačových útoků a leteckých útoků, nejsou součástí zátěžových testů. To má dva důvody. První je čistě formální. Dozorné orgány pro jadernou bezpečnost v mnoha členských státech za tuto oblast technicky nezodpovídají a odpovědnost za tajné služby, policii, letectvo, armádu a vnitrostátní orgány postoupily Komisi. Proto nyní vyzveme členské státy, aby k nám vyslaly zástupce příslušných orgánů, abychom s těmito orgány mohli před letní přestávkou projednat, jak bychom začlenili důsledky zločinu.
<P>
Druhým důvodem je, že členské státy nadnesly problém mlčenlivosti a na jejich podporu přišly s přesvědčivými argumenty, což znamená, že diskuse nemohou být transparentní. V listopadu chceme předložit prozatímní zprávu. Dříve, než proběhne vzájemné hodnocení, rád vstoupím do dalších formálních diskusí s Parlamentem. Je zde jeden bod, v němž musíme mít jasno: důkladnost je důležitější než rychlost. Nesouhlasím s krátkým časovým rámcem, který některé členské státy považovaly za vhodný ke zvláštním testům.
<P>
Nemyslím si, že za čtyři nebo šest týdnů můžeme správně vystihnout testovací kritéria, která jsou tak důležitá. Možná budeme potřebovat období, které bude trvat až do jara příštího roku. Pokud jde o ostatní záležitosti, uvědomte si, prosím, že otázka provozu, plánování, výstavby nebo zavírání jaderných elektráren se mě netýká. Podle toho, jak já chápu právo, za to zodpovídají členské státy. Cítím však, že odpovídám za bezpečnost jaderných elektráren, které jsou v provozu, i těch, které se plánují. Z tohoto důvodu jsem rád, že naše výzva byla na pracovní úrovni přijata a že Ukrajina, Rusko, Švýcarsko, Arménie, Chorvatsko a Turecko souhlasily s dalšími kroky směrem ke společným evropským zátěžovým testům, které umožní provádět šetření v oblasti bezpečnosti za hranicemi Evropské unie.
<P>
Těším se, že vám co nejdříve předložím výsledky. Kromě toho bych chtěl vysvětlit, že několik následujících měsíců se budu zabývat přípravou přísných a objektivních právních předpisů upravujících jaderný odpad. Byl jsem docela překvapen, že výbor kategoricky nevyloučil velkou většinou možnost vývozu odpadu do třetích zemí.
<P>
(Přerušení.)
<P>
Váženému panu poslanci bych chtěl vysvětlit, že jsem tu v roli komisaře. Moje stranická příslušnost je mou soukromou věcí. Rozlišujte, prosím, mezi panem Oettingerem, bývalým křesťanským demokratem, a komisařem Oettingerem. Jako komisař proto mohu říci, že jsem byl překvapen, že zákaz vývozu byl jasnou většinou omezen. Možná to ještě půjde změnit při dohadování o rozhodnutí Parlamentu koncem června.
<P>
(Potlesk.)
<SPEAKER ID="061" NAME="Herbert Reul" LANGUAGE="DE">
Paní předsedající, pane Oettingere, nejdříve bych chtěl velmi poděkovat panu Oettingerovi. Na rozdíl od těch, jejichž krásná slova vyvolávají jen nejistotu, jste nás ujistil, že se něco skutečně děje. To je v politice rozdíl.
<P>
Abych byl upřímný, začíná mi skutečně lézt na nervy, že někteří poslanci požadují stále víc a víc, ale sami nejsou připraveni přijít s nějakým příspěvkem. Paní Harmsová, jako Parlament jsme selhali. Nebyli jsme ani schopni přijmout usnesení o bezpečnosti, protože vy jste chtěla 150 % a nebyla jste spokojená s tím, co bylo v tu chvíli možné jako výsledek různých povinností. Neudělali jsme svou práci a vy také ne.
<P>
Komisař však svou práci odvedl. Před šesti měsíci bychom byli neočekávali, že budeme mít možnost provádět takové zátěžové testy. Nikdy bychom byli nevěřili, že o problematice bezpečnosti bude možné diskutovat s mimoevropskými státy. Je snadné stále vykřikovat, jak je všechno strašné, a soustředit se jen na otázku opuštění jaderné energie, jinými slovy na otázku všechno nebo nic. Obtížnější, ale užitečnější pro lidi v Evropě je učinit pokrok v této oblasti. To, čeho za posledních šest měsíců pan Oettinger dosáhl, je nám všem příkladem. Nepokouším se tvrdit, že všechno je přesně tak, jak jsme chtěli. Zda je to tak, jak jsme chtěli, budeme moci říci až na konci. Paní Harmsová a pane Turmesi, je prostě nepřijatelné, abyste trávili čas jen věčnými stížnostmi a přerušováním, a poté, když jste vyzváni, abyste něco udělali, abyste hlasovali proti lepšímu zabezpečení jaderných elektráren. Usnesení bylo tady na stole a vy jste hlasovali proti němu. Když jsme chtěli zlepšit bezpečnost evropských jaderných elektráren, oslabili jste pozici Parlamentu a Komise. Taková je skutečnost.
<P>
Mám dost tohoto neustálého pokrytectví. Je to nečestné a neumožňuje nám to jít dál. Situace je samozřejmě složitá, ale každý zná právní stanovisko. Je naivní věřit, že si můžeme dělat, co chceme. Je to velmi specifické právní stanovisko, kterého se musíme držet. To, čeho zde bylo dosaženo v tomto rámci, je velmi zajímavé a důležité. Vy si možná myslíte, že neustálé vyrušování je zábavné, ale nikam nás nedovede.
<P>
(Potlesk.)
<P>
(Řečník souhlasil s položením otázky postupem modré karty podle čl. 149 odst. 8 jednacího řádu.)
<SPEAKER ID="062" NAME="Claude Turmes" AFFILIATION="Verts/ALE">
(DE) Paní předsedající, pane Reule, později ve svém vystoupení vysvětlím, proč nejsme spokojeni, ale mám dojem, že jste ještě úplně nestrávili to, o čem v Německu rozhodl váš kancléř a vaše strana.
<SPEAKER ID="063" NAME="Herbert Reul" AFFILIATION="PPE">
(DE) Paní předsedající, ještě jednou, v tom všem samozřejmě nešlo o to, zda se s tímto problémem pohneme o jeden milimetr nebo o tři metry, ale šlo o stranické politické spory. Tohle můžeme zvládnout. Pokud jde o toto usnesení, v Parlamentu jsme udělali mnohem větší pokrok bez ohledu na politické hranice, než nyní. Mně je velmi líto, že zase bojujeme o otázku ano nebo ne. Víte, že já osobně mám na tuto věc velmi individuální názor, ale byl jsem připraven na kompromis a na nalezení společné půdy v Parlamentu, abychom mohli zlepšit bezpečnost evropských jaderných elektráren tam, kde nyní stojí, to znamená tam, kde pravděpodobně i zůstanou. Naším úkolem je dosáhnout výsledky pro lidi v Evropě, nikoli pouze podávat vysvětlení.
<P>
(Řečník souhlasil s položením otázky postupem modré karty podle čl. 149 odst. 8 jednacího řádu.)
<SPEAKER ID="064" NAME="Gerald Häfner" AFFILIATION="Verts/ALE">
(DE) Paní předsedající, pane Reule, vaše volání po objektivitě a našem čestném vzájemném jednání beru vážně. Proto bych se chtěl zeptat, proč hovoříte tak agresivně a proč obviňujete členy Skupiny zelených/Evropské svobodné aliance z pokrytectví. Použil jste směšný argument, že před rokem by nebylo možné prosadit takový zátěžový test. Nevysvětlil jste však Parlamentu, že jediným důvodem, proč to nebylo možné, bylo to, že jste tomu vy, pane Reule, a ti, kdo jsou na vaší straně, bránili.
<P>
Měli jsme ten problém před Fukušimou. Chceme-li všichni bezpečnost, pak je správné, abychom projevili odhodlání za bezpečnost bojovat neustále, tedy nejen v době, kdy dochází k tavení jádra ve třech reaktorech.
<SPEAKER ID="065" NAME="Herbert Reul" AFFILIATION="PPE">
(DE) Paní předsedající, zaprvé, důvodem, proč jsem reagoval tak ostře, je, že se zlobím, že se nám nepodařilo přijmout společné usnesení o bezpečnosti, protože pro někoho bylo důležitější zaujmout absolutistické stanovisko a nehledat společnou půdu.
<P>
Zadruhé, v rozpravě jsem vysvětlil a vysvětlím to znovu, že jsem se z toho poučil. Nyní vidím, že pro zavedení přísnějších bezpečnostních norem pro evropské jaderné elektrárny musíme udělat více. Musíme vyvinout větší tlak a ukázat větší iniciativu.
<P>
Proto jsem podpořil společné usnesení a proto jsem pro podporu pana Oettingera, nikoli pro jeho neustálé napadání.
<P>
(Řečník souhlasil s položením otázky postupem modré karty podle čl. 149 odst. 8 jednacího řádu.)
<SPEAKER ID="066" NAME="Vytautas Landsbergis" AFFILIATION="PPE">
Paní předsedající, chtěl bych panu Reulovi říci, že byla doba, kdy byla energie z nezabezpečených jaderných elektráren považována za špinavou a zodpovědné státy EU ji nenakupovaly. Tyto jaderné elektrárny, které mají být nyní vybudovány na východních hranicích EU, patří právě do této kategorie, neboť jejich technologie nebyla dříve vyzkoušena na nějakých vzdálených místech. Ujištění, že budou bezpečné, jsou jen prázdnými slovy.
<P>
Co si myslí o tom, že Německo, které odmítá stavět jaderné elektrárny na svém vlastním území, souhlasí s tím, aby se stavěly na našich hranicích, a nakupuje tuto "špinavou" energii? Co je to za obraz solidarity a morálky?
<SPEAKER ID="067" NAME="Herbert Reul" AFFILIATION="PPE">
(DE) Paní předsedající, pane Landsbergisi, je mi líto, ale na tu otázku nemohu odpovědět. Nemohu hovořit jménem německé vlády. Myslím si však, že máte pravdu v tom, že musíme nejen přistupovat opatrně k problematice bezpečnosti evropských jaderných elektráren, ale že musíme v rámci svých možností převzít zodpovědnost i za ovlivňování výstavby a podmínek v dalších elektrárnách.
<P>
Pan Oettinger řekl, že se pokouší podpořit zátěžové testy a možné změny ve směrnicích na dalších místech na světě, a je rozhodnut zajistit přijetí těchto norem pro vyšší bezpečnost. V tomto ohledu si myslím, že vaše poznámky jsou oprávněné.
<SPEAKER ID="068" NAME="Teresa Riera Madurell" LANGUAGE="ES">
Paní předsedající, pane Reule, jste předsedou výboru. Dámy a pánové, uklidněme se.
<P>
Pane komisaři, na setkání, které se odehrálo den předtím, než jste se setkal se Skupinou evropských dozorných orgánů pro jadernou bezpečnost (ENSREG), vám moje skupina vysvětlila naše stanovisko k této otázce. Nyní vám musím říci, že nejsme úplně spokojeni. Proč?
<P>
To proto, že si myslíme, že zátěžové testy by měly být povinné. Jsme však rádi, že se 143 evropských jaderných elektráren podrobí zátěžovým testům, a podporujeme i Komisi v jejím úsilí přesvědčit třetí země, aby i ony znovu vyhodnotily své elektrárny. Dále nejsme spokojeni, protože se domníváme, že k zátěžovým testům, které budou vlastně provádět sami provozovatelé, by se měl vyjádřit i někdo druhý, aby byla zajištěna větší objektivita. Metoda vzájemného hodnocení, do níž je zapojeno sedm odborníků, je jedním takovým krokem. Naše skupina však navrhla vytvoření nezávislého kontrolního mechanismu, který by měl být používán od samého začátku, nikoli v pozdější fázi analyzování výsledků.
<P>
Myslíme si také, že testy by se měly provádět i na jiných zařízeních, jako jsou výzkumné reaktory, a i v souvislosti s jinými hrozbami, jako jsou důsledky teroristického útoku nebo strukturální slabé stránky zařízení. Jsme si vědomi problematiky konkurence, která vyvstala, ale myslíme si, že mohlo být dosaženo lepší dohody.
<P>
Provádění analýzy rizik je v tuto chvíli vhodným, ale izolovaným opatřením. Aby byla zaručena maximální bezpečnost, navrhuje moje skupina, aby byla na evropské úrovni vytvořena nezávislá organizace, která by převzala odpovědnost za bezpečnost a kontrolu.
<P>
Nakonec bych vám, pane komisaři, chtěla říci, že v tuto chvíli doufáme v takovou důslednost, aby reaktory, které neprojdou testy a nemohou napravit své nedostatky, byly uzavřeny, a v transparentnost, aby všichni občané měli úplné informace o provádění testů a o výsledcích.
<SPEAKER ID="069" NAME="Lena Ek">
jménem skupiny ALDE. - Paní předsedající, nejde o interní německou záležitost, ale o záležitost evropskou. Je důležité, aby jaderná zařízení po celé Evropě byla bezpečná a za bezpečná byla také považována Nesmíme proto opakovat chyby, k nimž došlo při prvním zátěžovém testu bank. Nepotřebujeme další zbytečné cvičení v oblasti styku s veřejností.
<P>
Povinností Komise je, aby zajistila, že zátěžové testy budou provedeny řádným, transparentním a komplexním způsobem a že z nich budou vyplývat skutečné následky. Pokud elektrárna neprojde testem a zjištěné záležitosti nebude možno napravit, měla by být uzavřena. Navrhované zátěžové testy jsou ale příliš mírné. Skupina ALDE chtěla, aby do testů byla zahrnuta celá bezpečnostní kultura a lidský faktor. Bohužel se tak nestalo. Upřímně doufám, že Komise najde jiný způsob, jak testovat bezpečnostní kulturu.
<P>
Očekávám například, že Komise přijde v rámci revize směrnice o jaderné bezpečnosti s návrhy na nápravu těchto problémů. Patří mezi ně problémy, o nichž jste hovořil, pane komisaři, tedy bezpečnost při vyřazování z provozu a v souvislosti s odpadem. Zátěžové testy také postrádají jasnou formulaci o potřebě nezávislosti a transparentnosti testů. Bude provedeno vzájemné hodnocení za účasti zástupce z jiného členského státu než toho, v němž leží dotyčná jaderná elektrárna, ale nebude nutně úplně nezávislé. To je problém.
<P>
To všechno působí problémy s důvěryhodností testů, ale zátěžové testy jsou teprve na začátku. Potřebujeme mít širší strategii, která přinese společné evropské normy zaručující vysoký stupeň jaderné bezpečnosti a informovanosti.
<P>
Bezpečnost jaderných elektráren je evropský problém. Podíváme-li se do budoucnosti, měli bychom zavést přísnější bezpečnostní normy, než doporučuje Mezinárodní agentura pro atomovou energii a než má zbytek světa. Podíváte-li se na informovanost a transparentnost při havárii ve Fukušimě, vidíte v této oblasti jasnou potřebu evropské platformy a evropské regulace. Evropští občané očekávají a zaslouží si nejlepší možnou bezpečnost svých jaderných elektráren.
<P>
Času je opravdu málo a Evropská komise má velkou zodpovědnost a ještě větší zodpovědnost mají nyní členské státy, které ochabují a ustupují od toho, co původně slibovaly po tom, co se stalo v Japonsku. Žádáme Komisi, aby převzala svou odpovědnost, a žádáme Radu, která zde není, aby naplnila očekávání evropských občanů, pokud jde o jadernou bezpečnost v Evropě.
<SPEAKER ID="070" NAME="Giles Chichester">
jménem skupiny ECR. - Paní předsedající, chtěl bych se s vámi podělit o některé výňatky z prozatímní zprávy hlavního inspektora jaderných zařízení ve Spojeném království: "všichni se musíme držet zásady neustálého zlepšování. To znamená, že bez ohledu na to, jak kvalitní jsou normy projektování jaderných zařízení a následného provozu, nikdy nesmí ustat hledání možností na zlepšení".
<P>
Systém jaderné regulace ve Spojeném království je velmi málo normativní. To znamená, že průmysl musí prokázat regulačnímu orgánu, že plně chápe nebezpečí spojené se svým provozem, a ví, jak je kontrolovat. Předpokládáme tedy, že prvotní odpovědnost za poučení na sebe vezme průmysl a nebude spoléhat na to, že mu regulační orgán řekne, co má dělat.
<P>
Závěr číslo jedna zní: "zvážíme-li přímé příčiny havárie ve Fukušimě, nevidíme žádný důvod, abychom omezovali provoz jaderných elektráren nebo jiných jaderných zařízení ve Spojeném království". Závěr číslo dva zní: "v reakci na havárii ve Fukušimě se britský jaderný průmysl zachoval zodpovědně a přiměřeně a do dnešního dne vykazuje ve své reakci schopnost směřovat k bezpečnosti a rozhodné kultuře bezpečnosti". Závěr číslo čtyři zní: "v úvahách o známých okolnostech havárie ve Fukušimě se do dnešního dne neukázaly žádné mezery v rozsahu nebo hloubce zásad posuzování bezpečnosti u jaderných zařízení ve Spojeném království".
<P>
Závěrem si připomeňme mimořádnost zemětřesení a sílu tsunami, které zasáhly zařízení ve Fukušimě a které celý tento proces odstartovaly.
<SPEAKER ID="071" NAME="Rebecca Harms" LANGUAGE="DE">
Paní předsedající, pane Oettingere, diskuse doposud probíhá tak, jak jsem očekávala, ale ne tak, jak bych chtěla. Zpočátku jste se po Fukušimě ubíral správným směrem a stanovil jste si cíle, mezi něž patřilo i komplexní hloubkové šetření všech rizik, která představují evropské jaderné elektrárny, a to na základě toho, co jsme se tenkrát dozvěděli z Fukušimy. Dnes víme o Fukušimě více, včetně skutečnosti, že tato katastrofa byla systematicky zlehčována a že k tavení jádra došlo mnohem dříve, než Japonci připustili. Víme i o problémech v monitorovacích systémech.
<P>
Dnes jste však udělal velkou chybu. Jako komisař beroucí na sebe zodpovědnost, kterou nemá, jste měl říci: "Paní Harmsová, vážení poslanci Evropského parlamentu, vzal jsem na sebe velký úkol, ale pokročil jsem jen málo". Měl jste poukázat na skutečnost, že existují velké problémy, že zátěžové testy jsou čistě dobrovolné, že se provádějí jen na papíře a že jsou převážně v rukou provozovatelů, tedy tam, kde vždy byly. Měl jste to připustit a pak bych vás mohla brát vážněji. V takovém případě bychom mohli vést další užitečné diskuse o tom, čeho bylo a čeho nebylo dosaženo.
<P>
To, co jste nám předložil, pane Oettingere, je v zásadě strategie, která napomůže zlehčit rizika spojená s evropským jaderným programem ve stavu, v jakém dnes je. V určitou chvíli bude na starých reaktorech jakási Oettingerova schvalovací pečeť, která potvrdí, že na papíře byly znovu provedeny testy všeho, co bylo často testováno již dříve.
<P>
K problematice bezpečnosti nemáte skoro co říci a v tomto ohledu jsme se téměř nepohnuli dále. Vzhledem ke smlouvě Euratom nemá Parlament téměř žádný vliv na jadernou bezpečnost a v této oblasti jsme nijak nepokročili.
<P>
Se zájmem budu sledovat vývoj diskuse o skutečných společných bezpečnostních normách. Podle toho vás znovu budeme posuzovat. To bude ovšem až v budoucnosti a to, čeho jsme dosáhli do dnešního dne, je velmi chabé.
<P>
(Řečnice souhlasila s položením otázky zvednutím modré karty podle čl. 149 odst. 8 jednacího řádu.)
<SPEAKER ID="072" NAME="Giles Chichester" AFFILIATION="ECR">
Paní předsedající, chtěl bych poděkovat vážené dámě za to, že akceptuje mou otázku.
<P>
Mám dvě otázky. Souhlasíte především s tím, že nejde jen o německou diskusi a že tato diskuse má více aspektů? Protože se zdálo, že jde spíše o vnitřní německou diskusi, a na to jsou různé názory.
<P>
Zadruhé, nesouhlasila byste s tím, že okolnosti ve Fukušimě byly velmi výjimečné a bezprecedentní, a to jak pokud jde o sílu zemětřesení - nejsilnější, jaké kdy Japonsko zažilo, tak o výšku tsunami, která, jak mi bylo řečeno, dosáhla 46 metrů a její průměrná výška byla 14 metrů, tedy podmínky, které v Evropě nemůžeme očekávat?
<SPEAKER ID="073" NAME="Rebecca Harms" AFFILIATION="Verts/ALE">
(DE) Paní předsedající, omlouvám se vám, pane Chichestere, hovořila jsem německy, ale ve svém příspěvku jsem neřekla vůbec nic o Německu. Kdybych měla říci něco o Německu, bylo by to toto: Myslím si, že je správné, že německá vláda pod vedením odborníka na politiku v oblasti klimatu Klause Töpfera například uvedla, že rizika spojená s těmito elektrárnami jsou příliš vysoká, že v případě katastrofy by tato rizika byla nezvládnutelná, a proto se Německo vzdává jaderné energie. Myslím si, že je důležité to zde zmínit z německého pohledu. Ve svém předchozím příspěvku jsem se o tom však nezmínila.
<P>
Zadruhé, pokud jde o Japonsko, chtěla bych říci, že společnost TEPCO a další provozovatelé jaderných elektráren před neštěstím ve Fukušimě tvrdili, že jejich elektrárny jsou vybaveny tak, aby odolaly všem typům zemětřesení, která by mohla nastat. Existovaly předpovědi a varování, že přijde hrůzostrašná tsunami tohoto druhu. Nechápu, proč Mezinárodní agentura pro atomovou energii nezakročila dříve.
<P>
(Řečnice souhlasila s položením otázky zvednutím modré karty podle čl. 149 odst. 8 jednacího řádu.)
<SPEAKER ID="074" NAME="Angelika Niebler" AFFILIATION="PPE">
(DE) Paní předsedající, chtěla bych se vás zeptat, paní Harmsová, proč jste nepoděkovala panu Oettingerovi. Proč jste mu neřekla, že mu děkujete? Myslím si, že obvinění, která jste tu proti němu vznesla, jsou nehorázná. Pan Oettinger byl jediný, kdo maximálně využil příležitost, aby shromáždil všechny, kdo se angažovali bezprostředně po Fukušimě, a trval na tom, abychom na evropské úrovni prováděli zátěžové testy bez ohledu na své povinnosti. Nyní zde máme výsledek, který přesahuje testy prováděné v posledních 15 nebo 20 letech, s celoevropským zapojením a se vzájemným hodnocením týmy, jejichž složení je celoevropské. Myslím si, že není správné, abyste pokračovala ve své zelené politice, aniž byste na sebe vzala jakoukoli odpovědnost.
<SPEAKER ID="075" NAME="Rebecca Harms" AFFILIATION="Verts/ALE">
(DE) Paní předsedající, dobře si pamatuji poznámku, kterou veřejně uvedl pan Oettinger, když řekl, že ví, že některé elektrárny v Evropské unii by měly být v důsledku zátěžových testů odpojeny od sítě. Tenkrát jsem se ho zeptala, které elektrárny má na mysli. Čekám, až naváže na to, co řekl. Pamatuji si, že pan Oettinger řekl v průběhu minulého plenárního zasedání, že nepodepíše dokument, který byl tenkrát předložen a týkal se zátěžových testů. On jej podepsal navzdory skutečnosti, že pokud jde o kvalitu, bylo v něm provedeno jen málo změn.
<P>
(Řečnice souhlasila s položením otázky zvednutím modré karty podle čl. 149 odst. 8 jednacího řádu.)
<SPEAKER ID="076" NAME="Ashley Fox" AFFILIATION="ECR">
Paní předsedající, nesouhlasila by paní Harmsová s tím, že její stanovisko a stanovisko její skupiny je takové, že nemají zájem o zátěžové testy? Vůbec je nezajímá žádný objektivní důkaz. Jejich cílem je uzavření jaderného průmyslu a mají pevný cíl. Nepřipustila by, že je to skutečně pravda?
<SPEAKER ID="077" NAME="Rebecca Harms" AFFILIATION="Verts/ALE">
(DE) Paní předsedající, jelikož momentálně nemáme žádnou jadernou elektrárnu, kde by se v případě roztavení jádra účinky omezily jen na reaktor, jsem toho názoru, že bychom se měli vzdát jaderné energie. Ráda to připouštím otevřeně. Není to žádné tajemství.
<P>
Zadruhé bych chtěla říci, že již od začátku jsme byli plně odhodláni, a odhodláni jsme stále, ke skutečným odborným inspekcím stávajících elektráren, které by se soustředily na dobře známé bezpečnostní problémy. Velmi litujeme toho, že se tak nestane. My ze Skupině Zelených/Evropské svobodné aliance v tomto Parlamentu jsme bojovali za zavedení přísných povinných bezpečnostních norem. Paní Nieblerová ví, proč se nám to nepovedlo a proč v současné době nemáme v Evropě přísné povinné bezpečnostní normy.
<P>
(Předsedající řečnici přerušila.)
<P>
(Řečnice souhlasila s položením otázky zvednutím modré karty podle čl. 149 odst. 8 jednacího řádu.)
<SPEAKER ID="078" NAME="Niki Tzavela" AFFILIATION="EFD">
Paní předsedající, z osobních důvodů jsem od dob Černobylu velmi rozhodným odpůrcem jaderných elektráren. Po Fukušimě byli prvními oběťmi tamní pracovníci a hasiči. Jako poslušný a věrný občan a odpůrce jaderných elektráren jsem předložila písemné prohlášení jako výraz solidarity s hrdinským úsilím fukušimských pracovníků a hasičů a jsem skutečně velmi překvapena, že doposud nemáme z naší skupiny ani jeden podpis. Jak angažovaní jste vy? Jako první krok našeho projevu úcty ...
<P>
(Předsedající řečnici přerušila.)
<SPEAKER ID="079" NAME="Rebecca Harms" AFFILIATION="Verts/ALE">
(DE) Paní předsedající, jsem ráda, že o tom můžeme znovu hovořit, ale mám velký problém. Myslím si, že to, co bylo učiněno v souvislosti s jaderným peklem, k němuž došlo v Japonsku, je velkolepé. Často jsem navštěvovala Černobyl, včetně zakázané zóny. Myslím si, že to, co dělníci ještě dnes dělají v této nebezpečné zóně, je velkolepé. Lidé, z nichž jsme udělali hrdiny, bojují o penze, o zdravotní péči a o další věci desítky let poté, co se stali hrdiny. Je snadné hovořit o hrdinství, ale skutečné řešení důsledků, to je jiná, mnohem smutnější historie.
<SPEAKER ID="080" NAME="Jo Leinen" AFFILIATION="S&amp;D">
Paní předsedající, mám procesní námitku. Nyní vedeme rozpravu s komisařem, nikoli rozpravu mezi sebou a mezi politickými skupinami. Myslím si, že podle jednacího řádu máme jednu možnost modré karty, ne šest nebo sedm.
<SPEAKER ID="081" NAME="Předsedající">
S vaším souhlasem přeruším postup s modrou kartou, neboť zde máme další tři žádosti. Pokud jde o mne, já souhlasím s pokračováním rozpravy, ale měla bych se vyhnout sporům. Proto pokračujme v rozpravě.
<SPEAKER ID="082" NAME="Sabine Wils">
jménem skupiny GUE/NGL. - (DE) Paní předsedající, pane Oettingere, jsem pobouřena. Zátěžové testy jaderných elektráren v EU poskytují provozovatelům alibi, aby dále provozovali reaktory, a jejich cílem je skrýt stávající nebezpečí, jež představují takzvaná zbytková rizika, zejména pokud elektrárny nemusí být uzavřeny, když jsou výsledky zátěžových testů negativní.
<P>
To, že do zátěžových testů nebylo zařazeno nebezpečí terorismu, znamená, že zisky společností provozujících jaderné elektrárny budou uchráněny před nákladnými modernizačními opatřeními.
<P>
Radioaktivní záření se nezastaví na státních hranicích. EU by měla na ochranu lidí v Evropě a v sousedících zemích vypracovat celoevropskou strategii ukončení jaderné energie, vyzvat své sousedy, aby se vzdali jaderné energie v rámci politiky sousedství, a tímto způsobem zabránit výstavbě nových jaderných elektráren. Základním předpokladem je rozpuštění smlouvy Euratom, která se používá na podporu expanze jaderného průmyslu. V minulosti byly uvolněny půjčky ve výši více než 500 milionů EUR jen pro Rumunsko, Bulharsko a Ukrajinu na výstavbu nových jaderných elektráren.
<SPEAKER ID="083" NAME="Rolandas Paksas">
jménem skupiny EFD. - (LT) Paní předsedající, kdybychom dnes měli vyvážit výhody jaderného průmyslu a nebezpečí, jež představuje, bylo by obtížné říci, který aspekt převáží. Zkušenost ukazuje, že jaderné elektrárny jsou velmi zranitelné, jak Černobyl před 25 lety, tak Fukušima před několika měsíci.
<P>
Na vnější hranici Evropské unie, velmi blízko Litvy, se plánuje výstavba nepřiměřeně silných jaderných elektráren, vlastně jsou již ve výstavbě, a jejich bezpečnost a dopad na životní prostředí je zdrojem mnoha sporů. Havárie těchto jaderných elektráren by představovala nebezpečí jak pro Litvu, tak pro celou Evropskou unii.
<P>
Musíme zajistit, aby se nejpřísnější bezpečnostní normy uplatňovaly nejen v Evropě, ale i za jejími hranicemi. Musíme vyvinout veškeré úsilí a zajistit zavedení požadavku na povinné bezpečnostní testy jaderných elektráren po celém světě.
<P>
V oblasti jaderné bezpečnosti leží značná část této problematiky na Evropské komisi. Ta musí monitorovat a prověřovat, zda se tento postup odráží v sousedních zemích, zejména v těch, které mají v úmyslu budovat jaderné elektrárny blízko vnějších hranic EU, a zda se řádně provádějí ustanovení mezinárodních úmluv, nebo zda jsou jen pouhým cárem papíru. Musíme zajistit, aby nejen členské státy Evropské unie, ale i sousední země, zejména Rusko a Bělorusko, dodržovaly nejpřísnější bezpečnostní a ekologické normy.
<SPEAKER ID="084" NAME="Hans-Peter Martin" AFFILIATION="NI">
(DE) Paní předsedající, pane Oettingere, v Rakousku, kde tak rád trávíte dovolenou, si, pokud jde o jaderné elektrárny, počínáme velmi dobře. Radioaktivní intenzita dnešní rozpravy má samozřejmě jednu výhodu. Připomíná vám, pane Oettingere, že můžete projít přeměnou a změnit se z přítele německé energetické společnosti EnBW na osobu zodpovědnou za monitorování jaderných elektráren. Budete-li si počínat skutečně dobře, můžete dokonce vypracovat strategii ukončení jaderné energie. Musíte si však uvědomit, že to bude znamenat boj o kompetence.
<P>
To "více", co jste nám slíbil, nestačí, a je samozřejmě velmi důležité, abyste vyvíjeli tlak na naše společné sousedy, na Českou republiku, která, pokud tomu dobře rozumím, by raději neprováděla žádné kritické testy, zejména pokud jde o zločin. Měli byste také vyvíjet tlak na bezostyšné jaderné lobbisty ze Spojeného království, což nás přivádí k hlavní problematice.
<P>
Nenechte se ovlivnit lobbisty v Komisi. Podívejte se, kdo má skutečnou moc v rukou v tak důležitých organizacích, jako je Skupina evropských dozorných orgánů pro jadernou bezpečnost (ENSREG) a Sdružení západoevropských regulačních orgánů pro jadernou energii (WENRA). Dohlédněte na Dominiqua Ristoriho, představitele Komise, který je neviditelně, ale nerozlučně spjat s jadernou lobby, a na další představitele Komise. Bude to stát za to úsilí, umožní-li vám to dosáhnout cíle, kterého, jak říkáte, chcete dosáhnout.
<P>
Důležitější je, že v této diskusi se již nesmíte objevovat na straně německého průmyslu a všech energetických společností, jejichž názvy začínají na E - EDF, E.ON a EnBW. Musíte si od nich držet jasný odstup. Rakousko, země, která je vaší prázdninovou destinací, vám poskytne potřebnou pomoc.
<SPEAKER ID="085" NAME="Pilar del Castillo Vera" AFFILIATION="PPE">
(ES) Paní předsedající, pane komisaři, musíme dávat pozor na to, jak se rozprava vyvíjí. Pokud budeme komisaře neustále přerušovat, strhne se poté lavina dotazů dalších poslanců, a je velmi těžké držet se projednávaného tématu rozpravy a bodů, které zmínil komisař, a ne přání dalších poslanců.
<P>
První věc, o níž jsem se chtěla zmínit, je, že někteří poslanci této sněmovny projevují málo skromnosti a málo zdravého rozumu, neboť chtějí, aby to vypadalo, že jsou jediní, kdo někdy přemýšlel o jaderné bezpečnosti, a jediní, kdo si dělá starosti o budoucnost svých dětí a lidstva.
<P>
58 reaktorů ve Francii nebo reaktory ve Spojeném království a v mnoha dalších zemích neznamenají, že by Francouzi nebo někdo jiný byli hloupější nebo méně inteligentní, nebo že budoucnost jejich dětí jim neleží na srdci nebo že nikdy nepřemýšleli o jaderné bezpečnosti.
<P>
Dámy a pánové, jaderná bezpečnost je něco, na čem se u každého jaderného reaktoru neustále pracuje ve všech jaderných elektrárnách. Je tam mnoho špičkových odborníků, ne nic nedělající žvanilové, ale lidé, kteří na těchto záležitostech od začátku dennodenně pracují.
<P>
Vyžaduje se nyní společné posouzení zátěžových testů? Naprosto souhlasím a musím říci, že někteří lidé, kteří nyní o těchto věcech hovoří, odmítli podpořit společné usnesení tohoto Parlamentu k této problematice, jež podpořila většina skupin této sněmovny.
<P>
Na základě toho je třeba rozlišovat: hovoříme o zátěžových testech, nikoli o zrušení jaderné energie. K tomu budou vnitrostátní rozpravy a ty tam musí proběhnout.
<P>
Proto, hovoříme-li o zátěžových testech, neboť někteří lidé o tom nechtějí mluvit, hovoří nebo diskutují o tom jen v jedné nebo v druhé rozpravě s podtónem vyjadřujícím odstranění jaderné energie, musím říci, že komisař Oettinger odvedl za krátkou dobu mimořádnou práci. V praxi již dohodl a uplatnil řadu opatření a testů, které nám ukáží závažnost situace, v níž se nyní nacházíme.
<P>
Proto vám, pane komisaři, blahopřeji, můžeme vám vyslovit jen uznání za to, jak jste jednal.
<SPEAKER ID="086" NAME="Jo Leinen" AFFILIATION="S&amp;D">
(DE) Paní předsedající, pane Oettingere, zátěžové testy jsou nezbytné a přicházejí s velkým zpožděním. Je překvapivé, že se dříve neprováděly. Mělo by se vám dostat uznání za to, že všechny jaderné elektrárny v EU budou konečně pod kontrolou.
<P>
Musíme však připustit, že se zátěžovými testy se ocitáme na velmi tenkém ledě. Správně jste řekl, že několik zemí není připraveno podílet se na evropském postupu kontroly. Samozřejmě hrozí, že kontrola se bude v jednotlivých zemích lišit. Někdo nebude chtít zahrnout pády letadel, jiní podstoupí zátěžovým testům jen část svých elektráren. Musíte zajistit, aby testy byly skutečně komplexní.
<P>
Je také jasné, že jste neprovedl komplexní vyhodnocení. Oblast lidského selhání není úplná. Nyní a v budoucnosti nehrozí riziko, že se na jadernou elektrárnu náhodně zřítí letadlo, ale že se tyto elektrárny stanou cílem útoků zvenčí. Právě to se netestuje. Žiji na hranici s Francií a s Lucemburskem a v Cattenomu jsou čtyři jaderné elektrárny. Bylo nám řečeno, že za ně zodpovídají hasiči a policie. Myslím si, že al-Kájda a další teroristé skoro zemřou smíchy, až zjistí, že za prevenci proti terorismu zodpovídají hasiči a policie. To je skutečně třeba začlenit do zátěžových testů.
<P>
A nakonec, jaké budou důsledky, jestliže najdete chyby a slabé stránky? Existuje nebezpečí, že nebudeme schopni udělat na evropské úrovni nic a že to všechno bude k ničemu. Budou některé z jaderných elektráren skutečně zavřeny nebo zmodernizovány?
<P>
Je nejvyšší čas, aby byla smlouva Euratom zrevidována. Tato situace, kdy nemůžeme ovlivnit bezpečnost jaderných elektráren, nemůže pokračovat.
<SPEAKER ID="087" NAME="Fiona Hall" AFFILIATION="ALDE">
Paní předsedající, některé členské státy se v souvislosti se zátěžovými testy unáhlily. Jak jsme slyšeli, inspektor pro jadernou energetiku Spojeného království, dr. Mike Weightman, zveřejnil svou prozatímní zprávu ještě dříve, než byly zátěžové testy odsouhlaseny. Bude Komise trvat na tom, aby všechny členské státy prováděly zátěžové testy řádně a nepraktikovaly nějakou odlehčenou verzi?
<P>
Starosti mi dělá zejména to, že by vláda Spojeného království mohla schválit celou novou generaci jaderných elektráren ještě před uzavřením postupu zátěžových testů v červnu příštího roku. Pane komisaři, souhlasíte, že by to z hlediska evropské jaderné bezpečnosti nebylo moudré? Zajistíte, aby informace, které nemohou být z bezpečnostních důvodů zveřejněny, mohly být sdíleny alespoň na takovém zabezpečeném fóru, jako je fórum vnitrostátních bezpečnostních služeb?
<SPEAKER ID="088" NAME="Ivo Strejček" AFFILIATION="ECR">
(CS) Paní předsedající, pane komisaři, odklon od jaderné energetiky, tak jak to můžeme sledovat např. v Německu, je politicky chybným rozhodnutím s pravděpodobně katastrofálními ekonomickými důsledky nejen pro Německo samotné, ale také nejméně pro středoevropský prostor. Tím německé rozhodnutí nijak nekritizuji, každý členský stát Evropské unie má právo určit si vlastní energetickou politiku se všemi ekonomickými, sociálními i politickými důsledky.
<P>
Trvám ovšem na tom, že stejně takové právo určit si nezávisle, jak bude vyrábět elektrickou energii, má i moje země, Česká republika. Jednu třetinu českého energetického mixu tvoří energie získávaná ze spolehlivých jaderných zdrojů. Věřím, že své jaderné zdroje ještě posílíme, že dobudujeme další jaderné energetické bloky při dodržení všech zásadních bezpečnostních a kontrolních parametrů a požadavků.
<P>
(Řečník souhlasil s položením otázky zvednutím modré karty podle čl. 149 odst. 8 jednacího řádu.)
<SPEAKER ID="089" NAME="Hans-Peter Martin" AFFILIATION="NI">
(DE) Paní předsedající, mám otázku na pana Strejčka. Co říkáte na skutečnost, že pokud víme, Česká republika by se raději nezúčastnila seriózních zátěžových testů a nechce se podílet na otázce zločineckých útoků? Jaký je váš vlastní přístup k jadernému průmyslu a jaký je váš osobní vztah s těmito lobbistickými skupinami?
<SPEAKER ID="090" NAME="Ivo Strejček" AFFILIATION="ECR">
(CS) Za prvé, pane kolego, na tomto místě zdůrazňuji, že nemám žádné kontakty s touto lobby. A za druhé, ani v jednom prohlášení české vlády jsem nezaznamenal, že by se české jaderné elektrárny měly vymknout jakékoliv kontrole, tak jak byla přednesena panem komisařem Oettingerem.
<SPEAKER ID="091" NAME="Yannick Jadot" AFFILIATION="Verts/ALE">
(FR) Paní předsedající, pane komisaři, nejste v této záležitosti napadán osobně, pane komisaři, ale musíte pochopit, že jsme velmi zklamaní, že Komise tak snadno podlehla tlaku ze strany některých členských států, zejména Francie.
<P>
My skutečně chceme vyřadit jaderné elektrárny z provozu, neboť si myslíme, že je to jediná cesta, jak odstranit jadernou hrozbu. V zemi, jako je Francie, ovšem také víme, že na vyřazení jaderné energie budeme potřebovat 20 až 25 let, a nejnovější studie o vážných jaderných haváriích předpovídají, že v následujících patnácti letech dojde někde ve světě k nehodě.
<P>
Chceme skutečné testy a nemůžeme akceptovat skutečnost, že Francie umožnila, aby byla odsouhlasena riziková možnost. Testy nepředvídají zřícení letadel ani na palivové nádrže, ani na reaktory. Nepředvídají ani teroristické útoky. Odmítáme akceptovat skutečnost, že testy prováděné na evropské úrovni se staly komunikačním cvičením krizového štábu pro jaderný průmysl, který pan Sarkozy předvede na následujícím setkání G8, aby se prodalo ještě více evropských tlakovodních reaktorů (PWR). Proto to nemůžeme akceptovat, pane komisaři.
<P>
(Řečník souhlasil s položením otázky zvednutím modré karty podle čl. 149 odst. 8 jednacího řádu.)
<SPEAKER ID="092" NAME="Peter Liese" AFFILIATION="PPE">
(DE) Paní předsedající, pane Jadote, můžete potvrdit, že společné usnesení vypracované k tématu zátěžových testů původně podepsali předsedové vaší skupiny, paní Harmsová a pan Cohn-Bendit, kteří pak byli proti němu na plenárním zasedání navzdory skutečnosti, že v nich nedošlo k žádným velkým změnám? Nemyslíte si také, že to příliš nepomohlo panu Oettingerovi, který se zavázal zavést přísnější zátěžové testy?
<SPEAKER ID="093" NAME="Yannick Jadot" AFFILIATION="Verts/ALE">
(FR) Ano, pane Liese, toto usnesení bylo spolupodepsáno. A chtěl bych odpovědět i na otázku paní del Castillo Veraové, která řekla, že francouzská veřejnost podporuje jadernou energii. To není pravda. Všechny průzkumy ukazují, že 77 % Francouzů se chce vzdát jaderné energie, ale ve Francii nemůžeme vést tuto debatu.
<SPEAKER ID="094" NAME="Miloslav Ransdorf" AFFILIATION="GUE/NGL">
(CS) Paní předsedající, jenom tři krátké poznámky k vystoupení pana komisaře. Za prvé se přikláním k metodice zátěžových testů, které předložila Asociace západoevropských národních regulátorů. Ty předpokládají pravděpodobnostní přístup, od kterého se pan komisař odklání spíše k přístupu absolutistickému.
<P>
Za druhé bych chtěl říci, že aby celý tento přístup k bezpečnosti občanů byl věrohodný, měly by zátěžové testy být nastoleny ve všech oblastech, kde se produkuje energie. Nejvíce lidí zahynulo při výrobě energie tam, kde se rozlomily hráze. V roce 1976 např. zemřelo 26 000 lidí, když se rozlomila přehradní nádrž v Číně.
<P>
A třetí poznámka. Pan komisař, jak se zdá, se účastní zelené poutě svaté, ale polský satirik Jerzy Lec říká, že ani účast na pouti svaté vás nezbaví pocení nohou a zápachu.
<SPEAKER ID="095" NAME="Niki Tzavela" AFFILIATION="EFD">
Paní předsedající, chtěla bych říci panu komisaři, že věřím jeho upřímné snaze bojovat proti jaderným katastrofám a věřím jeho citlivosti a objektivitě, s níž přináší Evropě bezpečnostní síť proti jaderným katastrofám.
<P>
Jsem přesvědčena, že zátěžové testy by se měly provádět nejen v Evropské unii a v sousedních zemích, ale na celosvětové úrovni. Jde o celosvětový problém. Proto vítám vyjádření generálního tajemníka OSN Ban ki-moona, který řekl, že na 24. června svolá do Vídně schůzku na vysoké úrovni. Doufám, že pan komisař tam bude.
<P>
Generální tajemník OSN stanovil pět bodů jaderné bezpečnosti a podle toho, co jsem viděla, se shodují s pravidly, která nám předložil pan komisař a u nichž nás instruoval, jak máme postupovat. Ve Vídni budeme mít mezinárodní setkání zastřešené ze strany OSN. Poté, dne 22. září, se bude konat schůzka na velmi vysoké úrovni k jaderné bezpečnosti v sídle OSN v New Yorku.
<P>
Podle mého názoru bychom tuto problematiku měli řešit právě tak. Evropa není jediným místem nebo kontinentem, kterému hrozí jaderné katastrofy, a tak k tomuto problému přistupujme v celosvětovém měřítku.
<SPEAKER ID="096" NAME="Andreas Mölzer" AFFILIATION="NI">
(DE) Paní předsedající, pane Oettingere, jak víme, v zátěžových testech bank byl ponechaný prostor tak velkorysý, že téměř všechny prověřované instituce mohly vyjít z testů relativně dobře. Jakmile se objevilo podezření na riziko, bylo provedeno méně pečlivé šetření, jen aby všechno bylo v pořádku. Musíme předpokládat, že v případě jaderných elektráren to zřejmě nebude příliš odlišné. Doposud se ukazuje, že zátěžové testy jaderných elektráren jsou jakési placebo pro znepokojené občany Evropy. Vedle toho, že testy, které nemají na nejnižší úrovni žádný dopad, jsou naprosto nesmyslné, lze pochybovat, zda by i přísná kritéria dosáhla požadovaných cílů. Je to vždy otázka norem, které budou základem testů, neboť údajně žádný ze 17 německých reaktorů by dnes nebyl schválen jednoduše proto, že žádná z norem platných v době, kdy byly budovány, nesplňuje dnešní požadavky. Kritici pochybují o tom, zda by dokonce i úplně nové jaderné elektrárny, jako jsou evropské tlakovodní reaktory, které se budují ve Francii a ve Finsku, splňovaly nejnovější bezpečností požadavky. Když zjistíte, že některé jaderné elektrárny nejsou schopny odolat ani bouřím, nezbývá vám než vyzývat každého, aby se zasazoval o co nejrychlejší odklon od jaderné energie.
<SPEAKER ID="097" NAME="RadvilMorkūnaitė-Mikulėnien" AFFILIATION="PPE">
(LT) Paní předsedající, zaprvé bych vám chtěla poděkovat za příležitost diskutovat dnes o této důležité problematice, zejména pokud jde o země sousedící s Evropskou unií.
<P>
Radioaktivní znečištění ze své povahy překračuje státní hranice. To jsme těžce pocítili po Černobylu a po Fukušimě. Nejpřísnější normy pro jadernou bezpečnost by proto měly být právně závazné a celosvětově platné, zařízení by všude měla být stejně bezpečná a Mezinárodní agentura pro atomovou energii (MAAE) by měla být posílena.
<P>
Normy uplatňované v Evropské unii patří mezi nejpřísnější na světě. Abychom dosáhli ještě větší bezpečnosti, budeme provádět zátěžové testy v jaderných elektrárnách, které jsou v provozu, v těch, které jsou plánované, a v těch, které byly uzavřeny. Chceme-li však bezpečnost, měla by se stejná kritéria uplatnit u již existujících nebo plánovaných zařízení v zemích sousedících s EU (v Rusku, Bělorusku, Turecku, Arménii, ve Švýcarsku a na Ukrajině). Jelikož se o to stále snažíme, musíme hovořit jedním hlasem.
<P>
V současné době je stále ještě v provozu jaderná elektrárna s reaktorem černobylského typu u Petrohradu, necelých 100 kilometrů od vnějších hranic Evropské unie. Rusko plánuje výstavbu dvou jaderných elektráren ještě blíže k hranicím Evropské unie, v Bělorusku a v Kaliningradu. Z litevské hranice budou vidět věže jedné z těchto elektráren tak jasně, jak můžeme z Parlamentu vidět věže Štrasburské katedrály. Oba projekty mají podobné problémy. Práce začaly ještě před tím, než bylo dokončeno posouzení vlivů na životní prostředí, a doposud nebyla vysvětlena kritéria pro volbu místa výstavby ani jedné z jaderných elektráren, možná alternativní místa nebyla prověřována a nebyly vypracovány generální plány evakuace. Plánuje se, že obě jaderné elektrárny budou mít experimentální reaktory, jejichž bezpečnost není možno vyhodnotit, protože ještě nikde nebyly v provozu.
<P>
Obecně řečeno, Bělorusko není připraveno na rozvoj jaderné energetiky a ruská vláda nejen nereaguje na otázky sousedních zemí, ale nedbá ani požadavků svých občanů na konzultace. Podruhé odmítla za použití byrokratického postupu umožnit registraci iniciativy týkající se veřejného referenda k záležitosti výstavby jaderné elektrárny. Jako jeden z kroků, které by mohly povzbudit země sousedící s Evropskou unií, aby se řídily nejpřísnějšími bezpečnostními normami, se nabízí možnost, že by celá Unie odmítla kupovat elektrickou energii vyrobenou bez dodržování norem. Nesmíme používat peníze občanů EU na podporu nebezpečné jaderné energie.
<SPEAKER ID="098" NAME="Catherine Trautmann" AFFILIATION="S&amp;D">
(FR) Paní předsedající, pane komisaři, na rozdíl od francouzské vlády doufám, že dojde k rozsáhlé veřejné debatě. Potřebujeme komplexní zátěžové testy. Fukušima ukázala, že si musíme umět představit nepředstavitelné. Nyní používaná metoda nebere v úvahu taková rizika, jako jsou teroristické útoky nebo pády letadel, a proto nesplňuje tento požadavek. Potřebujeme transparentní debatu, neboť volba, zda pokračovat s jadernou energií, nebo od ní upustit, se musí opírat o široký veřejný konsensus, který čerpá informace z odborných diskusí a není jimi obcházen. Potřebujeme nezávislou debatu za přítomnosti všech stran, abychom se vyhnuli možným střetům zájmů a podpořili ústupky.
<P>
Závěrem chci říci, že jsem z Alsaska, a proto vím, do jaké míry jaderná elektrárna ve Fessenheimu znepokojuje naše německé a švýcarské sousedy. Proč alespoň nepodpoříme sdílení odborných znalostí mezi našimi bezpečnostními agenturami, místo aby tyto problémy byly pod státní kontrolou? bylo by to ku prospěchu bezpečnosti, stejně jako transparentnosti a občanství na evropské úrovni.
<SPEAKER ID="099" NAME="Marielle De Sarnez" AFFILIATION="ALDE">
(FR) Paní předsedající, momentálně jsou před námi dvě otázky. První je o jaderném podílu v Evropě. Pokud jde o tento problém, věřím, že v následujícím roce musíme zorganizovat transparentní veřejnou rozpravu v rámci Unie a v dotyčných členských státech. Druhá otázka se týká testů, kvůli nimž jsme se tu dnes ráno shromáždili.
<P>
Pane komisaři, chtěla bych zmínit čtyři zásady, které bychom podle mého názoru měli u skutečných kontrolních mechanismů dodržovat. První zásada je, že kontrolní mechanismus musí být povinný.
<P>
Druhá zásada je, že tento kontrolní mechanismus by měl být svěřen nezávislému a nestrannému orgánu. Samoregulaci příliš nedůvěřuji.
<P>
Třetí zásadou je, že tento mechanismus by měl být závazný. Mají-li testy vůbec někdy vykázat u určitých zařízení negativní výsledky, pak by měly mít závazný charakter pro členské státy, které by neměly jinou možnost, než nefunkční zařízení uzavřít.
<P>
Čtvrtá zásada je, že tento mechanismus musí být transparentní: výsledky musí být předloženy veřejnému mínění. Tak budeme pravděpodobně schopni vytvořit to, co paní Eková nazvala evropskou bezpečnostní kulturou.
<SPEAKER ID="100" NAME="Tomasz Piotr Poręba" AFFILIATION="ECR">
(PL) Paní předsedající, problematika jaderné bezpečnosti v členských státech i v sousedních zemích by měla být předmětem zvláštní pozornosti Evropské unie. Po nehodě jaderné elektrárny v japonské Fukušimě Komise ohlásila zátěžové testy u podobných zařízení v Evropské unii. To byla velmi dobrá zpráva a velmi dobré rozhodnutí. Čekáme, až testy budou zavedeny. Vzhledem k potřebě zajistit bezpečnost všech lidí v Evropě by zvláštní pozornost měla být věnována řádnému využití všech dostupných prostředků s cílem zpřísnit bezpečnostní normy a vyloučit potenciální hrozbu jaderné energie. Potenciálním nebezpečím nejsou jen elektrárny na území členských států, ale i elektrárny ležící v zemích, které s Unií sousedí. Je také nezbytné poskytnout členským státům vhodnou motivaci a podporu, aby v elektrárnách v Evropské unii prováděly pečlivé zátěžové testy.
<P>
Chtěl bych rovněž zdůraznit obrovskou potřebu dodatečných investic, a to jak do výzkumu jaderné energie, tak do dalšího důležitého výzkumu zaměřeného na předvídání nehod a boj proti nim a proti jejich negativním dopadům v budoucnosti.
<SPEAKER ID="101" NAME="Claude Turmes" AFFILIATION="Verts/ALE">
(DE) Paní předsedající, pane Oettingere, na příkladu jaderné elektrárny Cattenom, která ohrožuje stovky tisíc lidí v Lucembursku a v německých spolkových zemích Sársko a Porýní-Falc, bych chtěl vysvětlit, proč tyto zmírněné testy nesplní svůj účel.
<P>
Elektrárna Cattenom leží na přístupové cestě k letišti v Lucemburku, ale přitom se důsledky pádu letadla na Cattenom nezkoumají. Poté, co byl první dokument předložen Skupině evropských dozorných orgánů pro jadernou bezpečnost (ENSREG), vy sám jste předložil pozměňovací návrh, aby byly pády letadel zahrnuty mezi prvotní události uvedené na straně 4 dokumentu. Tento dobrý pozměňovací návrh zablokovala Francie a Spojené království.
<P>
Zneklidňuje nás, že jste za to bojoval a prohrál a že stále nejste ochoten připustit, že jste prohrál. To je nečestné, a právě proto vás kritizujeme. Musíme jasně říci, že Francie a Spojené království v současné době nespolupracují na věcech, které my i vy chceme. Musíme se na ten problém podívat upřímně.
<P>
Pane Liese, německá Křesťanskodemokratická unie/Křesťanskosociální unie nás nepodpořila u známého usnesení o ukončení jaderné energie. Kancléřka Merkelová je mnohem statečnější než vy, alespoň při této příležitosti.
<SPEAKER ID="102" NAME="Marisa Matias" AFFILIATION="GUE/NGL">
(PT) Paní předsedající, pane komisaři, hovořím přímo o návrhu, který jste dnes předložil Parlamentu, a řeknu vám naprosto upřímně, že si myslím, že někteří z nás mají nárok být tímto návrhem zklamáni, neboť předložený návrh není jen slabý, ale jsou v něm také obrovské mezery.
<P>
Myslím si, že jde o evropskou záležitost, ne o otázku, který členský stát má jaderný průmysl a který ne. Je to záležitost celé Evropy a Evropa zoufale potřebuje dobré zprávy. Upřímně vám musím říci, že jednou z těchto dobrých zpráv je záruka pro veřejnost, že se staráme o její bezpečnost.
<P>
Pokud budou tyto testy prováděny za podmínek, které předkládáte, pane komisaři, kdy první fázi provádí samy zúčastněné osoby, druhou fázi provádí vlády, které tyto zúčastněné osoby zaštiťují, a třetí fázi provádí partneři, jež jsou zúčastněnými osobami, ptám se sama sebe, zda výsledkem nakonec nebude to, že všechny jaderné elektrárny jsou v pořádku a lze je doporučit.
<P>
Víme, že tak tomu není, a z tohoto důvodu doufám, že budou vyvozeny seriózní důsledky a že budeme moci říci veřejnosti, že se skutečně staráme o jejich bezpečnost, ne že to jen předstíráme.
<SPEAKER ID="103" NAME="Peter Liese" AFFILIATION="PPE">
(DE) Paní předsedající, dámy a pánové, chtěl bych poděkovat panu Oettingerovi. Bojoval a dosáhl velkého úspěchu. Výsledky nejsou dokonalé, ale dnešní obvinění pana Oettingera se vztahují na nás všechny. Musíme být kritičtí sami k sobě a připustit si, že se nám nepodařilo přijmout usnesení. Část mé skupiny také nehlasovala pro, což je politováníhodné. Obvinění se ovšem vztahují i na skupinu Zelených/Evropské svobodné aliance a na skupinu Progresivní aliance socialistů a demokratů v Evropském parlamentu, které nejprve podepsaly usnesení a poté ho v plénu nepodpořily. To ztížilo panu Oettingerovi práci v boji s členskými státy za zavedení přísnějších zátěžových testů.
<P>
To je první krok, ale musíme jít dále. Musíme změnit směrnici. Pane Oettingere, podpoříme vás, abyste mohl zajistit, že v budoucnosti bude právně závazná. Musíme ji rozšířit tak, aby se týkala i našich sousedních zemí. Plně podporuji to, co uvedla paní Morkūnaitė-Mikulėnienėová.
<P>
O Německu se hovořilo několikrát a tuto kritiku budeme muset samozřejmě přijmout. Chtěl bych však zdůraznit, že třináct členských států EU již funguje bez jaderné energie, včetně zemí s tak úspěšným hospodářstvím, jako je Rakousko a Dánsko, takže v Německu musíme tuto možnost akceptovat. Také bych rád řekl, že kancléřka Merkelová dnes předložila prohlášení o vládní politice v německém parlamentu a znovu zdůraznila, že musíme učinit alespoň společný pokrok v oblastech, na nichž se v Evropě shodneme. Konkrétně se zmínila například o energetické účinnosti.
<P>
Pana Oettingera bych chtěl podpořit a podnítit ho, aby do dvou týdnů předložil ambiciózní návrh k problematice energetické účinnosti. Jsem velmi rád za ty části, které již známe a které jsou směsí podnětů a povinností pro ty, jichž se týkají. Nejsem rád, že se předpokládá, že si členské státy stanoví vlastní cíle. Potřebujeme, aby cíl předložila Komise, a to buď povinný, nebo ve formě směrnice. Předložte cíl a pak budeme mít velmi dobrý návrh.
<SPEAKER ID="104" NAME="Kathleen Van Brempt" AFFILIATION="S&amp;D">
(NL) Paní předsedající, bez ohledu na to, zda jste pro jadernou energii, nebo jste, jako já, zapálený fanoušek Evropy bez jaderné energie, všichni bychom měli nicméně podporovat bezpečnost. V tomto ohledu jsou moji kolegové z Evropské lidové strany (Křesťanských demokratů), kteří hlásají skromnost, poněkud mimo. Poučila-li nás Fukušima o něčem, pak je to především o tom, že nejsme připraveni na katastrofy, že nejsme připraveni na všechno, co by se mohlo stát zítra a co by v takovém případě mohlo mít ty nejzávažnější následky. Z tohoto důvodu mě, pane komisaři, momentálně nezajímá, kolik komplimentů nebo námitek se vám zde dostane.
<P>
Mě zajímají výsledky. Máme obavy, velké obavy, neboť nejhorší, co by se mohlo stát, je, že budeme v blízké budoucnosti provádět zátěžové testy a dostaneme takové výsledky, které budou skvělou výmluvou pro mnoho provozovatelů velmi starých elektráren, včetně elektráren v oblasti, kde žiji, aby je udrželi v provozu ještě déle, místo toho, aby je uzavřeli.
<P>
Mám dvě otázky. Jak zajistíte, že bude skutečně zaručena nezávislost těchto zátěžových testů? Zadruhé, jak zajistíte, že výsledky skutečně povedou k uzavření nejstarších jaderných elektráren?
<SPEAKER ID="105" NAME="Corinne Lepage" AFFILIATION="ALDE">
(FR) Paní předsedající, pane komisaři, můžeme vám jen děkovat a blahopřát vám k tomu, že jste se ujal této iniciativy. Bohužel sdílím názor těch, kdo jsou velmi zklamáni výsledky, jež znamenají vítězství provozovatelů jaderných zařízení, bezpečnostních orgánů, které skrývají, co se dělo po třicet let, a členských států, jež nechtějí znovu zvážit přijatá rozhodnutí, nejen rozhodnutí zůstat u jaderné energie, ale i rozhodnutí, pokud jde o hodnocení rizik.
<P>
Pane komisaři, musíme se zabývat základním problémem a opět prozkoumat Euratom, jak jste uvedl. To znamená, že se musíme znovu zabývat otázkou, jakou volnost mají členské státy pro to, aby vše zablokovaly, jak to jasně předvedla Francie.
<P>
Znovu se musíme vrátit k nepřijatelným otázkám odpovědnosti, neboť kdyby byla uplatněna pravidla obecného práva týkající se odpovědnosti, neměli bychom tyto problémy. Musíme se vrátit k uplatňování pravidel obecného práva týkajících se práva evropských občanů na informace, které za stávajících podmínek zavedený systém zřejmě nezaručuje.
<SPEAKER ID="106" NAME="Satu Hassi" AFFILIATION="Verts/ALE">
(FI) Paní předsedající, dámy a pánové, mnoho kolegů již zmínilo nedostatky zátěžových testů: skutečnost, že se příliš spoléhá na jejich dobrovolnost, a v neposlední řadě to, jak by reaktory odolaly teroristickým útokům. Moje kolegyně, paní Morkūnaitė-Mikulėnienėová, zmínila jeden důvod, proč jsou slabé stránky zátěžových testů politováníhodné. Nedaleko Petrohradu a 200 kilometrů od Helsinek a Tallinu jsou čtyři reaktory černobylského typu, které ohrožují bezpečnost stovek a tisíců občanů EU.
<P>
Komisaři Oettingere, vy diskutujete o něčem jiném. Komisaři Oettingere, mohl byste, prosím, poslouchat? Herr Kommissar Oettinger, ich bitte Ihnen ... Komisaři Oettingere, prosím, odpovězte: bude-li Rusko souhlasit s prováděním zátěžových testů ve svých jaderných elektrárnách podle kritérií, která nyní prosazuji, myslíte si, že to skutečně zlepší naši bezpečnost, vzhledem k tomu, že blízko hranic EU se nachází několik reaktorů černobylského typu?
<SPEAKER ID="107" NAME="Romana Jordan Cizelj" AFFILIATION="PPE">
(SL) Paní předsedající, chtěla bych říci, pane komisaři, že jste dosáhl velkého úspěchu. Za velmi krátkou dobu se vám podařilo vypracovat velmi podrobnou specifikaci zátěžových testů a vyjednal jste dohodu mezi Evropskou komisí a 27 regulačními orgány členských států.
<P>
Bezpečnostní limity, které v tomto případě překračují limity jakékoli hypotetické nehody, budou členskými státy přehodnoceny. To je důležitá součást přidané hodnoty a dodatečný požadavek. Někteří poslanci kritizovali, že nebyl hodnocen nebo řádně vzat v úvahu lidský faktor. Musím říci, že já osobně jsem pozorně četla specifikaci těchto zátěžových testů, a jsem ráda, že testy zahrnují nejen technologii, ale i lidský faktor a organizační aspekty.
<P>
Tím jsme výrazně pokročili kupředu ke sjednocení bezpečnostních norem Evropské unie a já si myslím, že bychom měli hledat další způsoby, jak se dostat ještě dále. Kde a jak můžeme učinit další významný krok směrem k posílení pravomocí EU v této oblasti? V tomto ohledu očekávám, že Evropská komise přijde s návrhem.
<P>
V zájmu větší důvěry budou prováděny mezinárodní prověrky testů, a právě k tomu mám dotaz. Zajímalo by mne, zda skupina sedmi lidí bude sestavena tak, aby se skládala ze zástupců Evropské komise a regulačních orgánů, nebo zda v ní budou zastoupeni i nezávislí odborníci. Pokud ano, zajímalo by mne, na jakém základě budou vybíráni.
<P>
Ještě mám další dvě otázky. Zaprvé, budou muset tyto testy provádět i německé jaderné elektrárny, které byly uzavřeny? Zadruhé, jaké budou důsledky uzavření německých jaderných elektráren pro mezinárodní evropský trh s energiemi?
<P>
Pokud jde o směrnici o jaderném odpadu, řekla bych, že budeme mít více příležitostí, než jste ve svém příspěvku uvedl, abychom ji příště projednali, a já doufám, že Evropská komise vezme v úvahu návrhy Evropského parlamentu, neboť ve Výboru pro průmysl, výzkum a energetiku jsme hlasovali pro několik významnějších návrhů, než jsou ty, které původně předložila Evropská komise.
<SPEAKER ID="108" NAME="Justas Vincas Paleckis" AFFILIATION="S&amp;D">
Paní předsedající, hrozby pro jaderné elektrárny EU, jsou-li skutečné, jsou otázkou života a smrti tisíců lidí. I malé státy musí být připraveny na nejvážnější okolnosti, včetně teroristických útoků a pádů letadel. Jak by se cítili občané velkých zemí EU, kdyby nedemokratická země vybudovala nedostatečně otestovanou jadernou elektrárnu nedaleko Bruselu, Berlína, Paříže nebo Londýna, aniž by to konzultovala se svými obyvateli nebo aniž by se podělila o spolehlivé informace se svými sousedy?
<P>
Litva se v současné době v takové situaci nachází. V blízkosti Vilniusu zahajuje Bělorusko naprosto netransparentní výstavbu jaderné elektrárny. Je nesmírně důležité, aby EU s podporou mezinárodních organizací rozšířila provádění zátěžových testů jaderných elektráren po celém světě, a zejména na své vnější hranice.
<SPEAKER ID="109" NAME="Frédérique Ries" AFFILIATION="ALDE">
(FR) Paní předsedající, já bych chtěla poblahopřát komisaři Oettingerovi za jeho odhodlání - které od počátku neochablo - týkající se nelehké problematiky jaderné bezpečnosti s ohledem na to, že pravomoci v této věci mají z větší části členské státy.
<P>
Jak již bylo řečeno, naším hlavním požadavkem je samozřejmě revize smlouvy Euratom, která zůstává v zásadě nezměněna od té doby, co byla vypracována. Audit 143 jaderných reaktorů v Evropě se bude nakonec vztahovat jen k "fukušimskému" scénáři a vy, pane komisaři, jste k tomu jasně stanovil hranice. To je již první vítězství, je to v každém případě první průlom do kultury utajování, která byla pro toto odvětví charakteristická po více než čtyřicet let.
<P>
Jaderný průmysl musí více než kterékoli jiné odvětví pochopit, že transparentnost je klíčová pro všechny otázky týkající se bezpečnosti - to slovo jste, pane komisaři, opakoval nejméně desetkrát - stejně jako nezávislost provozovatelů a dozorných orgánů, pokud jde o jmenování nezávislých odborníků, a v této otázce stále ještě nejsme spokojeni.
<SPEAKER ID="110" NAME="Paul Rübig" AFFILIATION="PPE">
(DE) Paní předsedající, lidé v Rakousku se jasnou většinou vyslovili proti jaderné energii, a to je jasné poselství pro naše politiky. Chtěl bych zmínit, že pan Palacio se již pokusil získat pro Evropu větší manévrovací prostor v této oblasti. Směrnice pana Piebalgse o jaderné bezpečnosti byla také úspěšná. Doufám, že brzy budeme mít směrnici o jaderné bezpečnosti, která bude závazná a která stanoví kontrolní postupy a normy.
<P>
Měli bychom zhodnotit, která z norem Mezinárodní agentury pro atomovou energii (MAAE) je nám k dispozici a která může být zapracována do práva EU jako právně závazná. Samozřejmě, že jednorázové zátěžové testy nestačí. V budoucnosti je třeba provádět série zátěžových testů tak, aby nebezpečné elektrárny mohly být ihned uzavřeny. Abychom toho dosáhli, musíme mít regulační orgán EU, jehož pravomoci by byly společné s vnitrostátními regulačními orgány a který by byl oprávněn odpojit od sítě každou elektrárnu, která těmto normám nevyhoví.
<P>
To, co již bylo dnes řečeno, mohu jen podpořit. Je třeba revidovat smlouvu Euratom. Musíme vyzvat hlavy států a vlád, aby zajistily, že se z toho v Radě stane celoevropská záležitost. Nesmí se stát to, co se v minulosti v Radě obvykle stávalo, že pracovní skupina pro jadernou energetiku se postaví proti všemu, co přichází z Evropy.
<P>
V rámci Evropského společenství pro atomovou energii (Euratom) potřebujeme především výzkum v oblasti vyřazování jaderných elektráren z provozu. Potřebujeme i výzkum v oblasti konečného skladování a měli bychom se zaměřit na ochranu, bezpečnost, vzdělávání a kontroly. Před námi je nyní nutnost zavést do evropských právních předpisů model clearingového střediska. Pane Oettingere, v tomto směru se můžete spolehnout na podporu této sněmovny.
<SPEAKER ID="111" NAME="Edit Herczog" AFFILIATION="S&amp;D">
(HU) Paní předsedající, pane komisaři, vlády se dnes nemohou zabývat významnějším úkolem, než je vypracování metod, jak jednat v případech, k nimž dojde s malou pravděpodobností, jako je například porucha dodávky chladící vody nebo elektřiny, a já souhlasím s panem Rübigem, že by to neměla být jednorázová událost, ale měla by být prováděna po delší dobu a pravidelně. Souhlasím také s tím, že bychom měli rozšířit zátěžové testy i do sousedních zemí, tedy zemí na východ od našich hranic. Proto žádám Komisi, aby zvážila možnost, jak provádět zátěžové testy v souvislosti s Východním partnerstvím.
<P>
A nakonec, pane komisaři, je třeba ve všech oborových politikách Evropské unie, kde může dojít k přeshraničním emisím škodlivých látek, zavést ochranu proti počítačovým a teroristickým útokům. Současná maďarská vláda neobstála v zátěžovém testu, který si představujete, pane komisaři, neboť za uplynulých sedm let opakovaně zabránila výstavbě radarového zařízení NATO, které by poskytlo jaderné elektrárně v Paksu větší ochranu proti leteckým útokům, než máme dnes.
<SPEAKER ID="112" NAME="Ivo Belet" AFFILIATION="PPE">
(NL) Paní předsedající, pane komisaři, je důležité, abychom si, pokud jde o zátěžové testy, stanovili laťku vysoko, a aby tyto testy byly prováděny po celé Evropě podle stejných kritérií. Jak víme, mnoho jaderných elektráren leží ostatně u státních hranic a také v hustě osídlených oblastech. Skutečnost, že budeme mít nezávislou a objektivní evropskou kontrolu každé jaderné elektrárny, je velmi pozitivní, neboť to posílí evropskou energetickou politiku. Proto vám dávám plný počet bodů, pane komisaři.
<P>
Všichni občané Evropy mají právo vědět, zda jsou tyto elektrárny skutečně bezpečné. Nebudou-li zátěžové testy zahrnovat i terorismus a počítačové útoky, prosím. Vysvětlil jste, proč je to tak, a my to chápeme. To by však pochopitelně nemělo Evropskou komisi zbavit povinnosti nadále naléhat v této záležitosti na členské státy a vyvíjet tlak na vnitrostátní bezpečnostní služby, aby skutečně prověřovaly, zda budou elektrárny připraveny i na tato rizika.
<P>
Důvěryhodnost těchto testů samozřejmě stojí a padá s prováděním výsledků. Budeme muset vzít v potaz pravděpodobnost, že některé ze 143 jaderných elektráren v Evropě neprojdou testy, že ty nejslabší budou obezděny a některé budou možná muset být uzavřeny. Pak pro nás přirozeně nastane jedinečná příležitost přejít na obnovitelné zdroje energie. Jak řekl před chvílí pan Leinen, je jasné, že v tu chvíli se na evropské úrovni nabídne řešení samo. Je také jasné, že bychom se měli rozhodnout pro společné evropské investice, koordinované investice, a pro společné evropské financování prostřednictvím projektových dluhopisů. Počítáme s tím, že se v tu chvíli ujmete vedení tohoto nového kroku k rozvoji evropské energetické politiky. Děkuji vám a přeji vám hodně štěstí.
<SPEAKER ID="113" NAME="Judith A. Merkies" AFFILIATION="S&amp;D">
(NL) Paní předsedající, pane komisaři, dnes se vám zde dostalo pochval i kritiky. I já se vás chystám poplácat po rameni, ale uštědřím vám i políček. Jsem ráda za evropské zátěžové testy, které se budou provádět po celé EU stejným způsobem. Byly zoufale zapotřebí.
<P>
Jediná věc, která mi dělá starosti, je falešný pocit bezpečnosti. Neměli bychom potvrzovat bezpečnost jaderných elektráren. Musíme prověřovat, jaká rizika skutečně existují, ne poskytovat lidem falešný pocit bezpečnosti. Potřebujeme nezávislý dohled pro celou EU a musíme mít nezávislý regulační orgán. Momentálně žádný takový regulační orgán nemáme. Nyní jsme vytvořili další úroveň, ale můžete nám říci, zda skutečně budeme mít další nezávislý regulační orgán, jehož hodnocení bude doplňováno dalším odborným názorem?
<P>
Souhlasím s kolegy Beletem a Leinenem, že tato problematika by již neměla spadat pod smlouvu Euratom. Naši občané mají nárok na maximální bezpečnost a nastal čas odstranit tento aspekt ze smlouvy Euratom. Máte v plánu zahájit tuto debatu?
<P>
Dále je tu jedna záležitost, jíž nebyla věnována dostatečná pozornost: co budete dělat s doporučeními Mezinárodní agentury pro atomovou energii reagujícími na katastrofu ve Fukušimě? Chystáte se případně upravit zátěžové testy? Můžete říci, co se stane, pokud budou mít zátěžové testy případně negativní výsledek?
<P>
Jsem skutečně velmi zklamaná tím, co se stalo s naším usnesením, a velmi lituji, že jsme se nechali unést emocemi. Bezpečnost by vždy měla být na prvním místě, že?
<SPEAKER ID="114" NAME="Françoise Grossetête" AFFILIATION="PPE">
(FR) Paní předsedající, tato rozprava začala nešťastně, kdy na jedné straně stojí ti dobří, bojovníci proti atomu, a na druhé straně ti špatní, kteří stále podporují jadernou energetiku. Já bych ovšem chtěla zdůraznit, že jaderná energie je součástí energetického mixu, který jsme tady v Parlamentu chtěli a který jsme si přáli.
<P>
Dále bych si chtěla trochu postěžovat na tuto rozpravu, která se snaží vzbudit kolektivní strach. U tak důležité problematiky to je politováníhodné. Je pravda, že jaderné elektrárny mohou v některých případech představovat nebezpečí, ale jsem naprosto šokována tím, že zde v tomto Parlamentu existuje nedůvěra vůči personálu pracujícímu každodenně v jaderných elektrárnách, který den co den zajišťuje naši jadernou bezpečnost.
<P>
Žádám vás proto, abyste si počínali zodpovědně. Víme, že v Evropské unii existuje vůle zajistit každodenní bezpečnost našich elektráren. Chtěla bych také dodat, že dobře víme, že lety jsou nad jadernými elektrárnami zakázány, alespoň ve Francii, a že ve Francii není žádná jaderná elektrárna, která se nacházela méně než 25 kilometrů od letecké základny, a letecké základny jsou povinny sledovat vzdušný prostor nad jadernými elektrárnami.
<P>
Takže ano, pane komisaři, souhlasíme s vámi. S těmito testy souhlasíme. Blahopřeji vám, máte je mít. Tyto testy jsou zásadní, neboť lidé musí znovu získat důvěru v naše jaderné elektrárny. Tyto testy jsou nezbytné, musí se konat v duchu naprosté nezávislosti tak, aby občané znovu tuto důvěru získali. Můžeme ale také pochopit, že v některých případech je nutné utajení. Jestliže se jedná o boj proti terorismu, nemůžeme si představovat, že některý členský stát předem odhalí strategické plány na boj s terorismem.
<P>
Buďme tedy zodpovědní. Důvěřujme našemu komisaři a jsem přesvědčena, že budeme mít testy, které budou přísné a které v nás vyvolají ujištění.
<SPEAKER ID="115" NAME="Derek Vaughan" AFFILIATION="S&amp;D">
Paní předsedající, stejně jako další kolegové si myslím, že na prvním místě musí být bezpečnost. Myslím si však také, že jaderná energie by měla být součástí energetického mixu budoucnosti. Je nízkouhlíková a může zabezpečit dodávky energie. Bude to například znamenat, že prosperující evropské země nebudou muset dovážet energii z méně prosperujících zemí se všemi problémy, které to může přinést.
<P>
Podporují ji i obce, jako je Anglesey na severu Walesu, které již mají jadernou elektrárnu.
<P>
Spolu s dalšími kolegy ovšem podporuji také zátěžové testy, stejně jako je podporuje Spojené království, a myslím si, že všechny členské státy by se měly k těmto zátěžovým testům zavázat. Tyto testy by také měly být provedeny rychle, měly by zahrnovat všechny eventuality a měly by se týkat jak jaderných elektráren, tak dalších zařízení v palivovém řetězci.
<P>
Pro nás všechny je to důležité. Domnívám se, že Evropa potřebuje jadernou energii, ale potřebuje bezpečnou jadernou energii.
<SPEAKER ID="116" NAME="Zbigniew Ziobro" AFFILIATION="ECR">
(PL) Paní předsedající, po katastrofě ve Fukušimě si společnost začala dělat mnohem větší starosti s bezpečností jaderných elektráren v Evropě. Je to pochopitelné. Informace, které dostáváme z Japonska, jsou někdy strašné a děsivé a ukazují, že došlo k vážnému zamoření země. Nikdo z nás by nechtěl, aby se to opakovalo v Evropě, stejně jako by nikdo nechtěl, aby se opakoval Černobyl. Naopak, aby se uklidnily obavy společnosti, je tím spíše nezbytné udělat vše pro zaručení bezpečnosti jaderné energie v Evropě. Proto jsou zátěžové testy tak důležité. Důležité je však i to, aby byly prováděny velmi pečlivě, aby byla zaručena objektivita a důvěryhodnost a jistota, že jejich provádění umožní předvídat nebezpečné situace a krize, k nimž může dojít v Evropě, stejně jako k nim došlo v Japonsku. Musíme udělat vše, aby Evropa byla bezpečná, a obnovit důvěru v tento zdroj energie. Měli bychom však mít na paměti i jiné zdroje energie, jako je například nekonvenční břidlicový plyn.
<SPEAKER ID="117" NAME="Jacek Olgierd Kurski" AFFILIATION="ECR">
(PL) Paní předsedající, po mnoho let byla jaderná energie považována za energii budoucnosti - za energii zelenou, účinnou, neznečišťující. Katastrofy v Černobylu a v nedávné době ve Fukušimě ukázaly druhou stranu mince. Naším cílem však dnes nemůže být, jak by chtěla levice, provádět testy jen tak, že při neobjektivním výkladu jejich výsledků vznikne záminka pro opuštění jaderné energie v Evropě. Dnes musí být naším cílem zlepšit bezpečnost jaderných elektráren, uklidnit veřejné mínění a změnit negativní obraz jaderné energie v Evropě. To musí být dnes naší prioritou. Proto nechápu hlasy levice, které hovoří o další dani z jaderné energie a o konečném opuštění tohoto zdroje energie. Tato cesta povede v době, kdy není dostatek alternativních zdrojů, ke skokům v cenách elektrické energie. Evropa dnes potřebuje revizi právního předpisu o jaderné energii v oblastech, kde mají odpovědnost členské státy, zavedení společných pravidel a optimalizaci bezpečnostních norem v Unii. Zátěžové testy musí odpovědět na naše otázky o bezpečnosti a zohlednit všechny možné formy nebezpečí od teroristických útoků po výpadky proudu.
<SPEAKER ID="118" NAME="Lena Kolarska-Bobińska" AFFILIATION="PPE">
Paní předsedající, chtěla bych panu komisaři říci, že dnes Evropská unie mění svou vnitřní politiku týkající se jaderné bezpečnosti, ale zároveň zahajujeme práci na vnější energetické politice. V určitém bodě v budoucnosti by tyto politiky měly být sloučeny.
<P>
Jaderné zátěžové testy by neměly pouze pomoci Komisi při revizi směrnice o bezpečnosti, ale měly by být také zahrnuty do zprávy Komise o vnějším rozměru energetické politiky, která bude brzy zveřejněna. Zátěžové testy a energetická bezpečnost by měly tvořit hlavní část našeho dialogu o energiích se třetími zeměmi. Musíme zajistit, aby se na nové elektrárny v Kaliningradu a v Bělorusku vztahovaly stejné normy a testy jako na stejná zařízení v Evropské unii, zejména nyní, kdy Rusko chce investovat do jaderných elektráren.
<SPEAKER ID="119" NAME="Zigmantas Balčytis" AFFILIATION="S&amp;D">
(LT) Paní předsedající, zachování jaderné bezpečnosti je záležitost důležitá pro všechny země bez ohledu na to, zda mají jaderné elektrárny, či nikoli. Můžeme samozřejmě vyjadřovat rozhořčení nad tím, co se stalo v minulosti, ale dnes je jasné, že musíme jít kupředu. Pane komisaři, je skutečně chvályhodné, že jste po katastrofě ve Fukušimě okamžitě reagoval a inicioval myšlenku testování jaderných elektráren, a je také správné, že členské státy s prováděním těchto testů souhlasily. Neexistuje ovšem žádný systém, který by se týkal výstavby nových jaderných elektráren poblíž hranic Evropské unie, jak již bylo několikrát zmíněno v diskusi o výstavbě jaderných elektráren v Kaliningradu a v Bělorusku. Proto jsem přesvědčen, že pro výstavbu a provoz jaderných elektráren musíme rychle iniciovat a přijmout vhodné právní předpisy, které by zajistily systematické závazné postupy opírající se o jasné zásady. Pak bychom měli objektivní informace o možné hrozbě a mohli bychom doufat, že ji odvrátíme.
<SPEAKER ID="120" NAME="Michèle Rivasi" AFFILIATION="Verts/ALE">
(FR) Paní předsedající, pane komisaři, chtěla bych zdůraznit, že francouzský Institut de radioprotection et de sûreté nucléaire na svém mezinárodním zasedání v Kyjevě u příležitosti 25. výročí Černobylu konstatoval, že v následujících dvaceti letech dojde v Evropě k závažné nehodě. Proto jsou zátěžové testy a posílení bezpečnosti reaktorů tak důležité.
<P>
Je zde však problém se zastaráváním elektráren a se subdodavatelskou praxí. Osmdesát procent těch, kdo pracují v jaderném průmyslu, jsou subdodavatelé. Navíc známe geostrategii teroristických rizik. Podíváme-li se na zátěžové testy, které se týkají Francie, stávají se z nich "relaxační testy".
<P>
Pane komisaři, blahopřeji vám k zavedení těchto zátěžových testů, ale měl byste vystoupit a ukázat svůj nesouhlas se stanoviskem některých členských států, včetně Spojeného království a Francie. Tak byste jasně vyjádřil, že tato otázka nemůže být vnitrostátní věcí, ale musí jít o evropskou záležitost, jejímž cílem je zajištění bezpečnosti evropských občanů.
<SPEAKER ID="121" NAME="Jaroslav Paška   -" AFFILIATION="EFD">
(SK) Úvodem chci říci, že oceňuji přístup Evropské komise, když pohotově reaguje na obavy Evropanů, zda jim z velkého počtu jaderných elektráren v Evropě nehrozí jisté nebezpečí, a proto spouští transparentní prověřování všech 143 jaderných elektráren v Evropské unii.
<P>
Uvědomme si prosím, vážení, že se zátěžovými testy jsme jen na začátku rozsáhlého dialogu o této problematice. Protože až po jejich vyhodnocení uvidíme, jaký je skutečný stav jaderné energetiky v Evropě. Jsem přesvědčen, že informace získané ze zátěžových testů nás postaví před další kolo rozhovorů na toto téma, a to rozhovorů o nové bezpečnostní politice Evropské unie v této oblasti. Proto dnes nezpochybňujme úsilí Komise o přezkum bezpečnostních rizik našich jaderných elektráren a snažme se získat co nejvíce objektivních informací o jejich skutečném stavu. Pomůže nám to při našem dalším rozhodování o jaderné bezpečnosti v Evropě.
<SPEAKER ID="122" NAME="Günther Oettinger">
člen Komise. - (DE) Paní předsedající, vážení poslanci, rád se vyjádřím k vašim hlavním komentářům a návrhům ohledně zátěžových testů, jež budou v několika následujících měsících prováděny. Máte-li ovšem obavy, že zjednodušené zátěžové testy se stanou pouze schvalovacím razítkem bez nezbytné objektivity, mohu vás ujistit, že společně s našimi úřady udělám v nadcházejících měsících vše, abych zajistil, že tento předpoklad je nepodložený.
<P>
(Potlesk)
<P>
To je momentálně obava, kterou naprosto chápu, ale někteří poslanci mají i předsudky. Chtěl bych vás požádat, abyste nesoudili žádnou jadernou elektrárnu a abyste nesoudili ani mě a mou práci dříve, než budou dokončeny zátěžové testy. To je má nabídka pro každého, i pro paní Harmsovou a pana Turmese, a jsem připraven zaujmout kritický a transparentní postoj k dalším krokům v tomto procesu.
<P>
Zadruhé, vycházíme-li z toho, že výsledky zátěžových testů nejsou placebo a že schvalovací razítko se nebude vydávat náhodně, ale testy budou naopak konstruktivní, kritické a objektivní, pak věřím tomu, že tyto zátěžové testy přinesou mnoho výhod a že alternativa neprovádět žádné zátěžové testy by byla horším řešením.
<P>
(Potlesk)
<P>
Některá jednání byla náročná. První návrh nesplňoval moje požadavky. Verze, která byla podepsána, však z velké části splňuje očekávání občanů, kteří mají legitimní zájem na vysokém stupni bezpečnosti v Evropě. Pane Turmesi, chtěl bych ještě jednou vysvětlit, že pokud bych nepodepsal revidovanou, a podle mého názoru příznivou verzi testovacích kritérií, neměli bychom nyní nic. Jak se říká, lepší vrabec v hrsti, než holub na střeše.
<P>
Zadruhé ode mě můžete čekat, že budu důkladný a objektivní, ale všiml jsem si některých věcí. Jednou z nich byl příspěvek poslance ze Spojeného království ze skupiny Aliance liberálů a demokratů pro Evropu, jehož strana je součástí vládní koalice ve Spojeném království. Tato strana byla před volbami proti jaderné energii a po volbách ji podporovala a takový člověk kritizuje mou důslednost, pokud jde o zátěžové testy. K tomu mohu jen říci, že toto vystoupení by se mnohem lépe hodilo na stranickou konferenci v Londýně než sem do Štrasburku.
<P>
Vzpomínám si ještě na další vystoupení. Španělská vláda mně ve věci důkladných zátěžových testů nijak viditelně nepodpořila. Z tohoto důvodu není ani vystoupení poslance ze španělské vládní strany příliš užitečné.
<P>
To se týká i skupiny, do které patřím já, skupiny Evropské lidové strany (Křesťanských demokratů). Některé z příspěvků, které zazněly jménem skupin, bohužel svědčí o tom, jak neúspěšní byli dosud představitelé skupin ve svých vlastních stranách na vnitrostátní úrovni při dosahování svých cílů. Řečeno sportovní terminologií, zajímá mě, co se k této problematice objeví ve volebním manifestu francouzské socialistické strany. Zajímá mě, kdo bude kandidátem a jak bude vypadat manifest. Parlament ve Štrasburku ovšem nemůže kontrolovat záležitosti, které spadají do působnosti členských států.
<P>
Abychom se dostali k jádru věci, energetický mix zůstává v kompetenci vnitrostátních vlád a parlamentů. Můžeme to uvítat, nebo toho můžeme litovat. Jako demokrat to musím akceptovat. Skutečnost, že nyní poprvé nezávislé týmy monitorují vnitrostátní regulační orgány pro jadernou energetiku a že monitorující jsou monitorováni, je podle mého názoru historickým krokem kupředu v zájmu společné bezpečnosti evropských občanů.
<P>
Pane Turmesi, zátěžové testy zahrnují i pády letadel. Důsledky zřícení letadla na jadernou elektrárnu jsou konkrétně uvedeny v testovacích kritériích, a proto jsou součástí šetření ve třetí fázi. Rád vám to ukáži. Pane Turmesi, kdyby byl každý poslanec této sněmovny tak hlučný, jako vy, vládl by zde chaos. To si může dovolit jen jeden člověk. Budu rád, když si o tom promluvíme později. Pády letadel jsou součástí šetření, neboť důsledek pádu letadla na bezpečnost jaderných elektráren je konkrétně řešen v kritériích.
<P>
Má další poznámka se týká toho, že jsem byl obviněn z utajování dobrovolné povahy testů. Pravda je přesně opačná. Od prvního setkání ve výboru neustále zdůrazňuji, že zátěžové testy jsou dobrovolné. Přesvědčili jsme však všechny členské státy, aby se testů zúčastnily. Všech 14 členských států se dobrovolně rozhodlo zúčastnit se, což je pro Evropský parlament úspěch.
<P>
Co se nakonec stane? Chtěl bych, aby bylo jasno, že spoléhám na sílu faktů. Má-li nějaká jaderná elektrárna vážné problémy, občané Evropy a příslušného členského státu vyzvou k přijetí nezbytných opatření. Tomu věřím, a proto je tak důležitá transparentnost, důkladnost a objektivita. To jsem odhodlán po několik následujících měsíců hájit. Návrh na revizi smlouvy Euratom je skvělý, smlouva Euratom je ovšem součástí primárního práva, a proto to není věc Komise, ale členských států. Změna smlouvy Euratom vyžaduje jednomyslnost. Mohu jen říci každému, kdo chce k tomuto problému předložit nějaký dobrý návrh: domníváte se, vzhledem k různorodým názorům a náladám a s ohledem na zastánce a odpůrce jaderné energie, že bychom mohli dosáhnout jednomyslného vyjádření o pokračování smlouvy Euratom? Já si nemyslím, že by to bylo příliš pravděpodobné. Z tohoto důvodu jsem zastáncem realistického postoje a toho, abychom smlouvu, kterou máme, využili, jak nejlépe můžeme.
<P>
Další otázka se týká nezávislosti testů. Na vzájemné kontrole ve třetí fázi, což je hlavní součást testů, se podílí tým sedmi externistů. Konkrétně je stanoveno, že v týmu mohou být odborníci ze třetích zemí. Zahrnuje i Komisi. Můžete se na mne spolehnout, že zajistím, že zástupci Komise nepřijdou s nějakými předem utvořenými názory či předsudky a svou práci odvedou důkladně a objektivně. Předpokládat něco jiného by bylo nepoctivé vůči našim úředníkům. Proto budu v tomto procesu stát za svými úředníky.
<P>
Pak je tu otázka Běloruska a Ruska. Skutečností je, že naše pravomoc, vaše tady v Parlamentu a naše v Komisi, je v Minsku bohužel velmi omezená. To musíme prostě akceptovat. Možná přijdeme na něco, čím bychom navedli tamní vládu na lepší cestu. Momentálně však zkrátka musíme přijmout, že vláda, která je u moci v Minsku, nepraktikuje žádnou bezpečností politiku, žádnou transparentnost, žádnou demokracii a žádnou bezpečnostní koncepci. Z tohoto důvodu můžeme vládu jen vyzývat ke změně. Nic víc dělat nemůžeme.
<P>
Mnohem lepší partnerství máme s Ruskem. Problematika bezpečnostních testů jaderných elektráren bude v příštích několika týdnech hrát ústřední úlohu v našich diskusích s partnery v Rusku. Padla otázka ohledně Kaliningradu. Poslancům z Pobaltí a z Polska vzkazuji toto: na elektrárnu, která se plánuje a jež bude vybudována v Kaliningradu, můžeme uplatnit naše nejpřísnější technické specifikace, pouze pokud dovolíme, aby se elektrická energie z této elektrárny prodávala na evropském trhu.
<P>
Pokud ovšem tuto elektřinu nepřijmeme a nebude možné s ní obchodovat, protože plánujeme vlastní jaderné elektrárny v pobaltských státech, budeme mít menší kontrolu nad technologií používanou v Kaliningradu, než když náš trh s elektrickou energií otevřeme. Byl bych rád, kdybychom tuto záležitost podrobněji prodiskutovali.
<P>
Nakonec vás chci požádat, abyste věřili, že nedovolím provádění zjednodušených zátěžových testů. Na druhé straně však, prosím, akceptujte skutečnost, že zátěžové testy neobsahují automatické mechanismy zavírání elektráren jen proto, že jste ve vašem členském státě neuspěli se svými programy.
<P>
(Potlesk)
<SPEAKER ID="123" NAME="Předsedající">
Rozprava je ukončena.
<P>
Písemná prohlášení (článek 149)
<SPEAKER ID="124" NAME="Liam Aylward" LANGUAGE="GA">
Po tom, co se nedávno stalo v Japonsku, je velmi důležité, aby byly v evropských jaderných elektrárnách provedeny zátěžové testy s cílem zhodnotit zdravotní normy a rizika, vyhnout se možným katastrofám a zmírnit obavy veřejnosti. Lidé v Irsku mají velké obavy z toho, že se nebudou provádět žádné testy v Sellafieldu, který leží jen několik set kilometrů od irského pobřeží. Z této jaderné elektrárny na britském pobřeží plyne pro Irsko významné riziko. Sellafield je nejznámější elektrárna a před nedávnem, v roce 2005, tam došlo k velkému úniku. Britské úřady zareagovaly tak, že v případě Sellafieldu platí výjimka, neboť se tam elektrická energie již nevyrábí. To nijak neuklidní ty, kdo v Irsku v případě nehody utrpí nejvíce. Elektrárna Sellafield je velmi blízko Irska a do dnešního dne v ní došlo k mnoha nehodám, a proto žádám Komisi, aby vyvinula tlak na britské orgány, aby v elektrárně provedly zátěžové testy, neboť představuje stálé riziko pro lidi v Irsku.
<SPEAKER ID="125" NAME="Sandra Kalniete" AFFILIATION="PPE">
písemně. - (LV) Po jaderné havárii ve Fukušimě členské státy EU kolektivně souhlasily s tím, že Evropská unie musí provádět zátěžové testy jaderných elektráren, a žádaly celý svět, aby to udělal také. Stále nemáme žádné zprávy o tom, zda budou tyto testy prováděny na reaktorech v jiných evropských zemích, které nejsou členskými státy EU. Bezpečnost reaktorů umístěných v těchto zemích má přímý vliv na bezpečnost občanů Evropy. Naši občané jsou oprávněně znepokojeni tím, zda Unie bude schopna zajistit bezpečnost nově budovaných nebo plánovaných jaderných elektráren v přímém sousedství členských států EU, jako je elektrárna Grodno (v Bělorusku) a v ruské kaliningradské oblasti. Ani Rusko, ani Bělorusko neprovedly u těchto elektráren posouzení vlivů na životní prostředí v souladu s obecně platnými mezinárodními normami, jak k tomu vyzývá úmluva z Espoo, kterou podepsaly všechny členské státy EU. Myslím si, že výstavba těchto jaderných elektráren u hranic EU může představovat hrozbu nejen pro členské státy EU, ale i pro celý evropský kontinent. Měla by se tím zabývat celá EU. Evropská komise musí této věci věnovat řádnou pozornost a musí aktivně zajistit bezpečnost. My musíme zajistit, aby Rusko a Bělorusko přistoupily na mezinárodní normy a aby spolupracovaly s mezinárodními odborníky ve všech fázích plánování, výstavby a provozu jaderných elektráren.
<SPEAKER ID="126" NAME="Eija-Riitta Korhola" AFFILIATION="PPE">
písemně. - (FI) Hovoříme zde o zátěžových testech jaderných elektráren kvůli Fukušimě. Vzpomínám si na dubnové zasedání, kdy to vypadalo, jako by někteří poslanci těsně po havárii ztráceli smysl pro přiměřenost. Někteří spojovali tisíce obětí tsunami s poškozením jaderné elektrárny. Lidé ve sněmovně přemýšleli, zda tisíce obětí nestačí. Ptali se, ke kolika jaderným haváriím by muselo dojít, než by byl důkaz dostatečný. Nemohla jsem věřit svým uším.
<P>
Ani teď nejsou žádné skutečné oběti, které by zemřely v důsledku radiace ve Fukušimě. Navzdory tomu, že Japonsko bylo zasaženo jedním z vůbec nejsilnějších zaznamenaných zemětřesení, po němž následovaly největší tsunami, jaké se kdy vyskytly, navzdory tomu, že na ně nikdo nebyl připraven, a dokonce navzdory tomu, že ani neprovedli doporučená vylepšení, navzdory tomu, že se neudělalo nic, aby se zajistily dodávky energie v krizových situacích, a navzdory tomu, že Japonci udělali hned na začátku další chyby, došlo jen několika málo zraněním osob.
<P>
Není samozřejmě pochyb o tom, že havárie ve Fukušimě byla katastrofální. Nemělo k ní dojít. Pravděpodobně dojde k úmrtím, ale nebude to nic ve srovnání například s úmrtími v důsledku elektrické energie z uhlí. V současné době v Evropě mají částice polétavého prachu, související se spotřebou energie, každoročně na svědomí okolo 300 000 životů. Proto je paradoxní, že havárie ve Fukušimě bude mít za následek desítky tisíc nepřímých obětí. Zemřou předčasně, neboť Evropa se vzdá používání jaderné energie a nahradí ji energií z fosilních zdrojů. Kvalita ovzduší se zhorší, čímž se zvýší výskyt kardiovaskulárních onemocnění, a budou ohroženy životy lidí trpících astmatem. Skutečným zabijákem skrývajícím se za fukušimskou katastrofou je proto uhlí, na něž nyní přecházejí například v Německu.
<SPEAKER ID="127" NAME="Petru Constantin Luhan" LANGUAGE="RO">
Evropská komise musí při provádění zátěžových testů zahrnout i sousední státy, musí v nich uplatnit stejná kritéria stanovená na úrovni EU a zohlednit přeshraniční povahu možných účinků jaderné energie. Rumunsko již zátěžové testy provádí. Při jejich vyhodnocování máme zájem na tom, aby se zvažovala specifická povaha jaderné technologie používané v Rumunsku ve srovnání s jadernými technologiemi používanými v EU. Proto si myslím, že by při provádění a vyhodnocování zátěžových testů měly být zohledněny následující body:
<P>
prováděné testy by měly zohlednit jadernou technologii používanou v jaderné elektrárně, což by mělo zahrnovat její zvláštní charakteristické rysy, a neměly by se používat testovací "šablony";
<P>
zátěžové testy by měly být vyhodnocovány na základě technickém, nikoli politickém či na základě, který ponechává prostor spekulacím;
<P>
v nezávislém týmu pro vzájemné hodnocení by měl být vnitrostátní regulační orgán společně se zástupci ze sousedních zemí, a to s ohledem na výměnu zkušeností s krizovými plány.
<SPEAKER ID="128" NAME="Algirdas Saudargas" AFFILIATION="PPE">
písemně. - (LT) Nikdo se nepře o tom, že důsledky katastrofy v jaderné elektrárně budou dlouhodobé, a to jak pro životní prostředí, tak pro lidi, a nezastaví se na hranicích. Od katastrofy v Japonsku uplynuly již tři měsíce a my stále ještě nevíme, jak se všechny tyto otázky budou řešit. Evropská komise reagovala na tuto katastrofu rychle a odpovídajícím způsobem, navrhla zátěžové testy pro všechny jaderné elektrárny a vyvíjí snahu o přísnější normy jaderné bezpečnosti. Pravidelné audity by posílily jadernou bezpečnost a důvěru obyvatel v jadernou energii. Nyní však vidíme, že bude těžké zátěžové testy zavést, byť jen v EU, přestože všichni chápou jejich význam a potřebu. Kromě toho se nemůžeme soustředit jen na jadernou bezpečnost v EU. Pokud budou stávající projekty jaderných elektráren v Kaliningradu a Astravieci poblíž hranic EU dokončeny, aniž by splňovaly nejpřísnější mezinárodní bezpečnostní požadavky, budou představovat riziko nejen pro sousední pobaltské země, ale i pro celou Evropu, která je relativně blízko. Evropská komise při několika příležitostech potvrdila, že některé sousední země - Ukrajina, Rusko, Švédsko a Turecko - jsou připraveny připojit se k evropskému programu zátěžových testů, ale stále není jasné, jaký konkrétní krok Komise chystá, aby navázala spolupráci, a jaké výsledky bude mít celá situace s ohledem na Bělorusko.
<SPEAKER ID="130" NAME="Michèle Striffler" LANGUAGE="FR">
Nedávné rozhodnutí Německa přestat do roku 2022 používat jadernou energii znamená novou etapu v zásadní změně myšlení, která nyní v Evropě probíhá v souvislosti s energetickou nezávislostí a s možnými alternativami jaderné energie.
<P>
V mnoha evropských zemích však jaderná energie zůstává důležitou složkou zásobování elektrickou energií. Hlavním zájmem členských států musí být bezpečnost jaderných elektráren a zařízení. Testy jaderné bezpečnosti se navíc nesmí provádět jen u evropských elektráren, ale měly by být zavedeny ve všech zemích, které vyrábějí jadernou energii.
<P>
Dopady havárie jaderné elektrárny často přesahují státní hranice. S ohledem na to jsem ráda, že před dvěma dny došlo v Paříži k dohodě o tom, že všechny země využívající jaderná zařízení musejí zavést bezpečnostní audity, aby zhodnotily schopnosti těchto zařízení odolat nehodám, které byly dosud považovány za nepravděpodobné.
<P>
Nakonec chci poblahopřát komisaři Oettingerovi za to, že nalezl konsensus v otázce kritérií a praktických podrobností při zavádění zátěžových testů jaderných zařízení, což nám umožní zajistit nejvyšší úroveň bezpečnosti ve světě.
