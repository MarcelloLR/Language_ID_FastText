<CHAPTER ID="026">
Uplatňování směrnice 2002/14/ES, kterou se stanoví  obecný rámec pro informování zaměstnanců a projednávání se zaměstnanci v Evropském společenství (krátké přednesení) 
<SPEAKER ID="291" NAME="Předsedající">
Dalším bodem je krátké přednesení zprávy o uplatňování směrnice 2002/14/ES, kterou se stanoví obecný rámec pro informování zaměstnanců a projednávání se zaměstnanci v Evropském společenství panem Cottignym, jménem Výboru pro zaměstnanost a sociální věci .
<SPEAKER ID="292" NAME="Jean Louis Cottigny" LANGUAGE="FR">
Vážený pane předsedající, vážený pane komisaři, dámy a pánové, nejprve bych rád poděkoval jednotlivým stínovým zpravodajům za jejich nepředpojatý přístup v průběhu naší spolupráce na tomto textu ve Výboru pro zaměstnanost a sociální věci.
<P>
Členské státy musí zlepšit provádění směrnice o informování zaměstnanců a projednávání se zaměstnanci, zejména v současném kontextu finanční krize a jejích důsledků pro podniky, v případě, že provádějí restrukturalizaci, fúzi nebo jsou přesouvány do zahraničí. Toto je signál, který měl Výbor pro zaměstnanost úmysl vyslat v této vlastní zprávě.
<P>
Evropská unie má 23 milionů podniků s méně než 250 zaměstnanci. Představují 99 % z celkového počtu podniků a zaměstnávají více než 100 milionů pracovníků. Práva pracovníků na informace a projednávání jejich věcí představují základní prvky sociálně tržní ekonomiky.
<P>
V provádění směrnice 2002/14/ES do vnitrostátního práva v některých členských státech došlo k výrazným prodlevám. V této vlastní zprávě zdůrazňujeme, že dopad této směrnice je zjevný v zemích, ve kterých neexistoval žádný obecný systém informování zaměstnanců a projednávání se zaměstnanci.
<P>
Chtěl bych vyzvat ke zlepšení stavu provádění této směrnice v členských státech. Žádáme, aby Komise přijala co nejdříve opatření, která by zajistila náležité provádění této směrnice členskými státy, a aby zahájila řízení o nesplnění povinnosti proti těm státům, které ji vůbec neprovedly nebo těm, které ji provedly nesprávně.
<P>
Zpráva také zdůrazňuje, že některé členské státy do opatření zaměřených na provedení této směrnice do vnitrostátního práva nezahrnuly některé mladé pracovníky, ženy pracující na částečný úvazek nebo pracovníky zaměstnané na krátkou dobu na dočasné smlouvy.
<P>
Žádáme, aby členské státy definovaly přesně termín 'informace' tím, že povolí zástupcům pracovníků, aby přezkoumali předané údaje a nespokojili se s pouhým očekáváním ukončení postupu informování, pokud mají rozhodnutí podniků pro pracovníky přímé důsledky. Žádáme členské státy, které postrádají účinné, vyvážené a odstrašující sankce, aby je zavedly. A konečně, za účelem zlepšené koordinace různých legislativních nástrojů, vyzýváme Komisi také, aby přezkoumala, jaké kroky je třeba podniknout pro koordinaci šesti směrnic a nařízení o informování zaměstnanců, aby bylo možné provést jakékoli změny, které by odstranily vzájemné překrývání jednotlivých právních předpisů a rozpory mezi nimi.
<P>
Vzhledem k tomu, že tento typ prosazování práv pracovníků je více než prospěšný, Unie dluží sama sobě kroky zaručující, že členské státy provedou závazky směrnice správně a v úplnosti. Je nezbytně nutné, aby všichni evropští pracovníci věděli, že je Evropa podporuje v jejich účasti na životě jejich podniku, v jejich denních životech jako pracovníků, a zejména v kontextu současné situace.
<SPEAKER ID="293" NAME="Janez Potočnik">
člen Komise. - Vážený pane předsedající, beru náležitě na vědomí zprávu pana Cottignyho o důležité směrnici, která upevňuje na úrovni Společenství základní sociální právo zaměstnanců. Komise přikládá velký význam informování zaměstnanců a projednávání se zaměstnanci na vnitrostátní i nadnárodní úrovni, zejména v současné složité situaci finanční krize.
<P>
Navrhli jsme přepracování směrnice o evropské radě zaměstnanců. Tento proces byl úspěšně dokončen. Pokračujeme v naší práci v oblasti očekávání a společensky odpovědném řízení restrukturalizace a otázek vznikajících na úrovni Společenství z projednávání nadnárodních smluv.
<P>
Jak bylo vysvětleno ve sdělení Komise ze 17. března 2008, prvořadým zřetelem Komise v souvislosti s prováděním směrnice 2002/14/ES je skutečnost, že by tento proces měl být komplexní a efektivní ve spolupráci s členskými státy a oběma sociálními partnery, kteří, jak víte, musí hrát nesmírně důležitou úlohu. Je třeba vést v patrnosti, že směrnice vytváří pouze obecný rámec, který mohou provádět a rozšiřovat oba sociální partneři, zejména na úrovni podniku.
<P>
Komise provádí a podporuje činnosti zvyšování informovanosti, prosazování výměny osvědčených postupů a zvyšování kvalifikace všech zúčastněných stran prostřednictvím seminářů, školicích kurzů, studií a finanční pomoci pro projekty, zejména v rámci zvláštní rozpočtové položky.
<P>
Komise také sleduje správné uplatňování směrnice ve funkci strážkyně Smluv: například v případě, že odborové organizace podávají stížnost. Komise však doposud obdržela jen velmi malý počet stížností týkajících se provádění této směrnice.
<SPEAKER ID="294" NAME="Předsedající">
Tento bod jednání je uzavřen.
<P>
Hlasování se bude konat ve čtvrtek 19. února 2009.
<P>
Písemná prohlášení (článek 142)
<SPEAKER ID="985" NAME="Silvia-Adriana Ţicău  " LANGUAGE="RO">
V provádění směrnice 2002/14/ES, kterou se stanoví obecný rámec pro informování zaměstnanců a projednávání se zaměstnanci v Evropském společenství, do vnitrostátního práva v některých členských státech došlo k výrazným prodlevám.
<P>
Uvědomuji si, že vzniká potřeba posílit demokratickou účast pracovníků na rozhodování, která mají dopad na podnik, s ohledem na globální povahu současné finanční krize, jež postihuje členské státy bez rozdílu v jejich ekonomických vazbách a vyvolává obavy ohledně restrukturalizací, fúzí nebo přesouvání podniků.
<P>
V případě restrukturalizace podniků bych chtěla apelovat na to, aby evropské fondy a pomoc byly poskytovány také pracovníkům, nejenom podnikům. Považuji také za nutnost, aby v situaci, kdy je nadnárodní podnik restrukturalizován, byli k jednáním přizváni zástupci odborů nejenom z členského státu, ve kterém má (mateřský) podnik své ředitelství, ale také ze všech dceřiných podniků, a restrukturalizace s nimi byla projednána.
<P>
Považuji také za důležité pravidelně aktualizovat právní předpisy týkající se práv pracovníků na informace a projednání rozhodnutí, která se jich týkají a zařadit tento bod na pořad jednání o evropském sociálním dialogu, ve vztahu mezi podniky i mezi odvětvími.
