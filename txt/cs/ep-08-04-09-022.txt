<CHAPTER ID="022">
Přezkum šestého akčního programu Společenství pro životní prostředí v polovině období (rozprava) 
<SPEAKER ID="192" NAME="Předsedající">
(FR) Dalším bodem je zpráva, kterou vypracovala Riitta Myllerová jménem Výboru pro životní prostředí, zdraví a bezpečnost potravin o přezkumu šestého akčního programu Společenství pro životní prostředí v polovině období.
<SPEAKER ID="193" NAME="Riitta Myller">
zpravodajka. - (FI) Paní předsedající, komisaři Dimasi, cílů šestého akčního programu Společenství pro životní prostředí nebude dosaženo v důsledku druhu politiky ochrany životního prostředí, která se v EU provádí.
<P>
Tematické strategie plánované jako základ akčního programu pro životní prostředí a schválené a do velké míry nyní přijaté právní předpisy, které ze strategií vycházejí, pro dosažení cílů v oblasti ochrany životního prostředí nestačí. Pravděpodobně nebude zastaven pokles biologické rozmanitosti a právní předpisy na ochranu mořského prostředí nebudou účinné do roku 2012. Ochrana půdy se, jak víme, dostala do problémů nejen v Radě, ale i zde v Parlamentu. Právní předpisy o odpadech nyní míří k cíli a nevypadá to s nimi dobře. Musíme dosáhnout uspokojivých dílů v oblasti snížení objemu odpadu. Ani cíle schválené ve směrnici o kvalitě vnějšího ovzduší nejsou na úrovni schválené v šestém akčním programu pro životní prostředí.
<P>
Cílů uvedených v šestém akčním programu pro životní prostředí je však dosahováno v jedné oblasti, a tou je politika klimatu. Je tomu zvláště v případech, kdy jsou nyní schválená opatření skutečně prováděna. Musíme mít na paměti, že provádění politiky v oblasti klimatu pomáhá i v oblasti kvality vzduchu a částečně i v oblasti odpadů, v tomto ohledu je tedy velice důležité.
<P>
Co tedy ještě můžeme udělat, abychom se vrátili zpět na cestu dosahování cílů stanovených v šestém akčním programu pro životní prostředí? Především musí členské státy zesílit vnitrostátní provádění právních předpisů EU. Komise musí získat zdroje nezbytné k tomu, aby byla schopna zajistit, že všechny členské státy budou plnit své závazky.
<P>
Další významnou otázkou, a možná ze všech nejdůležitější, je to, jak se nám podaří začlenit aspekt životního prostředí do všech právních předpisů Evropské unie. Už o tom mluvíme roky, ale dosud se v praxi nic nestalo.
<P>
Stále máme oblasti, kde dotujeme činnost poškozující životní prostředí. Musíme skoncovat s dotacemi, které poškozují životní prostředí, a Parlament by k tomu měl navrhnout časový plán.
<P>
Musí být doporučena každá politika příznivá pro životní prostředí, včetně opatření v oblasti zdanění. Pokud nebude možné využít právní předpisy na evropské úrovni k vývoji ekologické daně, budeme muset ke zlepšení daňové oblasti použít prostředky nám dostupné, například pružnou spolupráci. Má-li se stav životního prostředí zlepšit, musí být závazné právní předpisy stále prioritou.
<P>
Ráda bych poděkovala všem skupinám, které se této práce účastnily, a chci říci, že jsem předložila několik pozměňovacích návrhů, jejichž účelem je výhradně vyjasnění textu a jeho větší vyváženost.
<SPEAKER ID="194" NAME="Stavros Dimas" LANGUAGE="EL">
Paní předsedající, dámy a pánové, Evropa výsledků je pro Komisi prioritou. Naše politika ochrany životního prostředí byla a je velmi úspěšnou politikou EU, protože nabízí občanům EU jasné a hmatatelné výhody.
<P>
Zhruba 80 % právních předpisů členských států v oblasti životního prostředí vychází z odpovídajících právních předpisů EU. Ty významně přispěly k velkému zlepšení kvality ovzduší a vody i k ochraně a údržbě přírodních zdrojů Evropy. EU je tak schopna hrát na mezinárodní scéně vedoucí úlohu v otázkách, jako je změna klimatu, biologická rozmanitost a právní předpisy o chemických látkách.
<P>
Téměř rok uplynul od okamžiku, kdy Komise zveřejnila své sdělení o přezkumu šestého akčního programu Společenství pro životní prostředí v polovině období. Minulý rok byl zvláště důležitý, protože otázky životního prostředí byly trvale na předních místech seznamu politických priorit EU. V tomto období jsme své politické závazky zcela naplnili. Dovolte mi uvést několik příkladů.
<P>
Na summitu na Bali v loňském prosinci byl zahájen proces, jehož cílem je dosažení nové dohody o globálním klimatu do konce roku 2009. "Zelená diplomacie" EU tomuto pozitivnímu výsledku velmi napomohla. Balíček návrhů o klimatu a energii, který Komise vypracovala v lednu, byl náročný a prokazoval trvalou snahu EU být celosvětovým příkladem.
<P>
Navrhovaná nová směrnice o průmyslových emisích posiluje již platná ustanovení a zjednodušuje stávající právní předpisy tím, že slučuje sedm různých směrnic v oblasti integrované prevence a kontroly znečištění. Díky tomu je snadnější provádět naše právní předpisy a přispíváme k tomu, aby byly tyto předpisy v oblasti ochrany životního prostředí účinnější.
<P>
V minulém roce bylo dosaženo důležitého pokroku. Průmysl do velké míry přijal jednu z hlavních myšlenek přezkumu v polovině období - že dlouhodobá udržitelnost evropské ekonomiky musí být založena na pevných ekologických zásadách. Vysoké standardy, které stanoví právní předpisy EU v oblasti životního prostředí, podněcují ekologickou inovaci, která pak podporuje produktivitu průmyslu a vytváří nová pracovní místa. Jinými slovy, náročné cíle v oblasti životního prostředí zlepšují kvalitu života evropských občanů a zároveň mají zásadní význam pro dosažení našich cílů v oblasti hospodářského rozvoje a zaměstnanosti.
<P>
Tento pozitivní vývoj je v rozporu s vědeckými důkazy o tom, že Evropa ještě nevstoupila do fáze udržitelného rozvoje. Ve skutečnosti jsme jen v polovině časového období, které šestý akční program pro životní prostředí zahrnuje, je tedy třeba ještě učinit daleko více při řešení současných a nových hrozeb pro naše životní prostředí.
<P>
V nadcházejících měsících Komise předloží nové návrhy, z nichž mnoho je obsaženo ve zprávě Parlamentu. Tyto iniciativy zahrnují přezkum směrnice o národních emisních stropech a balíček návrhů v oblasti udržitelné spotřeby a výroby.
<P>
Rovněž připravujeme legislativní návrh omezení nezákonného obchodování s nelegálně těženým dřevem. Na konci léta budou připravena sdělení o evropském názoru na zastavení odlesňování a nalezení způsobů evidence výsledků podniků pomocí kritérií zasahujících dále než HDP.
<P>
Rovněž připravujeme návrh na zákaz obchodování s kožešinami nehumánně ulovených tuleňů.
<P>
Zásadní prioritou je lepší provádění právních předpisů Společenství. Je to klíč k tvorbě lepšího životního prostředí. Pouze zajištěním správného provádění celého acquis communautaire bude možné realizovat cíle šestého akčního programu Společenství pro životní prostředí. Účinné provádění je spojeno s lepšími právními předpisy. Nyní mohu vyjádřit svou spokojenost, protože v posledních dvou letech byla Komise schopna oddělit lepší právní předpisy od méně náročných norem ochrany životního prostředí. Pravdou je, že starší a jednodušší právní předpisy jsou jedním z lepších způsobů, jak zlepšit provádění nových pravidel, a tak mohou přispět k lepší ochraně životního prostředí.
<P>
Paní předsedající, dámy a pánové, zvláště mě těší to, že vaše zpráva obsahuje konstruktivní závěry ohledně způsobu, jakým Evropa může úspěšně dosáhnout lepšího životního prostředí a skutečně udržitelného rozvoje. Ujišťuji vás, že Komise tyto závěry velmi pečlivě prozkoumá v rámci analýzy oblasti, kde lze nalézt mezery v politikách, a při stanovování priorit pro nadcházející roky.
<P>
Rád bych poděkoval zpravodajce paní Myllerové za její úsilí a stejně tak i panu Karimovi, paní Jelevové a panu Navarrovi z Výboru pro mezinárodní obchod, Výboru pro regionální rozvoj a Výboru pro zemědělství a rozvoj venkova za jejich vynikající doporučení.
<P>
Je zjevné, že ve věci další cesty vpřed existuje široká shoda. Nyní je na nás, abychom tuto politiku podpory přeměnili v konkrétní akci, která zajistí lepší životní prostředí po roce 2012.
<SPEAKER ID="195" NAME="Rumiana Jeleva">
navrhovatelka stanoviska Výboru pro regionální rozvoj. - (BG) Paní předsedající, komisaři, kolegové, jako navrhovatelka stanoviska Výboru pro regionální rozvoj bych ráda zdůraznila významnou úlohu orgánů regionální a místní samosprávy při zajišťování ochrany životního prostředí a udržitelného rozvoje. Rozhodnutí mají vliv právě na regiony a obce a právě v nich se v praxi provádí acquis v oblasti životního prostředí.
<P>
Dodávky vody a čištění odpadních vod, nakládání s odpady, veřejná doprava a územní plánování představují jen několik příkladů. Členské státy, jejich regionální a místní orgány by měly být povzbuzovány k tomu, aby co nejlépe využívaly strukturální fondy a současně zajišťovaly, aby jejich operační programy přispívaly k efektivnějšímu provádění právních předpisů v oblasti životního prostředí. Je zjevné, že některé regiony se při provádění setkávají s obtížemi. V rámci politiky soudržnosti by měla být vypracována zvláštní opatření, která by tyto obtíže překonala.
<P>
Závěrem chci říci, že regionální spolupráce by měla být využívána jako nezbytný nástroj politiky životního prostředí. Spolupráce členských států a zemí a regionů sousedících s EU, například oblasti Černého, Baltského a Středozemního moře, otevírá možnosti, jak předcházet přeshraničnímu znečištění.
<P>
Děkuji vám.
<SPEAKER ID="196" NAME="Gyula Hegyi">
jménem skupiny PSE. - (HU) Pokud jde o cíle stanovené v šestém akčním programu Společenství pro životní prostředí, jsme v mnoha ohledech pozadu. Rád bych zmínil jen dva příklady.
<P>
Ovzduší v našich městech je znečištěné a nezdravé. Vzhledem k tomu, že právní předpisy Společenství chybí, v mnoha městech se dosažení cílů stanovených v tematické strategii pro městské prostředí zdá velmi vzdálené. Komise proto musí předložit právní předpisy, které jasně definují rámec pro městské prostředí a městskou dopravu v celé Evropské unii, protože jinak budou naši občané nadále trpět špatnou kvalitou ovzduší a jinými formami znečištění.
<P>
Podobně se protahuje provádění rámcové směrnice o vodě. Pokud nebudou právní předpisy pro oblast průmyslu v souladu s politikami pro zemědělství a rozvoj venkova, budou naše vodní zdroje nadále znečištěny. Jak prokazuje pěna na řece Rábě v Maďarsku, která je výsledkem znečištění, jež působí rakouští kožedělní výrobci, současné právní předpisy nejsou schopny zabránit kontaminaci vodních zdrojů.
<P>
Členské státy a Komise musí učinit vše, co je v jejich moci, aby zajistily obecné dodržování rámcové směrnice o vodě a povodňová směrnice. Děkuji vám.
<SPEAKER ID="197" NAME="Satu Hassi">
jménem skupiny Verts/ALE. - (FI) Paní předsedající, mnohokrát děkuji Riittě Myllerové za její vynikající zprávu a za její spolupráci.
<P>
Jak říká Výbor pro životní prostředí, veřejné zdraví a bezpečnost potravin, provádění programu EU pro životní prostředí je v mnoha ohledech opožděné, ještě znepokojivější však je to, že i pokud by bylo plně dosaženo všech konkrétních dosud stanovených cílů, EU by stále nebyla na cestě k udržitelnému rozvoji. Například se nám pravděpodobně nepodaří zastavit ztrátu evropské biologické rozmanitosti do roku 2010, i pokud o to budeme usilovat.
<P>
Nepříjemnou pravdou je to, že naše společnost je vybudována tak, aby fungovala způsobem, který není udržitelný. Pokud by každý na Zemi spotřebovával zdroje tak, jako to dělají Evropané, potřebovali bychom k vyprodukování nutných zdrojů čtyři další planety Země. Pokud střední třídy v Číně, Indii a ostatních rozvojových zemích naši spotřebu napodobí, bude planeta v krizi. Doufám, že volání po probuzení, které nyní zaznívá díky politice klimatu, povede ke komplexnějšímu posouzení našich životních a výrobních návyků.
<SPEAKER ID="198" NAME="Péter Olajos" AFFILIATION="PPE-DE">
(HU) Děkuji vám, paní předsedající. Dovolte mi začít konstatováním, že ani já nesouhlasím s tím, že by provádění šestého akčního programu pro životní prostředí probíhalo podle plánu. Kromě toho v mnoha případech chybí kvantitativní i kvalitativní cíle a časové plány, nejen v akčním plánu, ale i v tematických strategiích.
<P>
Není pochyb o tom, že provádění šestého akčního programu pro životní prostředí je oproti plánu zpožděno. Dosud se nám nepodařilo splnit prioritní environmentální cíle stanovené v programu a provádění právních předpisů v členských státech nadále zaostává. Dovolte mi uvést konkrétní příklad.
<P>
Za prvé: nebyly provedeny žádné konkrétní kroky k návrhu právního předpisu o kvalitě vnitřního ovzduší. Zvláštní prioritou v tomto ohledu je návrh ustanovení pro školy a ostatní veřejná místa uvnitř budov, která využívají zranitelné skupiny. Přinejmenším by měly být zahájeny pilotní projekty.
<P>
Za druhé: provádění směrnic o programu sítí Natura 2000 rovněž zaostává. Je třeba šířit nejlepší postupy a zavádět fiskální opatření proti znečišťovatelům. Sám jsem se obrátil na Komisi s podáním týkajícím se kontaminace oblastí Natura 2000, Komise si však jen sedí na rukou a dosud nic nepodnikla.
<P>
Za třetí: v posledních letech se rozšířilo nezákonné skládkování nebezpečného a komunálního odpadu na území jiných států. Místem určení evropského odpadu jsou často Afrika a Asie, a to je nepřijatelné. Stejně tak nepřijatelná je skutečnost, že několik německých spolkových zemí nezákonně převáží mnoho tisíc tun odpadu do východní Evropy a pak jej odmítají převzít zpět - například Bavorsko.
<P>
Za čtvrté: co se stalo s hezkou zásadou prevence přeshraničního znečištění? Jeden členský stát, Rakousko, posledních sedm let znečišťuje řeku Rábu, jak již uvedl pan Hegyi. Na hladině vody plave hustá pěna. Na tento problém jsem již alespoň sedmkrát upozorňoval a podal jsem i formální stížnost, ale bez výsledku: pěna je na vodě pořád, zatímco Komise je stále nečinná.
<P>
Hezké zásady nemají smysl, nejsou-li prováděny. Komise je strážcem práva Evropské unie. Je čas, aby tento strážce začal konat svou povinnost a neustupoval členským státům, ale naopak zajistil dodržování právních předpisů, které jsme společně přijali. Děkuji vám mnohokrát.
<SPEAKER ID="199" NAME="Evangelia Tzampazi" AFFILIATION="PSE">
(EL) Paní předsedající, paní komisařko, dámy a pánové, dovolte mi poblahopřát zpravodajce k její vynikající práci. Myslím, že zpráva odráží znepokojení Parlamentu ohledně toho, nakolik dosud Unie dodržela své závazky v rámci šestého akčního programu Společenství pro životní prostředí.
<P>
Přezkum, který Komise provedla v polovině období, odhaluje nutnost koordinovaného úsilí pro zacelení mezer v právních předpisech novými legislativními návrhy. Rovněž je nutné zajistit nezbytné zdroje pro řádné provádění právních předpisů Společenství. Mezitím je stále jasnější, že je třeba více vycházet z udržitelného modelu výroby a spotřeby a že hospodářský růst musí více záviset na přírodních zdrojích.
<P>
Právě tak je důležité zdůraznit mezinárodní rozměr evropské politiky životního prostředí. Unie musí být povzbuzována k tomu, aby nadále podporovala ambiciózní environmentální politiky a požadavky a rozvíjela přenos technologií a výměnu osvědčených postupů s rozvojovými zeměmi.
<SPEAKER ID="200" NAME="Cristina Gutiérrez-Cortines">
jménem skupiny PPE-DE. - (ES) Paní předsedající, skutečně si nemyslím, že dokument, o kterém jednáme, je takový, jaký by mohl být. Vysvětlím to: je to dokument, který má posoudit, co je třeba udělat s obecnými hlavními směry, které Evropská komise navrhla pro životní prostředí a pro veškerou environmentální politiku. Nemyslím, si, že se jedná o hodnotící dokument. Není to podrobný dokument, který by nám mohl pomoci plánovat do budoucnosti, možná proto, že Komise není zvyklá být posuzována nebo hodnocena, ani nehlasuje a nemá skupinu akcionářů, kteří od ní požadují výsledky. Myslím si však, ačkoli se to může jevit jako rozpor, že Komisi lze poblahopřát k výsledkům, kterých v minulých letech dosáhla, nikoli však k tomuto dokumentu.
<P>
Domnívám se, že environmentální politika je plně začleněna do obecních a regionálních politik a průmysl sám reaguje na hlavní směry Evropské unie.
<P>
Dokumentu však chybí předpověď toho, jak se musíme do budoucnosti změnit, protože místa, kde systém nefunguje řádně, je třeba přezkoumat. Evropa provádí environmentální politiku více než 25 let a musí některé své metody revidovat, protože to není jediná věc, která vysvětluje selhání některých politik.
<P>
Nevidím žádné šetření způsobů, jakými bychom mohli změnit metody zapojení regionů a vytváření sítí, ať už jejich postoji dominuje EU či nikoli. Existuje mnoho zemí, jako například v případě směrnice o půdě, která již mají mnohem lepší předpisy, než jim Evropa může dát, jiné země žádné předpisy nemají. V reakci na tuto nevyváženost musí Evropa zaujímat odlišné postoje a hledat nové způsoby práce, protože je logické, že pokud se svět změnil, měli bychom my změnit své metody práce.
<P>
Mnohokrát vám děkuji, blahopřeji k výsledkům, ale v budoucnosti musíme udělat změnu.
<SPEAKER ID="201" NAME="Miroslav Mikolášik" AFFILIATION="PPE-DE">
(SK) Považuji za velmi důležité, že průběžné hodnocení šestého akčního programu Společenství pro životní prostředí odhalilo důležitou skutečnost, že provádění akčního programu výrazně zaostává za stanoveným harmonogramem.
<P>
Vzhledem k této situaci je velice malá pravděpodobnost, že se vše podaří do roku 2012 a budou splněny prioritní cíle. Ztotožňuji se s názorem, že je třeba do textu uvedeného programu ještě začlenit jasnější a konkrétnější kvantitativní a kvalitativní cíle. Zároveň souhlasím s tím, že předkládání tematických strategií nepřineslo efektivní výsledky. Z toho důvodu zdůrazňuji, že je nutné pokračovat v úsilí o odstranění mezer v environmentálních právních předpisech prostřednictvím nových legislativních návrhů.
<P>
Také je velmi důležité zajistit efektivní uplatnění předpisů v oblasti životního prostředí. Klimatické změny, biologická rozmanitost, zdraví a využívání zdrojů zůstanou našimi nejnaléhavějšími výzvami i do budoucnosti.
<SPEAKER ID="202" NAME="Paul Rübig" AFFILIATION="PPE-DE">
(DE) Paní předsedající, komisařko, dámy a pánové, jsem přesvědčen, že bychom měli tato vyhodnocení provádět průběžně a především bychom měli zveřejňovat zjištění členských států v registru, protože v jednotlivých případech dochází ke konfliktům, například v případě rámcové směrnice o vodě, ve které jdeme na jedné straně do krajnosti v prosazování energie z obnovitelných zdrojů, ale na druhé straně plýtváme nevyužitou vodou.
<P>
Jsou také potíže s oblastmi Natura 2000. Měli bychom naslouchat občanům a dle potřeby podle nich programy upravovat.
<SPEAKER ID="203" NAME="Stavros Dimas">
člen Komise. - (EL) Paní předsedající, dámy a pánové, dovolte mi nejprve zmínit se o vynikajících připomínkách, které zde dnes byly řečeny. Komise je samozřejmě vezme v úvahu a odpovídajícím způsobem je využije.
<P>
Ve svém přezkumu v polovině období došla Komise k závěru, že EU je obecně na správné cestě, pokud jde o plnění opatření stanovených v šestém akčním programu pro životní prostředí. Pokud budeme nadále v těchto zásadních letech dosahovat pokroku, budeme schopni provést návrhy obsažené v programu do roku 2012. Příprava návrhů a dokonce i jejich přijetí a schválení však tvoří jen polovinu nutné práce. Jak dnes bylo uvedeno, bez účinného provádění environmentální politiky jistě cílů stanovených v šestém akčním programu pro životní prostředí nedosáhneme, jakkoli dobře by evropské orgány dané právní předpisy vypracovaly.
<P>
Právě z tohoto důvodu plně sdílím názor Parlamentu, že je nutné větší úsilí a že je třeba dát Komisi k dispozici dostatečné zdroje, které by nám umožnily řádně řešit otázky provádění. Komise tak bude schopna pomáhat vnitrostátním orgánům při rozvoji kapacit nutných pro dosažení výsledků, ke kterým směřujeme.
<P>
Komise rovněž sdílí názor Parlamentu, že je mimořádně důležité začleňovat otázky životního prostředí do ostatních politik. Jak zpráva vyjasňuje, toto začlenění je zásadní pro obchodní politiky, protože EU má vysoce významné ekonomické vztahy s ostatním zeměmi světa a obchod má zjevný dopad na životní prostředí. Je však právě tak důležité, aby byly otázky životního prostředí začleněny i do politiky zemědělské, regionální a dopravní: bude-li poskytnuto nezbytné financování, budou mít politiky Společenství na evropské regiony významný vliv.
<P>
Postup studie dopadů, který také stanovila Komise, má zlepšit soudržnost politik Společenství a obsahuje posouzení všech environmentálních parametrů našich návrhů. Komise by ráda získala podporu Evropského parlamentu, aby bylo možné zaručit úplné posouzení všech environmentálních aspektů i při zvažování návrhů jiných orgánů.
<P>
Konečně zpráva upozorňuje na klíčovou úlohu vnitrostátních, regionální, a místních orgánů i občanů, spotřebitelů a podnikatelů při plnění environmentálních cílů stanovených v šestém akčním programu EU pro životní prostředí. Ujišťuji vás, že Komise učiní vše, co je v jejích silách, aby program zviditelnila a aby zajistila podporu dotčených stran. Jsem si jist, že Parlament bude v tomto úsilí nápomocen a doufám, že ochrana evropského životního prostředí bude jednou z hlavních oblastí zájmu voličů ve volbách v příštím roce.
<SPEAKER ID="204" NAME="Riitta Myller">
zpravodajka. - (FI) Paní předsedající, chci poděkovat všem, kdo se účastnili rozpravy, a panu komisaři.
<P>
Parlament a já jako zpravodajka vlastně usilujeme o stav, kdy Komise získá nové nástroje, aby dovedla environmentální politiku na cestu, která vede k dosažení cílů šestého akčního programu pro životní prostředí. Ve své zprávě v polovině období Komise uvedla, že se domnívá, jak poznamenal komisař Dimas, že prostředky citované v přezkumu šestého akčního programu Společenství pro životní prostředí v polovině období by byly k dosažení cílů dostatečné, ale provedená studie současné politiky Komise naznačuje jiný závěr.
<P>
Tato zpráva, která snad bude zítra velkou většinou hlasů přijata, uvádí oblasti, kde jsou na evropské úrovni stále nutná zlepšení, a velmi rozsáhle zmiňuje stejná nápravná opatření, jaká navrhoval komisař ve svém vystoupení. Jinými slovy jsme stejného názoru, pokud jde o to, co je třeba udělat, ale jak zde řekla paní Hassiová, bez ohledu na to zda budou navrhované prostředky obecně přiměřené k tomu, aby Evropskou unii dostaly na cestu udržitelného rozvoje, jistě budeme společně muset vést velmi upřímné diskuse. Pokud jde o politiku klimatu, jsme nyní na správné cestě. Stanovíme-li takto ambiciózní politiky i v ostatních oblastech, jistě dosáhneme úspěchu.
<P>
Řekla jsem, že jsem předložila několik pozměňovacích návrhů, abych tuto zprávu vyjasnila. Ráda bych jen zmínila, že finština v pozměňovacím návrhu 14 je velmi zvláštní, jako referenční text by mělo být použito anglické znění.
<SPEAKER ID="205" NAME="Předsedající">
(FR) Rozprava je ukončena.
<P>
Hlasování se bude konat zítra.
<P>
Písemná prohlášení (článek 142)
<SPEAKER ID="206" NAME="Genowefa Grabowska  " AFFILIATION="PSE">
písemně. - (PL) Jako členka Výboru pro životní prostředí, veřejné zdraví a bezpečnost potravin se domnívám, že by bylo dobré, kdybychom šestý akční program pro životní prostředí přijímali podle článku 251 Smlouvy o ES, tzn. postupem spolurozhodování. Ochrana životního prostředí je pro EP, který přece jen zastupuje zhruba 500 milionů Evropanů, věcí mimořádného významu.
<P>
Začlenění EP do postupu spolurozhodování zřetelně prokazuje úlohu, kterou parlament má. Desetileté operační období šestého akčního programu vyžaduje pravidelná hodnocení, zvláště jeho priority. Je pravda, že tematické strategie zařazené v programu zlepšily zapojení zúčastněných subjektů a rozvinuly rozměr environmentální politiky, současně však zpozdily nebo prodloužily proces tvorby právních předpisů v této oblasti.
<P>
Ostudným příkladem je nedokončená směrnice o kvalitě ovzduší. Parlament správně uvedl, že pokrok byl učiněn v podkapitolách akčního programu pro životní prostředí, pro které nebyly navrženy žádné zvláštní tematické strategie (např. oblast změny klimatu). Na druhé straně bychom měli mít na mysli, že šestý akční program nás vyzývá, abychom fiskálními prostředky podporovali metody udržitelné výroby a spotřební vzorce.
<P>
Ačkoli je obtížné hodnotit tento přezkum v polovině období jako vysoce uspokojivý, přesto to je jediný mechanismus, jehož prostřednictvím může EU účinně tlačit na dosažení stanovených cílů. Neúspěch v této oblasti by poškodil důvěryhodnost EU a jejích členských států, které se skutečně zajímají o zhoršující se stav životního prostředí.
<SPEAKER ID="207" NAME="Daciana Octavia Sârbu  " AFFILIATION="PSE">
písemně. - (RO) Sdělení Komise o přezkumu šestého akčního programu Společenství pro životní prostředí v polovině období (EAP) potvrzuje skutečnost, že změna klimatu, ztráta biologické rozmanitosti, zdraví a využívání zdrojů představují nejnaléhavější úkoly v oblasti životního prostředí, a z toho důvodu je nezbytné, aby se tento nástroj stal důležitým nástrojem strategie pro udržitelný rozvoj EU.
<P>
Pokud jde o opatření dosud prováděná tímto programem, je nepravděpodobné, že by bylo prioritních cílů v oblasti životního prostředí dosaženo do roku 2012. Například nelze splnit cíl spočívající v zastavení ztráty biologické rozmanitosti do roku 2010 a strategie navržené k ochraně mořského prostředí a půdy nepřinesou konkrétní výsledky do roku 2012. Současně opatření přijímaná ke zlepšení kvality ovzduší i opatření stanovená v tematické strategii o znečišťování ovzduší a cíle týkající se hluku v okolním prostředí k dosažení cílů EAP nestačí. Sdělení Komise se přiměřeným způsobem nezabývá ani řešením problémů ani zdrženlivostí některých členských států vůči provádění směrnic o přírodních stanovištích a o programu Natura 2000.
<P>
Jakmile byly určeny oblasti Natura 2000, je nutné formulovat, prosazovat a monitorovat cíle v oblasti ochrany přírody. Tento přezkum na uvedené problémy upozorňuje a žádá Komisi, aby usilovala o ambiciózní výsledky v oblasti ochrany životního prostředí.
