<CHAPTER ID="003">
Prohlášení předsednictví
<SPEAKER ID="007" NAME="Předseda">
Chtěl bych začít několika poznámkami a sdělit nějaké informace.
<P>
Dne 26. dubna uplyne 25 let od neštěstí v Černobylu, tedy od nejvážnější jaderné havárie v historii lidstva. Stále si připomínáme ty, kdo obětovali v boji s následky havárie své zdraví, nebo dokonce život, a stovky tisíc lidí, kteří museli opustit své domovy. Orgány tehdejšího východního bloku příliš dlouho skrývaly před světem, a především před svými vlastními občany, informace o neštěstí. To velmi ztížilo přijetí jakýchkoli opatření na zmírnění důsledků havárie. Později se však Černobyl stal symbolem účinné spolupráce mezi orgány zemí postižených katastrofou a mezinárodním společenstvím. Vzpomínáme-li dnes na černobylskou katastrofu, patří naše myšlenky i japonskému národu, který bojuje s následky tsunami a havárie ve fukušimské jaderné elektrárně.
<P>
Další informace je rovněž bolestnou připomínkou. Za několik dní, 10. dubna, uplyne rok od leteckého neštěstí ve Smolensku. Při nehodě zemřelo devadesát šest lidí, včetně polského prezidenta a jeho manželky a osmnácti poslanců polského parlamentu. Jeden z těchto poslanců měl zaujmout místo v Evropském parlamentu jako jeden z osmnácti dalších členů EP. Většina těch, kdo zemřeli, zastávala vysoké státní funkce. Mnozí poslanci přítomní v této sněmovně se s nimi osobně znali. Já osobně jsem znal přinejmenším polovinu z nich. Příčiny neštěstí ještě nejsou zcela vyjasněny a stále čekáme na příslušné informace. V této chvíli se ještě jednou připojujeme k těm, kdo oplakávají své milované.
<P>
Třetí informace se týká skutečnosti, že Evropský parlament je znepokojen tím, že nejvyšší soud USA zamítl žádost Troye Davise o odložení popravy a umožnění opětovného otevření jeho případu. Chtěl bych apelovat na příslušné americké orgány státu Georgia, aby použily svého práva změnit trest smrti, který byl uložen panu Davisovi před dvaceti lety, na trest doživotního odnětí svobody. Smrt nesmí být nikdy výrazem spravedlnosti.
<P>
Další informace se týká skutečnosti, že jsme rovněž velmi znepokojeni událostmi v Pobřeží slonoviny. Místo občany očekávaného míru, budoucnosti a prosperity přinesly prezidentské volby zemi teror a násilí. Laurent Gbagbo musí uznat výsledky voleb a předat moc. Vyzýváme obě strany, aby okamžitě zastavily používání násilí proti civilnímu obyvatelstvu. Mezinárodní společenství musí udělat vše, co je v jeho silách, aby zastavilo masakrování obyvatelstva. Všichni ti, kteří nesou vinu za zločiny, musí být předáni spravedlnosti. To je naše hluboké přesvědčení a Evropský parlament udělá v tomto směru vše, co bude moci.
<P>
Poslední informace se týká toho, že bych vám chtěl připomenout - v souladu se svým slibem, že budu Parlament informovat o pokroku ve vyšetřování údajné korupce poslanců Evropského parlamentu -, že jste ode mě ve čtvrtek po setkání předsedů politických skupin dostali dopis s aktuálními informacemi o této záležitosti. Podnikáme také rozhodné kroky s cílem vypracovat kodex chování zájmových skupin a lobbistů i poslanců Evropského parlamentu. Během dnešní schůze předsednictva v 18:30 tuto záležitost projednáme a rozhodneme o příštích krocích, které je třeba v této záležitosti podniknout.
<P>
Pan Nicholson požádal, aby mohl vystoupit. Prosím, pane Nicholsone, máte slovo.
<SPEAKER ID="008" NAME="James Nicholson" AFFILIATION="ECR">
Pane předsedo, chtěl bych využít tento okamžik a poukázat na vraždu mladého policisty, který vykonával svou práci jen několik týdnů a v sobotu byl v Severním Irsku zavražděn cestou do práce. Za 22 let působení v této sněmovně jsem měl mnoho příležitostí odsoudit teroristy, kteří páchají takové ohavnosti. Myslel jsem si, že ta doba již minula a já už to nebudu muset nikdy udělat. Myslíme na rodinu toho mladého muže, který měl před sebou kariéru a velkou budoucnost. Byl to jasný a záměrný pokus znovu destabilizovat oblast, odkud pocházím.
<P>
Chtěl bych jasně říci, že věřím, že velká většina lidí v Severním Irsku se ani teď, ani nikdy v budoucnosti, nechce vrátit k tomu, co jsme prožili v minulosti. Lidé ve městě Omagh trpěli dost. Nepochybuji o tom, že to, co se jim děje, vyvolává otřesné vzpomínky. Byl bych rád, kdybychom při této příležitosti, pro můj region velmi smutné, projevili rodině a všem, jichž se tato událost týká, upřímnou soustrast.
<P>
(Potlesk)
<SPEAKER ID="009" NAME="Předseda">
Děkuji vám za komentáře k této záležitosti. Chtěl bych poslance informovat, že jsem k této záležitosti vydal včera ráno zvláštní stanovisko - stanovisko předsedy Evropského parlamentu -, v němž jsem tuto událost, a zejména skutečnost, že oběť byla tak mladá, odsoudil. Vyjádřil jsem také naději, že Severní Irsko bude žít v míru tak, jak se to v nedávné době dařilo. Moje stanovisko k této věci ze včerejšího rána si můžete přečíst na internetových stránkách Evropského parlamentu.
<SPEAKER ID="010" NAME="Bairbre de Brún" AFFILIATION="GUE/NGL">
(GA) Pane předsedo, já také odsuzuji zabití Ronana Kerra při víkendovém bombovém útoku v Omaghu, což je můj volební obvod. Byl to 25letý mladý muž, který nastoupil k nové policejní službě, a proto byl zabit. Nejedná se jen o útok na tohoto mladého muže a jeho rodinu, ale i o útok na mírový proces v mém volebním obvodu. Lidé, kteří zabili Ronana Kerra, se pokouší zablokovat mírový proces, a my jim to nedovolíme. Chtěla bych dnes poděkovat předsedovi Parlamentu za vyjádřenou soustrast a za soustrast Parlamentu s celou rodinou. I já vyjadřuji soustrast rodině Ronana Kerra a toto zabíjení rozhodně odsuzuji.
<SPEAKER ID="011" NAME="Pat the Cope Gallagher" AFFILIATION="ALDE">
Pane předsedo, nejdříve bych vám chtěl poděkovat za vaše včerejší odsuzující stanovisko. Chtěl bych zde dnes podpořit prohlášení pana poslance Nicholsona a paní poslankyně de Brúnové. Mají naši plnou podporu, aby mohli zajistit, že lidé za to zodpovědní budou postaveni před soud.
<P>
Mírový proces s podporou Evropské unie je velmi úspěšný. Všichni lidé na irském ostrově, kteří mají zdravý rozum, odsuzují tento surový čin - vraždu policisty Ronana Kerra - ar dheis Dé go raibh a anam. Chtěl bych především vzdát čest jeho matce za odvážný postoj, který včera večer zaujala a podpořila tak pokračování mírového procesu.
