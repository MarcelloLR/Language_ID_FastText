<CHAPTER ID="004">
Nominace sedmi členů Účetního dvora (rozprava) 
<SPEAKER ID="036" NAME="Předsedající">
Dalším bodem na pořadu jednání je společná rozprava o sedmi zprávách od paní Ayala Sender z Výboru pro rozpočtovou kontrolu o návrhu na jmenování Davida Bostocka, Michela Cretina, Maartena B. Engwirdy, Henriho Grethena, Haralda Noacka, Ioannise Sarmase a Huberta Webera členy Účetního dvora.
<SPEAKER ID="037" NAME="Inés Ayala Sender">
zpravodajka. - (ES) Pane předsedající, jak všichni víte, členové Účetního dvora jsou jmenováni Radou na šestileté období na základě konzultace s Parlamentem. Za vypracování stanoviska Parlamentu zodpovídá Výbor pro rozpočtovou kontrolu.
<P>
Účetní dvůr v současné době sestává z 27 členů z členských států Unie a nyní se chystáme obnovit mandát čtyř kandidátů: Davida Bostocka za Spojené království; Maartena B. Engwirdy za Nizozemsko; Ioannise Sarmate za Řecko a Huberta Webera za Rakousko, a navrhnout tři nové kandidáty: Michela Cretina za Francii, Henriho Grethena za Lucembursko a Haralda Noacka za Německo.
<P>
Během postupu ve Výboru pro rozpočtovou kontrolu byli všichni kandidáti schváleni, ne všichni však jednomyslně. Jak ale za chvíli uvedu, na základě několika vyjasnění je v zásadě můj konečný návrh to, že pokud nejsou žádné další připomínky, měla by být všechna tato jmenování schválena.
<P>
Se všemi třemi novými kandidáty jsem měla osobní rozhovory a chtěla bych zdůraznit přednosti pana Cretina, francouzského kandidáta, jenž Účetnímu dvoru přinese značné zkušenosti v oblasti mezinárodního auditu jak z prostředí OSN, tak i z prostředí NATO. Výbor pro rozpočtovou kontrolu tyto zkušenosti považuje za velkou výhodu.
<P>
Při mých osobních rozhovorech se čtyřmi členy Účetního dvora, jejichž mandát má být obnoven, byl nejdůležitějším tématem jejich názor na proces interního hodnocení, který Účetní dvůr zahájil a jenž má být dovršen koncem roku 2008, a také přispění každého kandidáta do probíhající diskuse o potřebě reformovat organizaci Účetního dvora, zejména v souvislosti s rozšířením, s ohledem na to, že v současné době má Účetní dvůr radu o 27 členech, a také z hlediska zlepšení efektivity a modernizace.
<P>
V tomto kontextu bych ráda řekla, že obzvláštní dojem na mě udělal pan Samas a byl výborem jednomyslně podpořen, dle mého názoru zřejmě proto, že během procesu schvalování prokázal velkou spolupráci.
<P>
Na druhou stranu ujednání mezi panem Engwirdou a vládou Nizozemska nebylo zcela transparentní, což ve výboru vyvolalo jistou nedůvěru.
<P>
Pokud jde o pana Webera, současného předsedy Účetního dvora, chtěla bych před hlasováním vyjasnit jednu otázku, která mě velmi znepokojuje a které vyvstala po stvrzujícím slyšení ve Výboru pro rozpočtovou kontrolu, a myslím si, že toto fórum poskytuje k tomuto vyjasnění vynikající příležitost.
<P>
Pane předsedající, vzhledem k tomuto bych vás ráda požádala, abyste po skončení mého příspěvku umožnil panu Weberovi vystoupit, aby byla vysvětlena následující záležitost.
<P>
Dne 13. listopadu 2007 po předložení výroční zprávy Účetního dvora, jemuž pan Weber předsedá, odvysílala BBC News některá vyjádření bývalé hlavní účetní Komise, která tvrdila, že 80 % rozpočtu Komise je nadále podezřelých. Bezprostředně po tom následoval citát z úst pana Webera, který řekl, že tato analýza představuje tradičnější přístup, ale že zcela odlišné vyjádření pana Kallase také platí.
<P>
Chtěla bych slyšet pravdu a chtěla bych, aby pan Weber potvrdil, zda jsou tato tvrzení z jeho úst, a pokud ne, byla bych ráda, aby vydal dementi a zaslal jeho kopii této sněmovně, aby se u veřejnosti zabránilo poškození veřejného mínění takovýmto rozporem.
<P>
Vrátím-li se k obsahu své zprávy, ráda bych vyjádřila rozčarování nad skutečností, že Rada - jejíž nepřítomnost na tomto zasedání je, a já to opakuji, politováníhodná - opět nedodržela kritéria stanovená Parlamentem v usnesení z roku 1992 s cílem dosáhnout vyšší transparentnosti.
<P>
Rada v podstatě ve dvou případech nerespektovala doporučení nepřekročit dva mandáty, tedy dvanáctileté funkční období, u Účetního dvora. Ještě horší je však to, že Rada nedbá na doporučení tohoto Parlamentu týkající se potřeby dosáhnout u Účetního dvora vyšší rovnováhy mezi muži a ženami. V současné době je z celkových 27 členů 5 žen, avšak nyní se navrhuje, aby byl jejich počet snížen na čtyři. V tomto kontextu si skutečně myslím, že by Rada měla konečně přijmout zvláštní opatření.
<P>
V této souvislosti dále žádáme, aby Rada uznala, že jestliže má kontrolní systém řádně fungovat, jsou dobré vztahy mezi Parlamentem a Účetním dvorem nezbytností. Proto bychom měli dostávat návrh Rady na jmenování členů Účetního dvora včas a mít možnost užší spolupráce s jeho členy v době před rozhodnutím.
<P>
Ještě důležitější je to, že bychom Radě rádi připomněli potřebu respektovat stanoviska Evropského parlamentu, aby se již neopakovalo to, co se stalo v roce 2004, kdy bylo záporné stanovisko k jednomu z navrhovaných členů Radou zcela ignorováno.
<P>
V zájmu budoucnosti Účetního dvora bych ráda zmínila obavu, kterou pociťuje celá řada poslanců Evropského parlamentu, ohledně efektivity takového důležitého orgánu, je-li řízen radou složenou z 27 členů. Proto s jistou dávkou netrpělivosti očekáváme závěry interního hodnocení Účetního dvora a já ve své zprávě doporučuji, aby je Parlament pečlivě prostudoval, až budou koncem roku 2008 předloženy, a aby zaujal stanovisko k různým možnostem řešení.
<P>
Mezi tím však může dojít ke zlepšení a já tedy vyzývám Účetní dvůr, aby využil všech prostředků, které má k dispozici, v zájmu racionalizace a zjednodušení své práce, zejména využitím možností dostupných dle aktuální Smlouvy: jedná se například o možnost přijímat zprávy prostou většinou a ne vždy na základě konsensu nebo o možnost zřízení panelů zodpovědných za konkrétní zprávy, kterými se tak nemusí zabývat celá rada.
<P>
Já tedy doporučuji, aby Parlament při přijetí návrhu na schválení jmenovaných členů, a to za již uvedených podmínek, vyjádřil přání, abychom v každém případě dostali objasnění toho, co jsem ve svém příspěvku zmiňovala.
<SPEAKER ID="038" NAME="Předsedající">
Děkuji, paní Ayalová. Protože pan Weber není přítomen v sále, doufám, že mu vaši výzvu přetlumočí jeho kolegové, aby pan Weber mohl reagovat na vaše znepokojení.
<SPEAKER ID="039" NAME="Petya Stavreva">
jménem skupiny PPE-DE. - (BG) Dnes budeme hlasovat o jmenování sedmi nových členů Účetního dvora. Evropský parlament a jeho poslanci této instituci vždy přičítali velký význam. Jakožto europoslankyně z Bulharska a zástupkyně nového členského státu se domnívám, že řádné fungování Účetního dvora a jeho účinná spolupráce s poslanci Evropského parlamentu je nesmírně důležité pro finanční zdraví celé Evropské unie.
<P>
V průběhu slyšení s jmenovanými auditory ve Výboru pro rozpočtovou kontrolu jsme měli příležitost seznámit se s jejich odbornou kvalifikací, osobními znalostmi a individuální motivací. Samozřejmě nám nezbylo než litovat toho, že mezi navrhovanými osobami nebyla ani jedna žena či mladý člověk, avšak Evropský parlament nemá žádné pravomoci nad členskými státy a jejich výběrem na vnitrostátní úrovni.
<P>
Naší povinností jakožto členů Evropského parlamentu je posoudit navrhované auditory a já si myslím, že ti, které jsme si ve Výboru pro rozpočtovou kontrolu vyslechli, si jmenování do Účetního dvora zaslouží. Většina hlasů, kterou si těchto sedm jmen získalo při hlasování ve Výboru, svědčí o tom, jak vysoce si každého z navrhovaných ceníme. Jejich politická i profesionální nezávislost byla jedním ze základních kritérií, kterými se naše hodnocení jmenovaných osob řídilo. Frakce PPE-DE Evropského parlamentu bude podporovat všechny nominované auditory s očekáváním dobré a plodné spolupráce se členy Evropského účetního dvora.
<SPEAKER ID="040" NAME="Gabriele Stauner" AFFILIATION="PPE-DE">
(DE) Pane předsedající, dámy a pánové, vítám návrhy na jmenování sedmi členů Účetního dvora a nemohu než zopakovat, jak důležitá je práce Účetního dvora při ochraně finančních zájmů EU a členských států. Účetní dvůr hraje klíčovou roli ve sledování tohoto cíle a vybudoval si vynikající pověst. Svůj úkol plní odvážně, spravedlivě, profesionálně a nezávisle, ale samozřejmě se musí vždy opírat o jednotlivce, protože každá instituce funguje jen díky lidem. A protože jsou jeho členové navrhováni členskými státy, jsou vlastně moje poznámky adresovány zejména jim.
<P>
Při pohledu na seznam navrhovaných členů by někdo mohl mít námitky k jejich poměrně vysokému věku. U těchto konkrétních funkcí jsou však podle mého názoru zásadními faktory osobní a profesní zkušenost a auditoři ve věku 25, 30 nebo 35 let tyto vlastnosti nemohou v dostatečné míře mít. Oprávněnější kritika se podle mého názoru týká zastoupení žen, které je velmi nízké. Avšak kvalita kandidátů musí mít přednost rovněž před jejich pohlavím. Velmi důležitý je podle mne rozvoj týmového ducha a kolektivu a snaha o navázání úzkých vazeb s národními kontrolními úřady. Mělo by se jednat o spolupráci, ne o závislost.
<P>
Jak víte, otázka, zda má Účetní dvůr příliš mnoho členů, se v poslední době stala žhavým tématem k diskusi. Nyní bylo přijato rozhodnutí v souladu s reformní smlouvou. Přetrvává však znepokojení - a toto znepokojení je oprávněné - zda Účetní dvůr o 27 členech může stále fungovat s maximální účinností. Počet a profil členů musí být správně zvolen. A především, zejména v této oblasti, nelze podřizovat profesní schopnosti politickým ohledům. V kontextu plánů na budoucí restrukturalizaci, ke které zajisté dojde, bych ráda uvedla příklad Spolkového kontrolního úřadu v zemi, ze níž pocházím, který má velký počet členů - myslím, že jich je více než 50 - ale každý člen zde stojí v čele jednoho úseku a plně se věnuje auditu, přičemž má zároveň plnou soudní nezávislost.
<P>
Ať už je budoucnost Spolkového kontrolního úřadu jakákoli, je a nadále bude naším hlavním spojencem v oblasti kontroly rozpočtu.
<SPEAKER ID="041" NAME="Předsedající">
Myslím, že bychom se měli zeptat, zda se chce pan Weber stručně vyjádřit na výzvu zpravodajky k této rozpravě, paní Ayalové, nebo jinak reagovat.
<P>
Pane Webere, chcete se ujmout slova?
<SPEAKER ID="042" NAME="Hubert Weber">
předseda Účetního dvora. - (DE) Pane předsedající, když byla tato otázka položena, již jsem byl na cestě ze sněmovny. Je samozřejmé, že chci tuto záležitost vyjasnit. Údajně jsem v rozhovoru pro BBC zaujal stejné stanovisko jako paní Andreasenová. Můžu vám říci, že jsem skutečně poskytl BBC rozhovor, ale jméno paní Andreasenové v něm ani jednou nezaznělo. To mohou dosvědčit dva mí podřízení.
<P>
Další velmi důležitá věc je to, že jsem prý řekl, že 80 % výdajů dostalo červenou, mohu-li to takto jednoduše vyjádřit. Já jsem ale řekl pravý opak. Redaktor, který má samozřejmě volnost prezentovat informace dle vlastního uvážení, se mě zeptal, zda mi vadí tvrzení pana Kallase, že 40 % výdajů dostalo červenou. Řekl jsem, že mi to nijak nevadí. Chci jasně říci, že mezi pohledem pana Kallase a mým vlastním pohledem není žádný rozdíl. O procentech se vždy dá diskutovat. Toto procento je možná i vyšší než 40 %, ale musím zopakovat, že číslo 80 jsem neřekl. Nijak jsem neodkazoval na paní Andreasenovou, protože se jedná o věc mezi Komisí a paní Andreasenovou a Účetní dvůr nemá v úmyslu do tohoto zasahovat. Velice děkuji, že jsem dostal příležitost zareagovat.
<SPEAKER ID="043" NAME="Předsedající">
Děkuji za vyjasnění, které je odpovědí na znepokojení zpravodajky. Společná rozprava je ukončena.
<P>
Hlasování se bude konat dnes dopoledne v 11:00.
