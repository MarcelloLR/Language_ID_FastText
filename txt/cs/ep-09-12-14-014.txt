<CHAPTER ID="014">
Jednominutové projevy k důležitým politickým otázkám
<SPEAKER ID="030" NAME="Předseda">
Dalším bodem jsou jednominutové projevy k důležitým politickým otázkam.
<SPEAKER ID="031" NAME="Jörg Leichtfried" AFFILIATION="S&amp;D">
(DE) Pane předsedo, nevím, jestli to, co hodlám říci, ještě souvisí s pořadem dne, ale domnívám se, že je právě nejvhodnější doba se o tom zmínit. Jedním z důsledků Lisabonské smlouvy je samozřejmě to, že počet poslanců EP se změní, což pro Rakousko znamená, že sem do sněmovny přijdou dva noví poslanci. Tito poslanci jsou připravení, byli zvoleni a je důležité, aby sem brzy přišli.
<P>
Rád bych se vás zeptal, jaké kroky již byly přijaty pro to, aby tito poslanci mohli rychle zaujmout svá místa, ať již jako pozorovatelé nebo plnohodnotní poslanci, nebo co zamýšlíte udělat pro to, aby se tak rychle stalo.
<SPEAKER ID="032" NAME="Předseda">
První krok v této záležitosti by měla udělat Evropská rada. Hovořil jsem v Evropské radě minulý čtvrtek a jasně jsem řekl, že pro Parlament je nesmírně důležité, aby Rada podnikla první právní kroky, abychom mohli přijmout další poslance a dozvědět se, ze kterých zemí přijdou. Musíme postupovat v souladu se zákonem, a tento krok by nyní měla udělat Rada. Neustále Radu vyzývám, aby příslušné kroky podnikla. Teprve další kroky po rozhodnutí Rady by měl vykonat Parlament.
<SPEAKER ID="033" NAME="Carlos José Iturgaiz Angulo" AFFILIATION="PPE">
(ES) Pane předsedo, rád bych zde ve sněmovně odsoudil neustálé provokace, zneužívání moci a výhrůžky ze strany venezuelského prezidenta Huga Cháveze. Svými diktátorskými metodami vlády ohrožuje, mimo jiné, svobodu projevu ve Venezuele a demokratický systém v Latinské Americe.
<P>
Prezident Chávez zavřel třicet rozhlasových stanic a některé televizní kanály. Vyhrožuje a trestá venezuelské novináře, protože nepodporují jeho autokratický režim.
<P>
Vzhledem k tomu všemu by také mělo být řečeno, pane předsedo, že Venezuela trpí výpadky proudu, nedostatkem vody a potravin a kvůli špatné správě Chávezovy vlády neustále roste chudoba, a venezuelský despota se to vše snaží zakrýt tím, že vyhazuje do povětří hraniční mosty a ohrožuje Kolumbii. Velebí mezinárodní teroristy a řadí se k despotickým diktátorům celého světa a jeho slova a proslovy jsou neustálé provokace a válečné pokřiky s cílem destabilizovat americký kontinent.
<P>
Proto Parlament, který vždy prosazuje svobodu a demokracii v každé části světa, musí autokratické a diktátorské praktiky Huga Cháveze ve Venezuele ostře odsoudit.
<SPEAKER ID="034" NAME="Alain Cadec" AFFILIATION="PPE">
(FR) Pane předsedo, rád bych znal více podrobností o důsledcích 40% snížení světových kvót pro lov tuňáků. Dne 15. listopadu v Recife Mezinárodní komise pro ochranu tuňáků v Atlantiku (ICCAT) rozhodla, že všechny smluvní strany musí snížit objem rybolovu o nejméně 40 %. Toto opatření znamená, že světové kvóty pro lov tuňáka obecného se v roce 2010 sníží ze současných 22 000 tun na 13 500 tun.
<P>
Státy ICCAT se rozhodly zaměřit na příliš vysoké počty svých rybolovných lodí a do roku 2011 jejich počet zredukovat na polovinu. Také rybolovná sezona lovců tuňáků bude zkrácena na jeden měsíc bez možnosti prodloužení. Tato opatření, která jsou nezbytná pro ochranu druhů a která budou včleněna do právních předpisů Evropské unie, ohrozí činnost evropských rybářů.
<P>
Rád bych věděl, jaká se chystají opatření na podporu živobytí rybářů a na zastavení plánovaného snižování počtu lodí. Jaká opatření byla přijata v zájmu zmírnění velmi významných sociálně-ekonomických důsledků začlenění těchto rozhodnutí ICCAT do právních předpisů EU?
<SPEAKER ID="035" NAME="Vasilica Viorica Dăncilă" AFFILIATION="S&amp;D">
(RO) Jak známo, provádění strategií a operačních programů pro období 2007-2013 je stále v počátečních stadiích a Rumunsko má příležitost poprvé využít fondy EU jako součást politiky soudržnosti. Politika rozvoje regionů je jednou z nejdůležitějších a nejkomplexnějších politik Evropské unie. Jejím cílem musí být zmírnění stávajících hospodářských a sociálních rozdílů, ale v různých regionech Evropy.
<P>
Ráda bych zmínila úsilí, které vyvinuly všechny členské státy, aby začlenily obecné priority politiky soudržnosti do operačních programů. Jsem však přesvědčena, že Evropská unie musí přijmout strategickou úlohu, aby bylo možné začít ve všech státech operační programy provádět co nejrychleji, a tím prosazovat opatření, která mají upevnit její institucionální kapacitu podle konkrétních potřeb jednotlivých členských států.
<SPEAKER ID="036" NAME="Ramon Tremosa i Balcells" AFFILIATION="ALDE">
Pane předsedo, chtěl bych zde vyjádřit kritiku hluboké hospodářské krize, kterou katalánské a evropské odvětví ořechů trpí již několik let. Neustálý pokles cen ořechů ohrožuje budoucnost našich evropských výrobců.
<P>
Rád bych vás varoval před politikou nevměšování, kterou razí turecká vláda. Turecký veřejný úřad pro prodej ořechů skladuje 500 000 tun ořechů. Tento úřad chce těchto 500 000 tun ořechů v lednu 2010 rozprodat. Vzhledem k tomu, co řekli turečtí představitelé na dvoustranném setkání s Evropskou unií dne 2. října 2009, by taková situace vážně poškodila evropské výrobce, protože ceny ořechů by opět dramaticky klesly.
<P>
Před dvěma měsící jsem tuto otázku položil Evropské komisi, ale žádné z existujících ochranných opatření nebude na ochranu našich výrobců použito. O tyto obavy jsem se s vámi chtěl podělit.
<SPEAKER ID="037" NAME="Petru Constantin Luhan" AFFILIATION="PPE">
(RO) Pane předsedo, dámy a pánové, jak víte, Rumunsko by se od roku 2011 rádo stalo součástí Schengenského prostoru. Z toho důvodu se podrobilo několika hodnocením, přesně pěti, z nichž čtyři již byla dokončena.
<P>
Rád bych vám připomněl zejména hodnocení přímořské hranice, kterou schengenští odborníci hodnotili tak vysoko, že Rumunsko je dokonce uváděno jako příklad správného postupu. Musíme však podstoupit ještě jeden test a jsem si jist, že jím projdeme úspěšně.
<P>
Vzhledem k příkladu Rumunska navrhuji, abychom se na rozšíření Schengenského prostoru dívali optimističtěji. Jinými slovy, neměli bychom se na tento proces dívat jako na hrozbu pro bezpečnost našich hranic, ale spíše jako na příležitost k posílení spolupráce mezi členskými státy v oblasti justice, svobody a bezpečnosti.
<P>
S radostí konstatuji, že tyto myšlenky jsou také součástí Stockholmského programu, který minulý týden přijala Evropská rada. Tento program považuje rozšíření Schengenského prostoru za prioritu vnitřní politiky Evropské unie.
<SPEAKER ID="038" NAME="Luis Yáñez-Barnuevo García" AFFILIATION="S&amp;D">
(ES) Pane předsedo, v Hondurasu, jak všichni víme, 28. června proběhl převrat. Uplynulo téměř šest měsíců a Parlament stále nenašel čas tento převrat odsoudit. Co je horší, poslanci EP ze skupiny Evropská lidová strana (křesťanští demokraté) a skupiny Evropských konzervativců a liberálů zemi navštívili, aby svou přítomností podpořili důsledky tohoto převratu. Svou podporou zmátli Evropský parlament a politické strany a podpořili volby, které de facto řídí vláda a které se konaly za podmínek, jež nezaručovaly jejich legitimnost.
<P>
Honduraský převrat vytváří zvrácený precedens, protože od teď nejen že umírněné, dočasné, relativně nenásilné převraty budou akcepovány, ale ve skutečnosti je bude evropské a severoamerické právo schvalovat a podporovat. To, co se stalo v Hondurasu, je nesmírně politováníhodné!
<SPEAKER ID="039" NAME="Sarah Ludford" AFFILIATION="ALDE">
Pane předsedo, chci zde tvrdě odsoudit páteční rozhodnutí tureckého ústavního soudu zakázat Stranu demokratické společnosti, která z velké části zastupuje kurdské zájmy, a vykázat její čelní poslance parlamentu z politiky. To je velmi zpátečnický krok a bude použit jako záminka k návratu extremistického násilí. Blokuje možnost demokratické politiky, kterou podle svých slov chce premiér Erdoğan provozovat.
<P>
Jedním z problémů je, že vládě Strany spravedlnosti a rozvoje se nepodařila reforma práva, na jehož základě je Strana demokratické společnosti zakázána a podle něhož byla málem zakázána sama Strana spravedlnosti a rozvoje. Takže toto není v zájmu vlády Turecka a jeho občanů.
<P>
Skupina ALDE vyzve k plenární rozpravě o tomto tématu co nejdříve v novém roce, protože pro Turecko se skutečně jedná o špatný krok zpět.
<SPEAKER ID="040" NAME="Marina Yannakoudakis" AFFILIATION="ECR">
Pane předsedo, všichni známe význam recyklace a s jistotou očekáváme, že náš použitý papír bude recyklován.
<P>
Nedávno jsem navštívila tiskárnu ve svém volebním obvodu v Londýně, kde jsem se dozvěděla více o inkoustovém tisku. Komplikovaný postup používaný k recyklaci inkoustem potištěného papíru tuto proceduru prodražuje a používání doplňkového bělicího prostředku není přátelské k životnímu prostředí. Inkoust nelze z papíru snadno oddělit, což znamená, že mnohé z dnešních tiskovin nelze recyklovat.
<P>
Společnosti, jako je ta, kterou jsem navštívila v Londýně, jež používají jiné druhy tisku, který je přátelský k životnímu prostředí, by měly být podporovány a měly by jim být poskytovány pobídky, aby jejich postup byl ekonomicky rovnocenný. Byla bych ráda za řešení určované trhem a podporované členskými státy, řešení, kdy se průmysl sám reguluje kodexem a je průkopníkem v environmentálních programech.
<P>
EU však musí hrát významnou úlohu ve zvyšování povědomí o těchto otázkách a v podpoře využívání alternativ inkoustového tisku, kdykoli a kdekoli je to vhodné.
<SPEAKER ID="041" NAME="Nikolaos Chountis" AFFILIATION="GUE/NGL">
(EL) Pane předsedo, požádal jsem o slovo, abych upozornil a informoval Evropský parlament o jednom aspektu imigrační politiky, který se týká práv nedoprovázených nezletilých osob a dětí, což je otázka, kterou musí řešit Unie jako celek, a nikoli země vstupu, jako je Řecko.
<P>
Jak dobře víte, podle právních předpisů Společenství musí být každá žádost o azyl nebo trvalý pobyt prozkoumána v členském státu, do něhož žádající vstoupí jako první, bez ohledu na jeho konečný cíl.
<P>
To zatěžuje struktury vstupní země a škodí právům žadatelů, kteří jsou odbavováni hromadně co možná nejkratšími postupy. Často jsou posíláni dál bez záruky, že jejich práva a životy budou respektovány, nebo zůstávají v zemi bez ochrany nebo sociální péče, což má za následek, že, v případě dětí, končí jako oběti zneužívání a využívání ze strany různých gangů.
<P>
Jsem přesvědčen, že jako Evropský parlament bychom měli usilovat o změnu a přijmout právní předpisy na úrovni společenství i členských států, aby nezletilé osoby bez doprovodu dosáhly svého konečného cíle, aby nebyly deportovány a byl jim zajištěn důstojný a bezpečný pobyt v Evropské unii.
<SPEAKER ID="042" NAME="Niki Tzavela" AFFILIATION="EFD">
(EL) Pane předsedo, minulý týden jsem se setkala s různými politiky z arabských států, konkrétně z Emirátů, Egypta a Jordánska. Chtěla bych zde tlumočit jejich znepokojení ohledně íránského jaderného programu.
<P>
Setkala jsem se s Izraelci, kteří jsou nesmírně znepokojeni, a jejich hlavní obavou je podpora, kterou v současné době Íránu poskytuje Turecko. Ptali se, jaký je oficiální postoj Evropské unie k podpoře ze strany premiéra Erdoğana teheránské administrativě a k prohlášením pana Erdoğana, že íránský jaderný program má sloužit mírovým účelům.
<P>
Musím přiznat, že jsem nevěděla, jaký je náš oficiální postoj k prohlášením Turecka a jeho chování v otázce íránského jaderného programu. Zpráva o pokroku říká jednu věc a pan Erdoğan jinou.
<SPEAKER ID="043" NAME="Georgios Papastamkos" AFFILIATION="PPE">
(EL) Pane předsedo, skutečnost, že přítomná paní komisařka Boelová na veřejné schůzi výboru Evropského parlamentu pro zemědělství a rozvoj venkova označila text o přezkumu rozpočtu Společenství v souvislosti se společnou zemědělskou politikou za nedostatečný, je dobré znamení.
<P>
Podle mého názoru by rozprava o finančním přezkumu za žádných okolností neměla předjímat přezkum společné zemědělské politiky za období po roce 2013. My nevoláme jen po definování poměru zemědělských výdajů k celkovému rozpočtu Společenství. My voláme především po definování zemědělské politiky, po schválení přínosu zemědělského odvětví k produkci veřejných statků a následně po rozhodnutí o prostředcích, které mají být přiděleny na stanovené cíle.
<P>
To je poselství, které chci předat a které chci sdělit paní komisařce Boelové.
<SPEAKER ID="044" NAME="Iliana Ivanova" AFFILIATION="PPE">
(BG) Pane předsedo, dámy a pánové, volný pohyb osob je jednou ze základních svobod Evropské unie a jedním z pilířů jednotného trhu. Několik členských států však stále uvaluje omezení na Bulhary a Rumuny, pokud jde o přístup ke svému trhu práce.
<P>
Argumenty pro zachovávání omezení jsou proti logice trhu, zejména během krize. Dokonce i komisař pro zaměstnanost před časem prohlásil: "Právo pracovat v jiné zemi je základní svobodou lidí v EU." V tom má naprostou pravdu. Udržování těchto omezení vůči pracovníkům z nových členských států vytváří nevyváženost trhu a je proti zásadě nediskriminace, kterou garantují smlouvy, na nichž je Evropská unie založena, tudíž tato omezení škodí obrazu Evropské unie.
<P>
Vyzývám Evropskou komisi, aby s členskými státy co nejdříve zkoordinovala zrušení omezení na pracovním trhu pro členské státy, které se připojily v nedávné době. Kolegové poslanci, také žádám o vaši podporu, abychom dosáhli skutečně volného trhu a rovných práv pro všechny evropské občany.
<SPEAKER ID="045" NAME="Françoise Castex" AFFILIATION="S&amp;D">
(FR) Pane předsedo, ráda bych se vrátila k nedávné události, konkrétně ke švýcarskému hlasování o minaretech. Jistě, hlasování se konalo v zemi mimo Evropskou unii, ale zjevně se týká otázky, která nám není neznámá.
<P>
Chtěla bych se k této události vrátit, protože nám také dává záminku k hovorům o sekularismu, a zde ve sněmovně nikdy nemůžeme dost mluvit o sekularismu. Je nutné, aby v organizaci naší společnosti převládala zásada sekularismu. Chtěla bych to zde jednoduše shrnout.
<P>
Zaprvé, opakem sekularismu není pobožnost a stále méně duchovna. Opakem sekularismu je náboženský komunitarismus, který stanoví předpisy a zákony, jež stojí nad občanským právem, a uzavírá jednotlivce do společenských podskupin.
<P>
Naše Evropská unie, jako výsledek své historie, je multikulturní a multietnická. Je taková a stále více taková bude a jedině sekularismus může nezávislým jedincům a jejich komunitám umožnit žít a vzkvétat.
<SPEAKER ID="046" NAME="Teresa Riera Madurell" AFFILIATION="S&amp;D">
(ES) Pane předsedo, klinické zkoušky jsou srovnávací metodou klinického výzkumu a jsou považovány za nejspolehlivější zdroj informací, z nějž vycházejí rozhodnutí o léčbě.
<P>
Ráda bych však upozornila sněmovnu na skutečnost, že nedávná studie Evropské kardiologické společnosti znovu ukázala, že tato metodologie má vážná omezení vzhledem k nízkým počtům žen účastnících se těchto zkoušek.
<P>
Rozdíly mezi muži a ženami, pokud jde o rizikové faktory, projevy nemoci a reakci na léčbu, jsou věděcky doložené.
<P>
Výsledkem je, že velkolepé úspěchy v nedávných letech v oblasti prevence a léčby kardiovaskulárních chorob se neodrazily ve výrazném poklesu výskytu ženské úmrtnosti.
<P>
Je proto nezbytné, abychom jako evropské instituce podporovaly výzkum, který je specificky zaměřený na ženy, a to buď prostřednictvím jejich většího zastoupení v klinických studiích, nebo prostřednictvím zpráv, které se zaměřují výlučně na ženy.
<SPEAKER ID="047" NAME="Frieda Brepoels" AFFILIATION="Verts/ALE">
(NL) Pane předsedo, i já bych ráda mluvila o rozhodnutí tureckého ústavního soudu z minulého pátku zakázat Stranu demokratické společnosti (DTP), což mělo za následek, že nejméně 22 poslanců tureckého parlamentu bylo buď vyloučeno z parlamentu, nebo zbaveno politických práv na pět let. Mezi tyto poslance bohužel patří i Leyla Zanaová, které jsme v roce 1995 udělili Sacharovovu cenu. Je to již počtvrté, co byla zakázána kurdská strana; Kurdové se znovu a znovu snaží stavět se za práva svých lidí pod jiným názvem a pokaždé znovu jsou potlačeni za to, že údajně propagují myšlenky, které jsou v rozporu s jednotou tureckého státu. K podstatě demokracie patří svoboda shromažďování a svoboda názoru, takže takzvané "demokratické otevření", které letos zahájil premiér Erdoğan s ohledem na kurdskou otázku, tímto pozbývá věrohodnosti. Velmi ráda bych podpořila výzvu paní Ludfordové k rozpravě na toto téma v lednu.
<SPEAKER ID="048" NAME="Hélène Flautre" AFFILIATION="Verts/ALE">
(FR) Pane předsedo, následující ukázka pochází z dopisu, který napsal William Bourdon, právník Taoufika Bena Brika, panu Sarkozymu, prezidentu Francouzské republiky: "Měl jsem příležitost odhalit, jako všichni jeho tuniští právníci, tu právní frašku, která měla za následek odsouzení Taofika Ben Brika, bez podrobného přezkoumání, k šokujícím šesti měsícům ve vězení. Mohu jednoznačně a formálně potvrdit skutečnost, že dokument o postupu, který vedl k tomuto odsouzení, byl naprosto vykonstruovaný a založený na osobní mstě prezidenta Bena Aliho.
<P>
Celý rok 2009 nemohl cestovat, protože jeho imunitní systém je natolik slabý, že je neustále vystaven riziku závažných chorob. Věřím, že jeho rodina mu dokázala dodat základní léky, ale nejsem si tím jistý. Jeho tuniští právníci mají ke svému klientovi jen občasný přístup a některým je systematicky bráněno, aby ho navštěvovali. Jeho manželka ho mohla vidět jen jedinkrát, na pár minut před několika dny, a od té doby se s ním neviděla.”
<P>
Pane předsedo, napište prosím tuniským úřadům, aby žádaly propuštění Taoufika Ben Brika.
<SPEAKER ID="049" NAME="Marie-Christine Vergiat" AFFILIATION="GUE/NGL">
(FR) Pane předsedo, budu pokračovat v tom, co řekla paní Flautreová, a vyzvu vás, abyste napsal tuniským úřadům.
<P>
Letos udělíme Sacharovovu cenu, symbol oddanosti Evropského parlamentu lidským právům. Máme s Tuniskem partnerskou dohodu, která obsahuje mnoho ustanovení vztahujících se k demokracii a lidským právům.
<P>
Prezidentské volby v Tunisku se však konaly za žalostných podmínek, které ustanovením v dohodě s Evropskou unií nedostály. Nemůžeme zůstat zticha. Ochránci lidských práv je v Tunisku opovrhováno, jsou zatýkáni a ponižováni. To musí přestat.
<P>
Proto na vás, pane předsedo, apeluji, abyste napsal prezidentu Ben Alimu a vyzval ho zejména k tomu, aby propustil Taoufika Ben Brika, zapáleného novináře, jehož jediným zločinem bylo, že kritizoval takzvanou demokracii v Tunisku.
<SPEAKER ID="050" NAME="Fiorello Provera" AFFILIATION="EFD">
(IT) Pane předsedo, dámy a pánové, požádal jsem, aby vedle obrázku Aung San Suu Kyi byl v Bruselu vystaven obrázek mladé íránské ženy, Nedy Agha Soltanové.
<P>
Paní Soltanová byla zabita, když v Íránu usilovala o svobodu a transparentnost, a stala se symbolem pro svobodu a zejména pro ženy, které za svobodu bojují. Mou žádost podepsalo 75 poslanců a pět politických skupin. Jsem přesvědčen, že je obzvláště důležité, aby byla schválena, zejména v této době, kdy Ájatolláh Chameneí v Íránu říká, že má v úmyslu potlačit jakýkoli protest jakékoli opozice. Doufám, že má žádost bude uznána.
<SPEAKER ID="051" NAME="Alajos Mészáros" AFFILIATION="PPE">
Pane předsedo, s blížící se zimní sezonou se od východu vynořuje hrozba nové plynové krize. Před několika týdny nám premiér Putin dal jasně najevo, že by Rusko mohlo znovu porušit své dohody s členskými státy EU o dodávkách plynu. Aby tomu předešel, vyzval EU, aby půjčila Ukrajině až miliardu EUR, aby mohla splnit své závazky o přepravě plynu. Takže můžeme čekat další kolo podivné politické hry v režii našeho ruského partnera. To je nepřijatelné.
<P>
Přestože jednotlivé členské státy jsou tím znepokojeny v různé míře, EU bude muset učinit jednotná opatření a přijmout k této zásadní otázce rozhodný a solidární postoj. Navíc je to signál k urychlení našich nových projektů pro diverzifikaci dodávky energie v dlouhodobém horizontu, aby mohl být ruský vliv minimalizován.
<SPEAKER ID="052" NAME="Eduard Kukan" AFFILIATION="PPE">
(SK) Pane předsedo, dámy a pánové, po vstupu Lisabonské smlouvy v platnost se příznivě změnily i podmínky pro další rozšiřování Evropské unie. Nikdo již dnes nemůže argumentovat, že Unie nemá institucionální kapacity pro rozšiřování a rozhodování, protože nyní už je má.
<P>
Není tudíž důvod odkládat a zdržovat proces dalšího rozšiřování. To platí zejména pro region západního Balkánu. V poslední době v něm dochází k intenzivnímu a většinou pozitivnímu vývoji. Nedávno vydané zprávy o pokroku v jednotlivých zemích to potvrzují, stejně jako strategie rozšiřování Evropské unie pro rok 2010, kterou vydala Evropská komise.
<P>
Spolu se zavedením bezvízového styku pro vstup do Schengenského prostoru tak vzniká pro země tohoto regionu reálná šance na pokrok na jejich evropské cestě. Je na nich, aby ji využily. Ale ani ze strany Evropské unie není třeba váhat, musíme postupovat zodpovědně a racionálně a plně respektovat tuto skutečnost a aktivní úlohu by měl hrát Evropský parlament.
<SPEAKER ID="053" NAME="Tanja Fajon" AFFILIATION="S&amp;D">
(SL) Tento týden, v noci z pátku na sobotu, po více než dvou desetiletích, budou obyvatelé bývalé jugoslávské republiky Makedonie, Srbska a Černé hory konečně moci vstoupit na území Evropské unie bez víza. Bude to velký den a příležitost k oslavě.
<P>
Ráda bych však využila této příležitosti a znovu vyzvala Evropskou komisi a Radu, aby udělaly, co je v jejich silách, pro brzké zrušení vízové povinnosti pro občany Bosny a Hercegoviny a Albánie. Nesmíme připustit žádné další spory na západním Balkánu ani ztrácet čas, což by poškodilo zejména mladší generaci. Je těžké uvěřit, že většina mladých lidí v těchto zemí stále neví nic o Evropské unii.
<P>
Naší odpovědností je strhnout nové vízové zdi, které na západním Balkánu vyrostly po pádu berlínské zdi. To platí také pro obyvatele Kosova. Západní Balkán potřebuje jasnou evropskou perspektivu. Nepoddávejme se nepodloženým obavám.
<SPEAKER ID="054" NAME="Cristian Silviu Buşoi" AFFILIATION="ALDE">
(RO) Pane předsedo, dámy a pánové, konec roku 2009 poznamenaly dvě skutečně historické události: vstoupení Lisabonské smlouvy v platnost a kodaňský summit.
<P>
Rád bych využil této příležitosti a vyjádřil své uspokojení nad tím, jak se momentálně Evropská unie projevuje jako hlavní činitel, pokud jde o financování životaschopných řešení v boji proti změnám klimatu. Podobně mě těší, že členské státy vůbec dokázaly dojít k dohodě a zastávat společný postoj, přestože dosáhnout dohody mezi 27 členskými státy není snadný úkol.
<P>
Výsledek možná nebude shodný s našimi ambicemi a očekáváními, ale rozhodnutí, které učinily členské státy Evropské unie, poskytnout 7,2 miliardy EUR rozvojovým zemím je velmi důležité, protože tyto země naléhavě potřebují finanční podporu. Je také možné, že náš příklad přiměje ostatní země OSN ke stejnému kroku.
<P>
Měli bychom ocenit také skutečnost, že i ty země Evropské unie, které těžce zasáhla finanční krize, vyjádřily solidaritu a hodlají přispět, i když od některých z nich je to jen symbolické gesto a projev jejich odhodlání bojovat proti globálnímu oteplování.
<SPEAKER ID="055" NAME="Charalampos Angourakis" AFFILIATION="GUE/NGL">
(EL) Pane předsedo, rád bych začal vyjádřením své plné podpory boji odborářů v Evropském parlamentu a popřál jim hodně úspěchů.
<P>
Řecká vláda rozpoutala ohromnou vlnu opatření proti pracujícím a pravidlem se obecně stávají pružné formy práce. Systém sociálního zabezpečení je také ničen a mzdy a důchody jsou zmrazeny.
<P>
Řecká vláda, Evropská unie a zástupci kapitálu se snaží terorizovat pracující a straší je deficitem řeckého rozpočtu a veřejného zadlužení. Zapojují pracující do sociálního dialogu, který je má donutit k souhlasu, omezit jejich spravedlivý hněv a odvrátit jejich reakci.
<P>
První reakce na útok vlády a Evropské unie proti dělnictvu bude národní stávka dne 17. prosince, kterou ohlásila a organizuje odborová centrála PAME. Požaduje opatření, která uspokojí moderní požadavky dělníků, které mohou být splněny jedině jednotnou frontou pracujících tříd, chudých a středních tříd ve městech a na venkově, která se postaví protidělnické politice Evropské unie a svrhne ji.
<SPEAKER ID="056" NAME="Martin Ehrenhauser" AFFILIATION="NI">
(DE) Pane předsedo, 8. prosince oslavila mise evropské bezpečnostní a obranné politiky, operace Atlanta, rok své existence. Podle švédského předsednictví operace prokázala schopnost účinně čelit pirátství a došlo k výraznému poklesu útoků. Ovšem poslední zmíněné prohlášení je velmi sporné.
<P>
Podle zprávy Mezinárodní námořní kanceláře v prvních devíti měsících roku 2009 celkem došlo k více útokům než za celý rok 2008. Počet ozbrojených útoků také stoupl celkem o 200 %. Finanční efektivita této operace je také velmi sporná. Hodnota škod způsobených pirátstvím v tomto regionu je odhadována celkem na 200 milionů USD, zatímco EU a její členské státy investují ročně 408 milionů USD.
<P>
Nová plánovaná mise evropské bezpečnostní a obranné politiky do Somálska se opět nedostane k jádru problému, ale bude se zabývat pouze příznaky. Skutečně by se vyplatilo, kdyby EU zřídila účinnou pobřežní hlídku, která zabrání nelegálnímu rybolovu...
<P>
(Předseda řečníka přerušil)
<SPEAKER ID="057" NAME="Dominique Baudis" AFFILIATION="PPE">
(FR) Pane předsedo, program SESAR, který má za cíl modernizovat správu letecké dopravy v Evropě, je významným projektem.
<P>
Jak se Komise bude připravovat na nadcházející fázi rozmisťování programu SESAR a zejména na financování tohoto programu, který je zásadní jak pro životní prostředí, tak pro naši technickou způsobilost? Bude se Komise řídit doporučeními zprávy z roku 2007, podle níž by měl vysoce kvalifikovaný jedinec zajistit politickou kontrolu nad tímto programem? Jistě bude třeba překonat několik překážek právní, psychologické a technické povahy pro sjednocení vzdušných prostorů jednotlivých států a pro úspěšnou spolupráci kontrolorů z různých zemí.
<P>
Pokud Evropa nebude schopna vytvořit jednotný vzdušný prostor, jak bude schopna vybudovat silnou politickou unii?
<SPEAKER ID="058" NAME="Edit Bauer" AFFILIATION="PPE">
(HU) Pane předsedo, vzhledem k tomu, že jak vy, tak Komise jste vyslovili úmysl monitorovat provádění slovenského národního jazykového zákona, ráda bych vás upozornila na následující skutečnosti. Vláda vydala prováděcí nařízení, které nejen překračuje zákon, ale také zavádí další omezení. Prováděcí návrh stanoví, že skutečným účelem zákona je pouze chránit a podporovat národní jazyk v oficiálních jednáních a ochraňovat práva uživatelů národního jazyka. Stanoví, že v případě fyzických a právnických osob má být zásah do základních práv a svobod legitimním cílem ochrany těchto práv. Je tedy naprosto zjevné, že jde o odkaz na práva a svobody lidí patřících k menšinám. Prováděcí opatření také poukazuje na to, že bez ohledu na to, zda je podíl nad nebo pod 20 %, menšinový jazyk lze používat jedině tam, kde je přítomna třetí osoba, která s tím souhlasí. Domnívám se, že tato absurdita je v Evropě nepřijatelná.
<SPEAKER ID="059" NAME="Bogdan Kazimierz Marcinkiewicz" AFFILIATION="PPE">
(PL) Pane předsedo, na posledním summitu EU-Rusko strany podepsaly memorandum o zásadách mechanismu včasného varování v energetických záležitostech. Evropská komise doufá, že nám to v budoucnu umožní předejít energetické krizi, jako byla ta, již jsme zažili na začátku roku, kdy kvůli sporu mezi Ruskem a Ukrajinou ohledně dodávek a přepravy plynu Moskva přerušila dodávky plynu téměř na tři týdny, čímž prakticky paralyzovala několik evropských zemí.
<P>
Blížící se zima a s ní související zvýšená spotřeba plynu znamenají, že musíme vyvinout zásady, kterými by se měl řídit evropský energetický trh. Evropská unie musí pochopit, že výpadky v dodávce plynu nejsou jen hrozbou pro hospodářství, ale ohrožují také základy evropské integrace, které, posíleny evropskou solidaritou, podporují volný trh. Také doufám, že tato zima nebude testem pravdivosti vyjádřených prohlášení a toho, zda je solidarita bezvýznamné, prázdné slovo, nebo skutečná záruka spolupráce mezi členskými státy Evropské unie.
<SPEAKER ID="060" NAME="Ioan Mircea Paşcu" AFFILIATION="S&amp;D">
Pane předsedo, jak pravděpodobně víte, Rumunsko nedávno uzavřelo dvouleté období, v němž se každých šest měsíců konaly nějaké volby. Poslední volební konzultace byla prezidentská a velmi těsně, o 70 000 hlasů, které přišly především od emigrantů, v ní zvítězil současný prezident.
<P>
Jako občana mě trápí, že během celé volební kampaně jsem nemohl na svém blogu Europolis publikovat jakoukoli kritiku současného prezidenta, protože veřejný přístup na můj blog byl úplně přerušen. To považuji za nepřijatelné, protože se jedná o cenzuru práva na svobodu projevu a protože se tak ukazuje, že ti, kdo jsou u moci, nebo jejich přívrženci ovládají i internet.
<P>
Celkově vzato je politováníhodné, že 20 let po revoluci, v níž mnoho lidí zemřelo, aby i u nás mohla pevně zakořenit demokracie, je těm, kteří jsou, byť s tak těsným výsledkem, zvoleni a momentálně vychutnávají ovoce demokracie, je takové chování tolerováno - možná je dokonce podporováno.
<SPEAKER ID="061" NAME="Frédéric Daerden" AFFILIATION="S&amp;D">
(FR) Pane předsedo, od roku 2007 prošla železniční přeprava zboží hromadnou liberalizací nabídky. Provozovatelé, kteří nemají pověření k veřejné službě, budou od teď čelit zvýšené konkurenci.
<P>
To v mnoha zemích znamená zvýšení přísunu v nejvýnosnějších segmentech trhu, konkrétně kombinované dopravě a přeprava celými vlakovými soupravami. Naproti tomu přeprava jednotlivými vagony není pro soukromé společnosti zajímavá vzhledem k její velmi omezené výnosnosti.
<P>
Pokud skutečně chceme rozvinout nákladní železniční dopravu jako hybnou sílu udržitelné mobility, je nezbytné podporovat přepravu jednotlivými vagony. Jinak se přeprava zcela přemístí na silnice, což by bylo proti našim cílům v oblasti snižování emisí oxidu uhličitého. Podpora přepravy jednotlivými vagony proto musí být považována za úkol veřejné služby, protože tato přeprava je součástí strategie pro udržitelnou mobilitu.
<P>
V kontextu směrnic Evropské komise charakterizujících podmínky pro zásah státu se domníváme, že je možné zahrnout podporu přepravy jednotlivými vagony, ať už ve formě náhrad za závazky veřejné služby nebo ve formě pomoci pro...
<P>
(Předseda řečníka přerušil)
<SPEAKER ID="062" NAME="Vilja Savisaar" AFFILIATION="ALDE">
(ET) Pane předsedo, ráda bych hovořila o velmi praktickém, ale pro mou zemi, Estonsko, nesmírně důležitém tématu. Před pár lety tři baltské země - Estonsko, Lotyšsko a Litva - v podstatě neměly žádné železniční spojení s Evropou. Stávající infrastruktura byla ve špatném stavu a využívala se velmi málo. Od té doby došlo k pozitivním pokrokům, jak v renovaci stávající železnice, tak v oblasti vypracovávání studií pro vybudování železnic vyhovujících evropským normám. Abychom mohli projekt Rail Baltica - pod tímto jménem je projekt znám - provádět, je nesmírně důležité, aby mu Evropský parlament i Komise prokázaly značnou podporu, a to navzdory skutečnosti, že počet obyvatel v tomto regionu není zrovna nejvyšší a finanční situace baltských států je bídná.
<P>
Tento projekt není důležitý jen pro zajištění normálního železničního spojení, ale také bude mít značný vliv na všechny tři země, pokud jde o regionální a sociální politiku. Estonsko, Lotyšsko a Litva potřebují železniční spojení s Evropou, a to jak z hospodářských důvodů, tak proto, aby udržela environmentálního hospodářství v centru zájmu, protože železniční doprava umožňuje přepravu větších nákladů při menším znečištění ovzduší. Nyní je hlavním spojením Via Baltica...
<P>
(Předseda řečníka přerušil)
<SPEAKER ID="063" NAME="Angelika Werthmann" AFFILIATION="NI">
(DE) Pane předsedo, ráda bych stručně promluvila o dvou tématech. Zaprvé, otázka rovného zacházení je spojena, se stejnou naléhavostí, s přetrvávajícím problémem rovnosti mužů a žen. Mělo by být samozřejmé, že muži a ženy stejné kvality a ve stejné pozici by měli dostávat stejnou mzdu. V Rakousku je vše postavené na hlavu, protože čím lépe kvalifikované ženy jsou, tím hůře v zaměstnání postupují v porovnání se svými mužskými kolegy se stejnou kvalifikací. Nedávno zjištěné údaje ukazují, že znevýhodňování žen se s věkem zvyšuje, například ženy nad 60 let vydělávají zhruba o 34 % méně než jejich mužští kolegové.
<P>
Zadruhé bych ráda poznamenala, že děti vyžadují ochranu. Byla bych ráda, kdyby součástí rakouské ústavy byla Úmluva OSN o právech dítěte. Doufám, že tato diskuse bude brzy v Rakousku pokračovat a že bude mít pozitivní výsledek.
<SPEAKER ID="064" NAME="Iosif Matula" AFFILIATION="PPE">
(RO) Těší mě, že zde ve sněmovně mohu oznámit, že pan Traian Băsescu se znovu stal prezidentem Rumunska. Naše přistoupení k Evropské unii v roce 2007 se odehrálo během prvního volebního období prezidenta Traiana Băsescu a díky jeho přímému přispění. Nový mandát umožní prezidentovi pokračovat v reformách a plnému provádění evropských norem a hodnot v Rumunsku.
<P>
Po skončení těchto prezidenstkých voleb lze dojít k jedinému závěru: v Rumunsku proběhly prezidentské volby, které vyhověly přísným mezinárodním poždadavkům, což potvrdili i pozorovatelé Organizace pro bezpečnost a spolupráci v Evropě stejně jako rozhodnutí rumunského ústavního soudu a odpočítání prázdných hlasů, po kterém dosavadní prezident zvýšil náskok před svým oponentem.
<P>
Jsme přesvědčeni, že demokratické vítězství prezidenta Băsescua, podpořené Liberálně-demokratickou stranou, také znamená vítězství pro skupinu Evropská lidová strana (křesťanští demokraté). Naši kolegové ve skupině PPE, vedeni Wilfriedem Martensem a Josephem Daulem, vyjádřili prezidentovi Băsescuovi podporu, za což mu znovu děkujeme.
<SPEAKER ID="065" NAME="Silvia-Adriana Ţicău" AFFILIATION="S&amp;D">
(RO) Ve druhé čtvrtině roku 2009 činily příjmy 27 členských států 43,9 % HDP, zatímco jejich výdaje 49,7 %. V tomtéž období na úrovni EU-27 tvořily daně a sociální pojištění přibližně 90 % souhrnných příjmů členských států, zatímco výdaje za sociální péči byly pouze 42,2 % HDP. Rozpočtový deficit 27 členských států vzrostl z 0,8 % ve druhém čtvrtletí roku 2008 na 5,8 % ve druhém čtvrtletí roku 2009. V tomtéž období poklesla míra zaměstnanosti o 2 % a míra průmyslové výroby o 10,2 %. Nejpostiženějšími odvětvími bylo stavebnictví, zemědělství, průmyslová výroba, obchod, doprava a komunikace. Jsem přesvědčena, že je nezbytné, aby budoucí Evropská komise představila pracovní program zaměřený na hospodářský rozvoj, snižování nezaměstnanosti a zajištění dobrých životních podmínek.
<SPEAKER ID="066" NAME="Alf Svensson" AFFILIATION="PPE">
(SV) Pane předsedo, po světě, dokonce i zde v Evropě, v rámci EU, se šíří antisemitismus. Je samozřejmé, že Evropský parlament se musí s tímto neustávajícím problémem, který je stále častější a rozšířenější, vypořádat a snažit se ho zneškodnit v zárodku.
<P>
Musí být také jasně řečeno, že politika státu Izrael samozřejmě může být kritizována - stejně jako může být kritizován jakýkoli jiný stát, protože žádný stát nefunguje dokonale. Nicméně politika státu Izrael s antisemitismem nesouvisí.
<P>
Předpokládám, že Evropský parlament rázně vystoupí proti jakýmkoli antisemitským tendencím. V současnosti jsou tyto tendence časté a rozšířené.
<SPEAKER ID="067" NAME="Diogo Feio" AFFILIATION="PPE">
(PT) Pane předsedo, otázka, na kterou chci sněmovnu dnes upozornit, se týká systému DPH pro portugalské zemědělce. Podle právních předpisů Společenství jsou tři možné systémy: obecný systém s organizovaným účetnictvím; systém pro malé střední podniky; nebo paušální systém, v němž se nic nevrací, ale je zde právo na vyrovnání. Bohužel, od doby, kdy Portugalsko vstoupilo do EU, je toto právo na vyrovnání 0 %.
<P>
Na portugalský stát je v současné době uvalena žaloba za nesplnění povinnosti. Tato forma danění se týká přibližně 18 000 zemědělců a 5,3 % jejich prodeje. Chtěl bych říci, že je třeba najít způsob, jak sladit portugalské právní předpisy s předpisy Společenství.
<SPEAKER ID="068" NAME="Předseda">
Vážení kolegové, dospěli jsme ke konci jednominutových proslovů. Chtěl bych vysvětlit, že mám na seznamu mnoho jmen - alespoň dvakrát tolik, než na kolik máme čas. Dnes jsme měli více času než obvykle, ale musíte mít na paměti, že pokud někdo hovořil v jednominutových proslovech minule, před měsícem nebo před dvěma měsíci, nemá velkou šanci, že se dostane ke slovu i dnes. Musíme věnovat pozornost těm, kteří ještě vůbec nehovořili. Je mi líto, ale taková jsou pravidla. Na seznamu mám dvakrát více poslanců, než je možné vyvolat. Velmi mě mrzí, že nedostal slovo každý.
<SPEAKER ID="069" NAME="James Nicholson" AFFILIATION="ECR">
Pane předsedo, oceňuji, co říkáte, ale skutečnost, že na seznamu poslanců, kteří chtějí hovořit, je dvakrát tolik jmen, ukazuje, jak důležitá právě tato součást naší práce - zastupování našich občanů - ve skutečnosti je.
<P>
Mohl bych vás požádat, abyste se pokusil najít jiný způsob, abychom zde nemuseli hodinu sedět a pak se nedostat ke slovu, protože - a já si nestěžuji, vím, že máte obtížný úkol - by nám alespoň mohlo být sděleno, že sem tento týden nemusíme chodit. Rozhodl byste předem, koho vyzvete, a my ostatní bychom přišli příště nebo bychom své připomínky přednesli jiným způsobem. Domnívám se, že by to bylo lepší než mrhat časem poslanců.
<SPEAKER ID="070" NAME="Předseda">
Já se domnívám, že se vždy najde důvod, proč zde sedět a poslouchat diskusi. Nemyslím si, že bychom měli hovořit takto. Dnes se dostal ke slovu téměř každý, kdo nemluvil během minulého dílčího zasedání.
