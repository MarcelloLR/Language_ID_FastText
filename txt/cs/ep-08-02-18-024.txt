<CHAPTER ID="024">
Celní kodex Společenství (rozprava) 
<SPEAKER ID="142" NAME="Předsedající">
Dalším bodem je doporučení pro druhé čtení, přednesené jménem Výboru pro vnitřní trh a ochranu spotřebitelů, ke společnému postoji Rady k přijetí nařízení Evropského parlamentu a Rady ze dne 15. října 2007, kterým se stanoví celní kodex Společenství (modernizovaný celní kodex) (11272/6/2007 - C6-0354/2007 - (Zpravodajka: Janelly Fourtou).
<SPEAKER ID="143" NAME="Janelly Fourtou">
zpravodajka. - (FR) Pane předsedající, pane komisaři, dámy a pánové, nyní, po třech letech tvrdé práce, jsem potěšena výsledkem, kterého bylo dosaženo v klíčových bodech tohoto dokumentu.
<P>
Celní unie představuje jeden z pilířů Evropské unie a je základním předpokladem fungování vnitřního trhu. Stávající Celní kodex Společenství, který byl vypracován v osmdesátých letech a přijat v letech devadesátých, je již zastaralý. Naše celní služby čelí novým výzvám. V roce 2007 dosáhl obrat světového obchodu celkem 16 miliard dolarů, což je 31 % světového HDP, a jen Evropská unie se na celkovém objemu dovozu a vývozu podílela z 20 %.
<P>
Celní služby jsou proto odpovědné za zachování bezproblémového běhu obchodu a potřebných kontrol, zároveň však musí zajistit ochranu a bezpečnost občanů EU. Pokud máme dosáhnout rovnováhy, musíme modernizovat používané metody a posílit úroveň spolupráce mezi různými službami a hospodářskými subjekty.
<P>
Přijetí kodexu je rovněž nutné vzhledem k dalším zásadním změnám, k nimž došlo v prostředí mezinárodního obchodu, zejména v důsledku rostoucího a nezvratného trendu využívání informačních technologií a technologií elektronické výměny údajů. Tímto tématem se rovněž zabývá zpráva, kterou vypracoval můj kolega, pan Heaton-Harris, a kterou přijal Parlament loni v prosinci.
<P>
První čtení modernizovaného celního kodexu bylo přijato 12. prosince 2006 a německému předsednictví se dne 25. června 2007 podařilo dosáhnout politické dohody. Evropský parlament přijal k návrhu v prvním čtení 51 pozměňovacích návrhů a 34 z nich, většinou zásadní povahy, bylo zcela nebo částečně zařazeno do společného postoje Rady.
<P>
Předmětem sporu se stal status schváleného hospodářského subjektu, právo na zastupování v celním řízení, centralizované celní řízení a postup projednávání ve výborech. Status schváleného hospodářského subjektu, který přímo souvisí s událostmi 11. září, byl zaveden prostřednictvím nařízení nazvaného "dodatek o bezpečnosti" s cílem poskytnout subjektům větší úlevy náhradou za nové úkoly spojené se zohledněním bezpečnostního rozměru.
<P>
Zpravodajka je spokojena, že koncepce, kterou předložil Parlament v prvním čtení, byla převzata; patří sem i rozlišování mezi dvěma typy oprávnění, konkrétně "zjednodušených celních postupů" na jedné straně a "bezpečnosti a zabezpečení" na straně druhé. Toto praktické řešení přihlíží k rozdílným potřebám hospodářských subjektů.
<P>
Otázka zástupců v celním řízení vyvolává poměrně značné emoce v zemích, kde má tato profese dlouhou historii. I když Rada nepřijala návrh Parlamentu doslovně, přesto však vychází z myšlenky spojit zástupce v celním řízení a schválený hospodářský subjekt tak, jak jsme navrhovali.
<P>
Zpravodajka je přesvědčena, že Rada přijala dobrý kompromis. Toto řešení je navíc přijatelné pro sdružení zástupců v celním řízení, i když v některých členských státech ztratila svůj monopol.
<P>
Pokud jde o centralizované celní řízení, máme novinku v podobě nového článku 106, který zavedla Rada, protože se domnívá, že kvůli logice a průhlednosti by bylo vhodnější začlenit všechna ustanovení kodexu týkající se centralizovaného celního řízení do jediného článku.
<P>
Podle tohoto nového textu mohou všechny hospodářské subjekty využívat centralizované celní řízení na území jednoho členského státu. Pokud však jde o více členských států, musí pro centralizované celní řízení splňovat kritéria pro udělení statusu schváleného hospodářského subjektu.
<P>
Mezi oblasti, v nichž tento dokument přinesl významný pokrok, můžeme s uspokojením přičíst i skutečnost, že se nám podařilo rozšířit regulativní postup s přezkumem 44 ustanovení modernizovaného celního kodexu.
<P>
Proto žádám, aby Parlament přijal společný postoj Rady beze změn.
<SPEAKER ID="144" NAME="László Kovács">
člen Komise. - Pane předsedající, po více než dvou letech aktivní interinstitucionální práce, se nyní přibližujeme dokončení postupu spolurozhodování o tomto návrhu, zejména díky nasazení paní Fourtouové a podpoře členů Výboru pro vnitřní trh a ochranu spotřebitelů.
<P>
Jsem potěšen, že právní rámec této na budoucnost zaměřené reformy evropského celnictví bude - jak doufám - přijat v tomto roce, na který připadá 40. výročí naší celní unie. Bude to povzbuzení do práce, která nás čeká.
<P>
Celní unie bývá obvykle představována jako jeden ze "starých" pilířů Společenství. Nelze ji však omezit na pouhé dědictví minulosti. Je stále živá - a nejen proto, aby zajistila výběr vlastních zdrojů. Celní správy, celní právní úprava a celní postupy budou stále více zabezpečovat vnitřní trh, přispívat k ochraně spotřebitele, podporovat vnější hlediska společných politik a zároveň přispívat k usnadnění mezinárodního obchodu. Celní právní úprava se proto musí přizpůsobit rozsáhlým změnám, uvnitř a vně Evropské unie, a přijmout nejúčinnější předpisy a nejefektivnější techniky.
<P>
Co bude modernizace celního kodexu Společenství ve skutečnosti představovat?
<P>
Za prvé, lepší celní předpisy, včetně jednodušších a efektivnějších pravidel a postupů, které vyjasní práva povinnosti hospodářských subjektů a zaručí jim jednotnější zacházení, přičemž zajistí stejnou míru bezpečnosti a ochrany.
<P>
Za druhé, postupná automatizace všech celních formalit, jejímž cílem je zcela "bezpapírové" prostředí pro celnictví a obchod, jehož vytvoření podporuje a rámuje rozhodnutí Evropského parlamentu a Rady o elektronickém celnictví (č. 70/2008/ES) ze dne 15. ledna 2008.
<P>
Tyto změny zahrnují interoperabilitu mezi vnitrostátními automatizovanými systémy celnictví. Umožní zejména celní odbavení zboží v místě sídla deklaranta bez ohledu na místo vstupu do Společenství, odchodu ze Společenství nebo dodávky v rámci Společenství tohoto zboží - tzv. "centralizované odbavení". Umožní rovněž výměnu některých údajů mezi celními orgány v reálném čase, v zájmu provedení analýzy rizik a zlepšení kontrol v rámci společného řízení rizik.
<P>
Tím, že Parlament podpořil návrh Komise v prvním čtení, uznal, jak zásadní příspěvek představuje tato legislativní iniciativa pro Lisabonskou strategii z hlediska růstu a tvorby pracovních míst. Společný postoj Rady z října 2007, který zahrnuje většinu pozměňovacích návrhů přijatých Parlamentem v prvním čtení, považuje Komise za dobře vyvážený kompromis.
<P>
Komise proto vítá zprávu paní Fourtouové a doporučuje Parlamentu, aby přijal společný postoj Rady beze změn.
<SPEAKER ID="145" NAME="Christopher Heaton-Harris">
jménem skupiny PPE-DE. - Pane předsedající, úvodem bych rád poděkoval paní Fourtouové. Stále obdivuji její smysl pro detail v této tak složité záležitosti.
<P>
Modernizovaný celní kodex, jak již pan komisař měl možnost od mě slyšet, je úžasně nudný, ale o to důležitější zákon Komise. V roce 1975, když Spojené království hlasovalo v referendu, které by se mělo uskutečnit i nyní (referendum o Lisabonské smlouvě) - v referendu o vstupu do tohoto klubu - jsme se domnívali, že hlasujeme o vstupu do zóny volného obchodu. Co však lidé dostali, byla ve skutečnosti celní unie, a od té doby, co jsem zde, pracuji usilovně na této zprávě, protože náprava tohoto celního kodexu a jeho řádná modernizace je pravděpodobně to nejdůležitější, co můžeme učinit, než bude celá věc omlazena, jak řekl pan komisař, v rámci systému elektronického celnictví, jež výrazně usnadní obchod a zjednoduší výběr cel v rámci Unie.
<P>
Avšak jako je tomu vždy v evropských otázkách, nepostupujeme vpřed tak rychle, jak by si někteří z nás přáli - postupujeme-li vpřed vůbec. I toto znění stále obsahuje některé překážky. Některé z nich jsou v podstatě neodstranitelné, dokud zcela nesmažeme minulost a nezačneme znovu. Co to je schválený hospodářský subjekt? Jakou odbornou způsobilost by měli mít zástupci v celním řízení - nebo schválený hospodářský subjekt, jak je známe? Mohli by se v budoucnu stát překážkami bránícími lidem v zakládání nových podniků, nebo již existujícím podnikům v jejich rozšíření do zbytku Evropy?
<P>
Tento modernizovaný celní kodex je skutečně velmi dobrým dokumentem, mohl by však nakonec být i mnohem lepší. Bohužel musíme v této sněmovně dělat příliš často kompromisy, doufám však, že nakonec to bude k dobru evropského kontinentu.
<SPEAKER ID="146" NAME="Manuel Medina Ortega">
jménem skupiny PSE. - (ES) Pane předsedající, podle mého názoru způsob, jimž byl celní kodex Společenství předložen Komisí a projednáván Parlamentem a Radou, představuje ukázkový postup. Zpravodajka, paní Fourtouová, vykonala velké množství práce a nakonec - jako téměř vždy - Parlament, Rada a Komise schválily konečné znění, které budeme přijímat.
<P>
Domnívám se, jak již uvedl pan Heaton-Harris, že Evropská unie je především celní unií, a proto je celní kodex tak důležitý pro její fungování. Avšak celní služba nefunguje jako zcela volný podnik: do značné míry se na ní podílejí veřejné orgány, protože některé zboží a hodnoty se dotýkají nás všech. Mluvíme zde o pašování a některých jeho nebezpečnějších odrůdách, jako je pašování zbraní a drog a kontrole kapitálových toků.
<P>
Je proto logické, aby Celní kodex Společenství zahrnoval běžná omezení, která zavádějí všechny členské státy, a pokusil se o jejich harmonizaci. Domnívám se, že otázky vznesené v rámci rozpravy, kterou jsme zde vedli, byly uspokojivě vyřešeny dvojí koncepcí práva na zastoupení v celním řízení a schváleným hospodářským subjektem: myšlenka dvou koncepcí, které jsou teoreticky odlišné, mohou však mít společný zájem na harmonizaci. Domnívám se, že přijaté řešení je poměrně dobré a vhodné.
<P>
Pan komisař Kovács trval na představě centralizovaného celního odbavení, jestliže je celní unie jedním celkem. Je samozřejmě nesmyslné, aby existovaly rozdíly mezi různými celními subjekty. Domnívám se, že máme praktické řešení, které nám umožní pracovat odpovídajícím způsobem.
<P>
Posledním zmíněným aspektem je regulativní postup s přezkumem. Komise i Rada nyní uznaly důležitost zapojení Parlamentu do procesu. Bylo dosaženo dohody, díky které se počet ustanovení, na něž se vztahoval tento postup s účastí Parlamentu, zvýšil z 28 na 44, to znamená, že Parlament může stále účinněji zasahovat do tvorby ustanovení celního kodexu.
<P>
Závěrem bych, pane předsedající, rád poděkoval paní Fourtouové za její práci, panu komisaři za jeho snahu o začlenění návrhů této sněmovny do návrhu Komise.
<SPEAKER ID="147" NAME="Othmar Karas" AFFILIATION="PPE-DE">
(DE) Pane předsedající, pane komisaři, dámy a pánové, Evropská unie je bezpochyby mnohem více než jen celní unií. Nebudeme ji v dnešní rozpravě ani při zítřejším rozhodování omezovat na celní unii. Celní politika na vnějších hranicích EU je však důležitou součástí činností Evropské unie a fungování vnitřního trhu.
<P>
Evropský klub ÖVP v Evropském parlamentu vítá návrh nařízení o modernizaci celního kodexu Společenství. Proč? Protože zefektivňuje celní procedury, protože vytváří základ jednodušších a rychlejších společných celních postupů na vnějších hranicích, protože jeho přijetí znamená, že nyní budou zohledňovány zásadní změny v prostředí mezinárodního obchodu - například ve vztahu k informačním technologiím, elektronickým údajům atd. -, a protože celní úředníci budou nyní podléhat jasně definovaným společným kritériím, což přinese větší spolehlivost a profesionalitu.
<P>
Toto nařízení posiluje spolupráci mezi členskými státy a Evropskou unií. Vytváří silnější Společenství, což se rovněž odráží i ve skutečnosti, že veškeré pozměňovací návrhy předložené Evropským parlamentem Rada schválila. Z mého pohledu jde o jednodušší a rychlejší společné celní odbavení, což prospívá podnikání a Evropské unii jako celku.
<SPEAKER ID="148" NAME="Andreas Schwab" AFFILIATION="PPE-DE">
(DE) Pane předsedající, dámy a pánové, rád bych rovněž vyslovil své upřímné poděkování zpravodajce a samozřejmě našemu stínovému zpravodaji, kteří oba odvedli hodnotnou práci na tomto vysoce technickém materiálu.
<P>
Cílem nového celního kodexu je nahrazení stávajícího kodexu a souvisejících nařízení modernizovaným kodexem, zefektivnění stávajících celních procedur a vytvoření základu pro přístupné interoperabilní celní systémy v Evropské unii, což velmi vítáme, neboť díky tomu budou moci společnosti využívat výhod přizpůsobení se vývoji v oblasti informačních technologií a rychlejšího a bezpečnějšího zpracování stále rostoucího objemu zboží překračujícího hranice Evropské unie.
<P>
Podnikatelská sdružení a obchodní komory od počátku oprávněně varovaly před nadměrnou byrokracií, kterou vytváří bezpečnostní iniciativy EU, již jsme převzali ze Spojených států. Díky našim rozpravám v Parlamentu a intenzivním jednáním s úřady Komise jsme nakonec dosáhli poměrně spolehlivého a nebyrokratického řešení, za něž jsem vděčný.
<P>
Klíčovou je pro společnosti právě realizované centralizované celní odbavení prostřednictvím jednoho kontaktního místa. Rovněž jsme dokázali prosadit náš požadavek - na což jsem velmi hrdý - na privilegovaný status těch podniků, které splňují potřebná kritéria.
<P>
Jako poslanec z jižního Bádenska musím však zdůraznit, že celní kodex by mohl způsobovat vážné problémy na vnějších hranicích Evropské unie s těmi zeměmi, které nejsou členskými státy EU, pokud však nebudou přijata předběžná opatření. Vím, že si Komise přeje přijmout příslušná opatření - mluvím zde o Švýcarsku - a doufám, že členské státy ve Smíšeném výboru EU a Švýcarska rovněž sehrají svou roli.
<P>
Švýcarsko představuje jeden z nejdůležitějších trhů pro zboží z EU. Čtyři bezprostřední sousedi Švýcarska v EU se podílejí 41 % na jeho celkovém vývozu a 59 % na celkovém dovozu, což je důvod, proč zde musíme přijmout opatření. Nemůžeme si dovolit, aby se po zavedení celního kodexu na švýcarských hranicích tvořily kilometrové fronty jen proto, že švýcarský systém celního odbavení se poněkud liší od systému v EU.
<P>
Pane komisaři Kovácsi, rád bych vás požádal, abyste tomuto naléhavému problému věnoval potřebnou pozornost a upozornil na něj dotčené členské státy. Mluvíme o hospodářském centru ve středu Evropy, které nesmí být v důsledku naší činnosti odříznuto od toku zboží.
<SPEAKER ID="149" NAME="Zuzana Roithová" AFFILIATION="PPE-DE">
(CS) Pane předsedo, dámy a pánové, věřím, že zítra přijmeme ve druhém čtení ten dosažený společný postoj Rady k celnímu kodexu. Je to zdařilá modernizace evropského celního práva a je skutečnou bránou k elektronickému, centralizovanému, interoperabilnímu a automatizovanému celnictví. Všechny orgány Společenství budou využívat jednoho správního místa - one-stop-shop - pro své operace, což také zefektivní kontrolu, kterou tedy potřebujeme velmi. Díky jednotnému celnímu informačnímu portálu - single window - budou podnikatelé moci komunikovat jen s jedním úřadem v Unii v zemi svého usazení. Tato norma skutečně zjednodušuje, sjednocuje a zlidšťuje terminologii a definice. Je skvělým důkazem, že dokážeme i v rozšířené Unii zjednodušit byrokracii a zlepšit právní prostředí pro podnikatele a občany. Navíc se má investice prý vrátit už v roce 2010. Děkuji zpravodajům, paní Fourtou a panu Newtonovi Dunnovi, Komisi a i Radě za opravdu dobře odvedenou tříletou práci.
<SPEAKER ID="150" NAME="Bill Newton Dunn" AFFILIATION="ALDE">
Pane předsedající, mám jen jednu poznámku v reakci na výrok pana Heaton-Harrise, že se domníval, že Británie v roce 1975 vstupovala do zóny volného obchodu. Mám vážné obavy o jeho paměť, nebo je to snad jeho vzděláním. Británie opouštěla Evropskou zónu volného obchodu - zvanou EFTA. Rozhodli jsme se z ní vystoupit, abychom mohli vstoupit do Evropského společenství, a paní Thatcherová, která byla v době konání referenda v roce 1975 ve Spojeném království předsedkyní konzervativní strany, řekla, že to je "víc než zóna volného obchodu". Velmi jednoduše, velmi jasně a veřejně.
<P>
Jelikož pan Heaton-Harris požaduje dnes ve Spojeném království referendum o Lisabonské smlouvě, je jistě přesvědčen, že britská veřejnost si přečte všechny tyto dokumenty, aby se rozhodla, jak volit. Tak tomu muselo být i v roce 1975. Britská veřejnost v roce 1975 si přečte dokumenty, že se jedná o stále těsnější unii a nikoli zónu volného obchodu. Smyslem Evropské unie je vytvářet stále těsnější unii. Proto prosím, pane předsedající, nemáme nějakou pilulku na paměť pana Heaton-Harrise?
<SPEAKER ID="151" NAME="Předsedající">
Děkuji vám, pane Newton Dunne. Jak chmurné by byly naše večery v Evropském parlamentu bez těchto zajímavých britských diskusí.
<SPEAKER ID="152" NAME="Mairead McGuinness" AFFILIATION="PPE-DE">
Pane předsedající, odolám pokušení, abych se připojila. Ráda bych poděkovala zpravodajce za důkladnou práci na této zprávě.
<P>
Buďme upřímní, toto nejsou věci, o nichž by lidé mluvili v restauraci nebo na večírcích. Avšak náprava našeho celního práva je velmi důležitá pro podniky a pracovní místa, a to je důvod, proč to děláme. Myšlenka centralizovaného odbavení je smysluplná, pokud bude podle těchto nových pravidel fungovat - a doufejme, že bude.
<P>
Rovněž myšlenka zavedení jednotného portálu (single window) by mohla omezit zbytečnou byrokracii. Mohu však doplnit jednu skutečnost: nezapomínejme na zpětnou vazbu, až bude nový kodex zaveden v praxi, ze strany hospodářských subjektů a buďme ochotní provést změny tam, kde se objeví problémy, o nichž zde dnes večer hovořili ostatní řečníci.
<SPEAKER ID="153" NAME="László Kovács">
člen Komise. - Pane předsedající, rád bych začal tím, že jsem nejen potěšen, ale i velmi hrdý, že jsme dospěli do této fáze, neboť se ztotožňuji se všemi předřečníky, kteří považují tento nový kodex za velký úspěch pro unii jako celek.
<P>
Nejprve bych rád poděkoval za vaši podporu modernizovanému celnímu kodexu a za váš zájem o budoucí vývoj. Jak jste připomněla, přijetím a následným vstoupením v platnost příběh nekončí, protože uplatňování bude záviset na dokončování a uplatňování jeho prováděcích ustanovení.
<P>
Tato ustanovení budou přijata v rámci nových regulatorních postupů s přezkumem. Parlament tak bude mít detailní kontrolu nad tím, jak hodlá Komise za pomoci Výboru pro celní kodex v praxi realizovat obecná ustanovení vyplývající z kodexu.
<P>
Kromě tohoto procedurálního požadavku hodlá Komise informovat Parlament prostřednictvím Výboru pro vnitřní trh a ochranu spotřebitele o stavu příprav návrhu prováděcích opatření a o časovém plánu, který se předpokládá pro provádění modernizovaného celního kodexu.
<P>
Pokud jde o problém Švýcarska a Evropské unie, který zmínil pan Schwab, od 1. července 2009 bude plně zaveden dodatek o bezpečnosti celního kodexu Společenství. To znamená, že na veškeré zboží, které bude vstupovat do Společenství nebo je opouštět, se bude vázat povinnost podávat celní prohlášení před přijetím či před odesláním zboží. Schválený hospodářský subjekt bude využívat usnadnění, jak je předvídá kodex.
<P>
Stejně jako s jinými třetími zeměmi jednáme v současnosti se Švýcarskem o vzájemném uznání kontrolních středisek, výsledcích kontrol a statusu schváleného hospodářského subjektu. Jednání pokračují a očekáváme přijetí vzájemně uspokojivého řešení do 1. července 2009.
<P>
Dovolte mi, abych vás na závěr pozval k účasti na oslavách 40. výročí celní unie, která se koná 1. července 2008. Celní unie tvořila první základní kámen vnitřního trhu a zůstává nadále jeho nezbytnou součástí. Těším se na pokračování naší rozpravy o budoucí úloze cla během oslav. Děkuji vám ještě jednou za vaši podporu.
<SPEAKER ID="154" NAME="Janelly Fourtou">
zpravodajka. - (FR) Pane předsedající, ráda bych poděkovala všem, kteří zde promluvili, a všem těm, kteří se podíleli na přípravě této zprávy.
<P>
Jelikož pan Medina Ortega mluvil o pašování, nemohu si odpustit, abych nezmínila otázku falšování. Mezi lety 1998 a 2004 vzrost počet uvězněných za falšování o 1 000 %. Z toho vidíme, že stávající kontroly musí být modernizovány a že musí být přijaty nové postupy v rámci povinností celních úředníků.
<P>
Ráda bych vyslovila uznání i samotným odborníkům, kteří projevili skutečnou otevřenost, a ráda bych řekla, že se jim stále cítím zavázána vděčností. To bezpochyby zodpoví obavy, o nichž hovořila paní McGuinnessová. Pokud jde o provádějící opatření, učiním, co bude v mých silách, abych podpořila dialog mezi celními orgány a orgány Společenství, včetně Komise, s níž nás vždy pojila úzká a plodná spolupráce.
<P>
Žádám vás poroto o podporu společného stanoviska a na závěr vám chci poděkovat za pozornost.
<SPEAKER ID="155" NAME="Předsedající">
Rozprava je ukončena.
<P>
Hlasování se uskuteční 19. února 2008.
