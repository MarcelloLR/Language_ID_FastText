<CHAPTER ID="013">
Kapitálové požadavky na obchodní portfolio a resekuritizace a dohled nad politikami odměňování - Odměňování členů správních orgánů společností kótovaných na burze a politiky odměňování v odvětví finančních služeb (rozprava) 
<SPEAKER ID="452" NAME="Předsedající">
Dalším bodem je společná rozprava o:
<P>
zprávě Arlene McCarthyové jménem výboru pro hospodářství a měnu o kapitálových požadavcích na obchodní portfolio a resekuritizace a dohledu nad politikami odměňování - C7-0096/2009 - 2009/0099 (COD)) a
<P>
zprávě Saïda El Khadraoui jménem výboru pro hospodářství a měnu o odměňování členů správních orgánů společností kótovaných na burze a politikách odměňování v odvětví finančních služeb.
<SPEAKER ID="453" NAME="Arlene McCarthy">
zpravodajka. - Paní předsedající, nejprve bych ráda poděkovala všem, kteří přispěli k dosažení dohody ohledně směrnice o kapitálových požadavcích (CRD III), regulující bankovní kapitál a platy a prémie bankéřů. Zvláštní poděkování patří mým stínovým zpravodajům ve výboru pro hospodářství a měnu, personálu a také panu komisaři Barnierovi za jeho neustálou podporu návrhů výboru a samozřejmě v neposlední řadě také španělskému předsednictví za jeho vytrvalost a úsilí při 12 hodinách zprostředkování třístranných rozhovorů mezi vyjednávacím týmem Parlamentu a 27 členskými státy.
<P>
Konečný zákon, který dnes projednáváme, plně realizuje basilejská pravidla ohledně kapitálu ke krytí obchodního portfolia a resekuritizací a realizuje rovněž mezinárodní pravidla odměňování schválená v rámci G20. Všichni finanční odborníci se shodují, že systém vysoce rizikových a krátkodobých prémií v kombinaci s nedostatkem kapitálu byly klíčovými prvky celosvětové finanční krize v roce 2008. Dopadlo to tak, že vlády a daňoví poplatníci zachraňovali bankovní sektor v celé Evropské unii podpůrnou finanční injekcí v hodnotě zhruba 3,9 bilionu EUR. V mém členském státě, Spojeném království, se odhadovaná podpora v hodnotě 1,2 bilionu liber ještě zvýšila, až téměř dosáhla roční hodnoty HDP. Střadatelé a investoři byli svědky toho, jak hodnota jejich důchodů a investic klesá v důsledku rizikových praktik bank. Bankéři odcházeli s krátkodobými zisky z těchto rizikových praktik, zatímco rizika, která podstoupili, zůstanou v portfoliích ještě mnoho let.
<P>
Nový zákon, kterým se mění směrnice o kapitálových požadavcích, se zaměřuje na zásadní pochybení a slabá místa bankovního systému, která vedla ke krizi. Donutí banky, aby oproti rizikovějším aktivitám v obchodním portfoliu vlastnily více kapitálu. Zákon rovněž banky donutí reformovat své způsoby odměňování a udělování prémií, a to pomocí pravidel, která ruší hranici mezi peněžní odměnou a nadměrným riskováním. Dopadem pozměňovacích návrhů Parlamentu by mělo rovněž být zajištění toho, aby politiky odměňování braly jako prioritu především zdraví a stabilitu finanční instituce a také půjčování reálné ekonomice.
<P>
Neustále od bank slýcháme, že se z krize poučily. Pokud tomu tak opravdu je, proč se v červnové zprávě o finanční stabilitě Bank of England uvádí, že podíl bankovních příjmů vyčleněných na platy a prémie ve skutečnosti od bankovní krize vzrostl? Oněch 10 miliard liber vydaných britskými bankami na platy a prémie představuje 10 miliard liber, jež mohly být přidány k bankovnímu kapitálu, a tak by mohly, jak Bank of England vysvětluje, podpořit okolo 50 miliard půjček pro malé podniky a rodiny. Zprávy Bank of England dále uvádí, že hodnota půjček pro malé a střední podniky ve Spojeném království v posledních měsících ve skutečnosti poklesla a očekává se, že v následujících měsících se omezí také hypotéky.
<P>
Z těchto důvodů, vážení kolegové, není možné, abychom v době, kdy vlády v celé Evropě podstatně snižují své rozpočty, omezují veřejné služby a podporu rodin a podniků, pokračovali v bankovním systému, v němž mají přednost bankéři a který brání shromáždění dostatečného kapitálu a úvěrů, jež by stačily na hospodářskou obnovu Evropy. Je proto nezbytně nutné, aby pravidla pro prémie začala platit od roku 2011.
<P>
Tato pravidla mají odkladný účinek a jsou v souladu s hospodářským cyklem a jeho zpětným vyžadováním výročních zpráv; znamenají tvrdá opatření pro zachráněné banky, strop na poměr prémií k pevnému platu, vyplácení formou podmíněného kapitálu souběžně s akciemi, zvýšení transparentnosti a zodpovědnosti a zlepšení řízení podniků a samozřejmě také krytí důchodů jako prémií, aby nemohlo dojít k tomu, že bankéř zodpovědný za zhroucení vlastní banky odejde s důchodem 16 milionů liber.
<P>
Parlament trval na přísné interpretaci zásad G20, aby se zajistilo, že předem stanovená výše prémií bude striktně omezená. Vyplácení velké části prémií v hotovosti bez jakéhokoli odkladu či zhodnocení aktuálních výsledků je podle názoru Parlamentu nepřijatelnou pobídkou pro nebezpečné krátkodobé riskování.
<P>
Vážení kolegové, jako zákonodárci máme povinnost jednat v zájmu daňových poplatníků. Máme povinnost reagovat na znepokojení veřejnosti. Naši voliči od bank požadují a očekávají, že dají přednost stabilitě a půjčkám před platy a prémiemi bankéřů. Během posledních dvou let, od roku 2008, se bankám nepodařilo svoji strukturu reformovat. Nepodařilo se jim to, a tak to teď za ně musíme udělat my, abychom důvěru v evropský bankovní systém znovu vybudovali.
<SPEAKER ID="454" NAME="Saïd El Khadraoui" LANGUAGE="NL">
Paní předsedající, pane komisaři, dámy a pánové, rád bych začal poděkováním svým stínovým zpravodajům za jejich konstruktivní spolupráci, která nám umožnila vytvořit něco, co je podle mého názoru uceleným balíčkem názorů a doporučení.
<P>
Finanční krize jasně ukázala, že politiky odměňování ve finančním sektoru byly příliš zaměřené na krátkodobé zisky, což podporovalo riskování i se všemi souvisejícími následky pro celou ekonomiku v návaznosti na bankovní krizi. Projevila se rovněž omezenost dopadu nezávazných doporučení na politiky odměňování, a proto je důležité, abychom připravili základní pravidla, jejichž cílem bude přispět k dlouhodobému růstu dotčených společností a hospodářství jako celku. Politická shoda ohledně směrnice o kapitálových požadavcích, již před chvílí navrhovala moje kolegyně, paní McCarthyová, je důležitým krokem vpřed, neboť vůbec poprvé stanoví závazná opatření týkající se struktury a vyplácení prémií ve finančním sektoru. Limit pro vyplácení v hotovosti, zásada, že musí existovat i možnost v případě špatného plnění pracovních povinností výkonů prémie snížit, nebo rozdělení vyplácení prémií do více let vnímám jako obzvláště důležité aspekty.
<P>
Moje zpráva se snaží ukázat, že to samo o sobě nestačí, že se na politiky odměňování musíme dívat ze širší perspektivy a musíme posílit pravidla pro řízení podniků, aby základní pravidla a vnitřní postupy pro všechny společnosti ve finančním sektoru na jedné straně a společnosti kótované na burze na straně druhé splňovaly ta stejná kritéria.
<P>
Začnu tím, že je důležité nad politikami odměňování uplatňovat a rozšiřovat řádný vnitřní i vnější dohled. Každá společnost by měla mít výbor pro odměňování, který bude nezávislý a zodpovědný akcionářům i orgánům dohledu a bude mít přístup ke všem potenciálně relevantním informacím. Tento výbor by měl při vyhodnocování pobídek vytvořených v rámci systému odměňování rovněž úzce spolupracovat s výborem pro řízení rizik. Lidé, kteří se řízením rizik budou zabývat, by samozřejmě měli být nezávislí na provozních útvarech, které kontrolují, mít přiměřenou autoritu a být odměňováni nezávisle na výkonnosti těchto provozních útvarů.
<P>
Opatření k řízení operačního rizika by měla být přezkoumávána a pečlivě kontrolována orgánem dohledu a společnosti by měly stanovit interní postup, jehož cílem by bylo řešit jakékoli spory, k nimž by mezi oddělením řízení rizik a jeho provozními odděleními mohlo dojít.
<P>
Samotné odměňování by v nejvyšší možné míře mělo odrážet dlouhodobou výkonnost společnosti. Prémie by neměly být zaručené. Vyplacení pohyblivé složky platu by mělo být podmíněno dosažením předem stanovených a měřitelných kritérií výkonnosti, která by měla být jak kvantitativní, tak kvalitativní. Dále, nejen z etických důvodů, ale i v zájmu sociální spravedlnosti by měl být rozdíl mezi nejvyšším a nejnižším platem ve společnosti v rozumných mezích. Vyplacení části proměnlivé složky odměny by se mělo po dostatečně dlouhé období odložit. Více než polovina by měla být vyplacena v podobě akcií nebo s akciemi souvisejících nástrojů a musí být rovněž umožněno efektivní využití části těchto prémií. Pro odstupné by měly být stanoven horní limit 2 let a v případě špatného plnění pracovních povinností nebo rozvázání pracovního poměru z vlastního rozhodnutí by mělo být vyplacení odstupného zakázáno.
<P>
S ohledem na transparentnost je důležité, aby společnosti zveřejňovaly podrobnosti o svých důchodových systémech a pravidlech poskytování příplatků k důchodu a aby měli akcionáři možnost vyjádřit na politiku odměňování společnosti svůj názor. Vyzýváme rovněž k vytvoření mezinárodní struktury pro zveřejňování počtu jednotlivců pobírajících plat vyšší než 1 milion EUR, a to včetně hlavních složek platových prémií, dlouhodobých odměn či příspěvků na důchodové zabezpečení.
<P>
Vyzýváme Komisi, aby pokračovala ve své práci a přijala pevné a závazné zásady politik odměňování ve finančním odvětví vedle těch, na nichž už jsme se dohodli. Vyzýváme k vytvoření takového systému pro společnosti kótované na burze, jenž poskytne plnou transparentnost a umožní nám zjistit, které společnosti pravidla plní a které nikoli. Domnívám se, že v této záležitosti můžeme pokračovat ještě dál. Pane komisaři, těším se na vaše návrhy ohledně řízení společností, které byly oznámeny v zelené knize, neboť jde o další souhrn dokumentů, na němž budeme v následujících měsících a letech pracovat.
<SPEAKER ID="455" NAME="Michel Barnier" LANGUAGE="FR">
Paní předsedající, dámy a pánové, diskutujeme nyní o dalším z aspektů reakce na hospodářskou krizi, konkrétně o ponaučení, které si z ní můžeme odnést. Poté, co jsme se vypořádali s dohledem, je další otázkou, jak nejlépe reformovat ty postupy odměňování, které podporovaly bezohledné riskování, jak nejlépe reformovat kapitálové požadavky.
<P>
Co se týče těchto dvou bodů, rád bych poděkoval a poblahopřál vašim dvěma kolegům, paní McCarthyové a panu El Khadraoui, stínovým zpravodajům, kteří s vámi spolupracovali a ukázali odhodlání Parlamentu usilovat o zodpovědnější, řádnější a stabilnější hospodářství, o trhy, které budou - opakuji - znovu sloužit reálné ekonomice a občanům, nikoli naopak. To je cíl, s nímž Komise jako celek a zejména já sám plně souhlasíme.
<P>
Už od svého slyšení podporuji zodpovědné evropské podniky, zaměřené na občany, s cílem zlepšit řízení finančních institucí. Rád bych Parlamentu poděkoval za jeho podporu v těchto otázkách, v těchto úkolech. Souhlasím s vašimi postřehy, pane El Khadraoui. Musí existovat závazná opatření pro politiky odměňování ve finančních institucích. Proto mám radost z kompromisu dosaženého všemi třemi institucemi a týkajícího se přezkoumání směrnice o kapitálových požadavcích, známé jako CRD 3. Jde o vyrovnaný, dobře pojatý kompromis, který vysílá jasný politický signál bankám i veřejnosti.
<P>
Upravená směrnice posílí systém regulace a zvýší nároky na kapitál v těch oblastech, kde bývají rizika podkapitalizována. Omezí takové postupy odměňování, které, opakuji, podporují nadměrné riskování a které evropští občané po právu zatracují. Jde o velice důležitou reformu, vyrovnávající se s těmi aspekty, jež ke vzniku současné krize významně přispěly: obchodním portfoliem, komplexní sekuritizací a politikami odměňování. Je to dokument, který nejenže na evropskou úroveň převádí zásady Rady pro finanční stabilitu, na nichž jsme se shodli na zasedání G20 v září roku 2009 v Pittsburghu, ale dokonce je i přesahuje, neboť stanoví jasné a přísné limity pro pohyblivou složku platu a zároveň dává úvěrovým institucím a investičním společnostem prostor pro flexibilitu.
<P>
Vyplácení prémií členům správních orgánů bank pobírajících státní podporu je značně omezeno. Myslím si, že to je spravedlivé. Mechanismus zpětného vymáhání umožní, aby část prémií byla v případě špatného plnění pracovních povinností vrácena. Vítám rovněž skutečnost, že tato opatření musí být členskými státy provedena od 1. ledna 2011. Za důležité považuji také to, aby prémie udělené v roce 2010, ale do 1. ledna 2011 nevyplacené, plně podléhaly novým pravidlům.
<P>
Na závěr, dámy a pánové, vážení zpravodajové, bychom měli navrhnout odpovídající opatření pro ostatní finanční odvětví, například pojišťovnictví nebo investiční fondy, přičemž je ale nutné respektovat a plně si uvědomovat zvláštní rysy každého z nich.
<P>
Dodám pár slov ke správě a řízení společností všeobecně, neboť kromě již zmíněných aspektů zpráva pana El Khadraoui jasně ilustruje, jak je nezbytné zlepšit řízení všech podniků. Jde o jeden z klíčových prvků silnějšího a stabilnější regulačního rámce. Začal jsem na tomto úkolu pracovat. Nedávno jsem předložil mezinárodní agendu finanční regulace pro růst. Zelená kniha z 2. června 2010 o správě a řízení podniku ve finančních institucích je prvním krokem tímto směrem. Zabýváme se rolí auditorů a členů správních rad, abychom zaručili, že každý, kdo má nějakou zodpovědnost, bude také plně způsobilý ji plnit. To je jeden z požadavků, které se ve vaší zprávě objevují, pane El Khadraoui. Vaše zpráva se věnuje také střetům zájmů, roli a funkci správních rad, řízení rizik, orgánům dohledu a auditorům ve finančních institucích. Hodláme zahájit dvouměsíční období vážných konzultací na všechna tato témata.
<P>
V příštím roce se rovněž chystám připravit studii zabývající se řízením společností mimo finanční sektor, zejména pokud jde o roli akcionářů, diverzitu a roli žen, a to například ve složení správních rad společností.
<P>
Zatřetí je zde záležitost modernizace kapitálových požadavků. Před chvílí jsem zmínil CRD 3 a problematiku odměňování. Pro kapitálové požadavky na vysoce rizikové aktivity a pro obchodní portfolia bank, které stojí u kořenů vzniku krize, jsou to různé záležitosti. V současné době víme, že hodnota kapitálu držená oproti těmto aktivům byla tváří v tvář finanční krizi naprosto nedostačující. CRD 3 posiluje regulaci v této oblasti, napravuje nedostatky ve způsobu, jakým se kapitál ve vztahu k obchodnímu portfoliu vypočítával, a podstatně navyšuje hodnotu kapitálu drženou oproti aktivům.
<P>
Dámy a pánové, někteří z vás jsou jistě znepokojeni, že tyto zásadní reformy nevstoupí v platnost před koncem roku 2011. Tohoto rizika jsem si samozřejmě vědom. Nicméně když se během mé nedávné návštěvy USA ukázalo, že Spojené státy nebudou moci zavést nová pravidla Basilejského výboru ohledně obchodního portfolia před koncem roku 2010, projednal jsem tuto záležitost znovu s ministrem financí USA Timem Geithnerem a dosáhli jsme dohody na mezinárodní úrovni o datu pro zavedení nových pravidel. Tato mezinárodní dohoda byla uzavřena v květnu, kdy Basilejský výbor schválil, aby členské země zavedly nová pravidla do konce roku 2011.
<P>
Myslím si, že v situaci velice flexibilních a internacionalizovaných trhů je nanejvýš důležitá globální soudržnost, a to zejména mezi Američany a Evropany. Jsem přesvědčen, že vyjednáním tohoto termínu jsme zajistili, že všichni naši mezinárodní partneři, především Spojené státy, zavedou pravidla v souladu s upraveným časovým plánem.
<P>
Uvědomuji si, že jednání týkající se CRD 3 byla někdy velice složitá. Rád bych proto paní předsedající, paní McCarthyové a stínovým zpravodajům ještě jednou poděkoval za jejich vytrvalost, kreativitu a vnímavost. Těší mě, že já, můj personál a moji kolegové na generálním ředitelství jsme s vámi mohli pracovat s takovým porozuměním.
<SPEAKER ID="456" NAME="Ole Christensen" LANGUAGE="DA">
Paní předsedající, finanční pobídky poskytované prémiemi a ovlivňující chování makléřů, portfolio vedoucích pracovníků a členů správních rad ve finančním sektoru byly zásadními faktory, které přispěly k finanční krizi. Víme, jaké to mělo důsledky, a proto je samozřejmě dobré, že se směrnice pozměňuje, abychom se něčemu podobnému v budoucnosti vyhnuli. V této souvislosti bych rád poblahopřál zpravodajce k nové dohodě a poděkoval jí za odvedenou práci.
<P>
O politikách odměňování jsme diskutovali i ve Výboru pro zaměstnanost a sociální věci, a proto vítáme ty oblasti dohody, které se zaměřují například na větší otevřenost a transparentnost ve spojení s poskytováním informací všem zainteresovaným stranám, akcionářům, zaměstnancům, širší veřejnosti a úřadům.
<P>
V rámci Výboru pro zaměstnanost jsme se navíc téměř jednomyslně shodli na zákazu akciových opcí. Akciové opce byly nástrojem v rámci prémiového schématu, který nejsilněji pobízel ke zbytečnému riskování, jehož důsledkem byly ztráty. Problém si uvědomuje i finanční sektor, a proto lituji, že dohoda zákaz akciových opcí neobsahuje.
<SPEAKER ID="457" NAME="Othmar Karas" LANGUAGE="DE">
Paní předsedající, dámy a pánové, Rada opět není přítomna. Musíme tedy předpokládat, že si dostatečně neuvědomuje, jaký je politický signál vyslaný těmito opatřeními nebo její nepřítomností.
<P>
V průběhu jednání se Rada postavila na stranu příjemců prémií. Evropský parlament podporuje jasná evropská pravidla. Podporujeme horní limity. Podporujeme metody vyplácení, které znamenají méně rizika. Podporujeme odpovědnost. Podporujeme omezení prémií pro vedoucí pracovníky bank podporovaných z veřejných zdrojů. Nechceme, aby byla hodnota peněžních částek v hotovosti vyšší než hodnota vázaného kapitálu. Podařilo se nám prosadit svou ve věci rozdělení časového plánu. Těší nás, že komisaři Barnierovi se podařilo dohodnout se s Američany na tom, že druhá část, obchodní portfolio, bude zavedena globálně a společně.
<P>
Je rovněž důležité, že jsme přizpůsobili obchodní portfolio. Požadavky na zveřejnění se jasně zpřísnily, do obchodního portfolia bank byla zahrnuta rizika resekuritizací a do obchodního portfolia byly rovněž zavedeny zátěžové testy, jejichž účelem je vytvářet kapitálové rezervy pro krizová období.
<P>
Důležité je také to, že jsme zpřísnili preventivní opatření proti insolvenci v obchodním portfoliu, k tomuto bodu bych však chtěl dodat, že potřebujeme ještě sladěný evropský zákon o platební neschopnosti. Tento kompromis podporujeme, neboť nás posunuje dál správným směrem.
<SPEAKER ID="458" NAME="Olle Ludvigsson" LANGUAGE="SV">
Paní předsedající, oblast prémií a systémů odměňování je jedna z těch, o nichž se toho v posledních letech hodně namluvilo. Na druhou stranu bylo přijato jen velmi málo konkrétních opatření. Proto je přínosným krokem, že nyní vytváříme legislativu, která je jak jasná, tak proveditelná. Tato legislativa by měla téměř jistě omezit krátkozraké a nadměrné riskování ve finančním sektoru. To sníží úroveň rizika a zvýší stabilitu.
<P>
Sektor finančních služeb měl pro společnost škodlivé prvky systému prémií odstranit už dávno, protože se to však nestalo, nemůžeme jednat jinak než prostřednictvím legislativy. Pro společnost je příliš riskantní všeobecně se smířit se současným stavem. Daňoví poplatníci už zaplatili příliš mnoho na pokrytí ztrát bank, které podstupovaly až příliš velká rizika. Nyní je proto zásadní, aby byla v členských státech směrnice provedena důkladně a aby byla pravidla účinně využívána, což umožní současný systém udělování prémií změnit.
<SPEAKER ID="459" NAME="Sharon Bowles">
jménem skupiny ALDE. - Paní předsedající, reforma bankovního kapitálu je dosud nejdůležitější legislativní reakcí Evropy na krizi a zaslouží si rozsáhlé účtování. Ano, mám na mysli tam nahoře, současně s orgány dohledu. Podkapitalizovaná obchodní portfolia byla základní příčinou krize, neboť učinila ze spekulativního obchodování na vlastní účet atraktivní a téměř beznákladovou záležitost. Požadavek na troj- až čtyřnásobné navýšení kapitálu oproti takovýmto obchodním přístupům je proto vítaným krokem, neboť se přímo zaměřuje na základní příčinu krize a omezuje motivaci pro rizikové bankovnictví.
<P>
Co se týče odměňování, když jsem poprvé navrhla, že by se velké prémie a paušální důchodové částky měly vyplácet formou podřízeného dluhu, mnozí tvrdili, že to nemůže fungovat. Proto děkuji panu zpravodaji a svým stínovým zpravodajům za to, že podpořili tuto myšlenku, již jsme proměnili v podmíněný kapitál a která se pomalu i jinde začíná stávat součástí běžného uvažování. Lituji, že nemohly být zahrnuty moje dokumenty zabývající se specifickými daňovými úniky, zakázali jsme však vyplácení takovým způsobem, který by účel směrnice zpochybňoval.
<SPEAKER ID="460" NAME="Pascal Canfin" LANGUAGE="FR">
Paní předsedající, pane komisaři, moji politickou skupinu obzvlášť těší, že byla tato směrnice přijata. Jde o směrnici, která obsahuje ta nejambicióznější pravidla ve světě faktorů odměňování. Musím říci, že schopnost přísně omezit pohyblivé složky platu členů správních rad bank podporovaných z veřejné peněženky, a dokonce možnost odložit až 70 % prémií pro obchodníky do dlouhodobých cílů banky a za účelem snížení prémií brát případně v úvahu podstoupená rizika a jejich negativní dopady, to jsou důležitá pravidla, která proměňují závazky G20 v reálná čísla na evropské úrovni.
<P>
Musím však zároveň říci, že při jednáních se všemi ostatními stínovými zpravodaji i se samotnou zpravodajkou jsme neustále naráželi na nedostatek odhodlání ze strany států, na obrovskou propast mezi vybroušenými projevy o regulaci kapitalismu, o zvýšení jeho morálních standardů na jedné straně a na straně druhé vyjednávacími pozicemi Rady a hlavních států, které neustále odmítaly schvalovat konkrétní čísla a snažily se rozsah všech našich ambiciózních návrhů omezit a rozmělnit je. Musím říci, pane komisaři, že v tomto boji stála Komise většinou na naší straně. Proto si myslím, že se o tento úspěch můžeme podělit.
<P>
Jde ještě o jednu důležitou věc. Jelikož jsme prohrávali, museli jsme dělat kompromisy. Prohráli jsme mnoho bitev o schválení konkrétních čísel, a tak jsme je museli nahradit několika slovy, obvykle spíše vágními, jako například "odůvodněný", "přiměřený" nebo "vyrovnaný". Výzvou pro budoucí evropský bankovní orgán nyní bude proměnit tyto zásady a vágní slova ve skutečná čísla, která poté začnou platit pro všechny banky a všechny členské státy. Ráda bych proto věděla, pane Barniere, jakým způsobem hodláte vyvíjet tlak a přísně dohlížet na tento budoucí proces, aby nedošlo ke zkreslení textu, o němž budeme zítra hlasovat.
<SPEAKER ID="461" NAME="Franz Obermayr" AFFILIATION="NI">
(DE) Paní předsedající, nakonec jsme se z krize přece jenom v něčem poučili, neboť už nehodláme podporovat nebo odměňovat nezodpovědné ekonomické aktivity. Systém vyplácení pouhé části prémií, v tomto případě 20 nebo 30 %, podporuje snahy o spravování společností udržitelnějším způsobem. Nařízení by navíc mělo sloužit jako příklad pro občany, protože ti už zaplatili velkou část účtu a nedává žádný smysl, proč by z jejich daní měly být vypláceny prémie pro nezodpovědné vedoucí pracovníky.
<P>
Máme nařízení, které je v celosvětovém měřítku ojedinělé. Pokud se chce EU vyhnout možnosti emigrací do New Yorku nebo Tokia, musí ukázat, že má v rukávu další eso, a to zvýšené úsilí o jednotnou regulaci na mezinárodním poli. Všichni úspěšní a zodpovědní vedoucí pracovníci koneckonců chtějí i nadále dobře vydělávat.
<P>
Za úvahu by možná také stálo zavedení takových požadavků na řízení podniků, které nemají vliv na stropy odměn vedoucích pracovníků, a to i ve společnostech, jež nejsou kótované na burze. Jde o zásadní změnu vstříc větší udržitelnosti a hospodárnosti a doufejme dál od hazardování.
<SPEAKER ID="462" NAME="Sławomir Witold Nitras" AFFILIATION="PPE">
(PL) Paní předsedající, vypadá to, že se nám v regulaci či ve vytvoření nového rámce pro politiku odměňování podařilo učinit velmi významný krok. Na jednu stranu jsme se shodli, že prudký nárůst odměn byl jedním z faktorů, které přispěly ke vzniku finanční krize. Navzájem jsme se rovněž shodli na tom, že musíme posílit roli řídicích orgánů, zejména orgánů dohledu, včetně vnitřního i vnějšího dohledu ve společnostech. Shodli jsme se také, že je potřeba stanovit základní principy pro situace, kdy je ve společnosti potřeba vytvořit zcela nezávislý řídicí výbor. A konečně jsme se shodli na tom, o čem hovořili předchozí řečníci, totiž že by prémie měly být navázány na dlouhodobé finanční výsledky a že je možné je odložit.
<P>
Podařilo se nám shodnout se i na něčem, co se mi nezdá o nic méně důležité - a to na tom, že politika odměňování, jakkoli nepochybně špatná, nebyla hlavní a zajisté ani jedinou příčinou finanční krize. Tento poslední bod obzvlášť vítám, protože kdybychom něco takového zahrnuli do zprávy - a takové návrhy se objevily - přijali bychom informaci, která jednoduše není pravdivá, což by nám v boji s příčinami krize nepomohlo. Děkuji vám všem kolegům za spolupráci na této zprávě.
<SPEAKER ID="463" NAME="Carl Haglund" AFFILIATION="ALDE">
(SV) Paní předsedající, byl jsem stínovým zpravodajem druhé zprávy, a tak bych nejdříve ze všeho našemu zpravodaji rád poděkoval za vynikající spolupráci.
<P>
Po tak rozsáhlé finanční krizi je pravděpodobně jedině přirozené, že chceme v tomto odvětví přezkoumat politiku odměňování. Musíme však zároveň přiznat, že tato problematika je nepochybně politicky zajímavá a zkrátka populistická. Je jasné, že potřebujeme zásady pro vytvoření a šíření pravidel řádné politiky odměňování. Víme, že v některých jednotlivých případech mohla politika odměňování způsobit problémy, jichž jsme byli v posledních letech svědky.
<P>
Musíme se však zároveň vyhnout zevšeobecňování a obviňování celého odvětví. Měli bychom si připomenout, že podporovat nadměrné riskování může jen těžko být v zájmu jakékoli společnosti. Proto jsem rád, že jsme se nakonec mimo jiné shodli na zásadě "dodržuj, nebo vysvětli". Podařilo se nám dosáhnout poměrně vyrovnaného výsledku. Jsem přesvědčen, že je to výsledek dobrý, i když se domnívám, že bychom jako politici v zásadě neměli zacházet do takových podrobností, jako to činíme v tomto případě.
<SPEAKER ID="464" NAME="Burkhard Balz" AFFILIATION="PPE">
(DE) Paní předsedající, pan Karas už některé klíčové body zmínil. Zcela s ním v těchto bodech souhlasím. Myslím si, že potřebujeme lepší kapitálové požadavky na finanční instituce, a to jak kvalitativní, tak kvantitativní. Jedno je proto jisté, konkrétně to, že je nutné basilejská pravidla dále rozvíjet. Nemá však smysl zasahovat silou, neboť by to mohlo mít spíš opačný dopad.
<P>
Finanční krize je očividně krize celosvětová. Ponaučení, které si z ní můžeme vzít, je proto potřeba brát i na celosvětové úrovni. To znamená, že pokud zpřísníme kapitálové požadavky, musíme tato opatření koordinovat i mezinárodně. Musíme udržet rovné podmínky. Soudě především z rozhodnutí učiněných v posledních dnech našimi přáteli v USA o tom mám jisté pochybnosti.
<P>
Podle mého názoru je rovněž obzvlášť důležité vzít v úvahu to, že nahromadění současných projektů nesmí skončit nekonzistentností. Odpovídat si musí například texty a přílohy. Příklady výpočtů v přílohách musí odpovídat slovnímu znění. Za interpretaci bude však zodpovědný budoucí orgán dohledu.
<P>
Nesmíme zapomenout ještě na jednu věc. Finanční ekonomika a ekonomika reálná nejsou dva soběstačné systémy. Nařízení o kapitálových požadavcích mají dopad i na reálnou ekonomiku. V současné době však ještě nevíme, jaký tento dopad bude. Proto potřebujeme před dalšími změnami právního rámce provést důkladné posouzení dopadů. Skupina Evropské lidové strany (křesťanských demokratů) to v jednáních prosazuje už od počátku. Kompromis dosažený společně s Radou je proto podle mého názoru jediným rozumným řešením. Rád bych poděkoval paní McCarthyové a zvláště panu Karasovi za energii, kterou do této zprávy vložili.
<SPEAKER ID="465" NAME="Roberta Angelilli" AFFILIATION="PPE">
(IT) Paní předsedající, pane komisaři, dámy a pánové, chtěla bych oběma zpravodajům poděkovat za jejich vynikající práci. Omezení prémií vrcholných vedoucích pracovníků je velmi důležitým signálem: zaprvé proto, že to je na světě vůbec poprvé, kdy byly stanoveny stropy odměn pro členy správních rad bank; zadruhé proto, že jde o balíček jasných pravidel - prémie mohou být vedoucím pracovníkům vyplaceny pouze tehdy, když banka shromáždí odpovídající zisky, a už ne pouze na základě předpovídaných výsledků; a zatřetí proto, že nová opatření ukončí podporu nadměrného riskování. A konečně, zvětší se také transparentnost a zodpovědnost, neboť se akcionáři budou moci účastnit schůzí akcionářů a uplatňovat své právo na hlasování o odměňování členů správních rad.
<SPEAKER ID="466" NAME="Miroslav Mikolášik" AFFILIATION="PPE">
(SK) Nepřiměřené systémy odměňování přispěly k nadměrnému a neuvážlivému riskování na úkor zaměstnanců, střadatelů, investorů a celkového růstu hospodářství, což v konečném důsledku přispělo také ke vzniku finační a hospodářské krize.
<P>
Z toho důvodu vítám iniciativu vedoucí k regulaci politik odměňování v odvětví finančních služeb, která zohlední skutečnost, že vedoucí pracovníci jsou při řízení společnosti často vedeni osobním finančním zájmem.
<P>
Takové nadměrné riskování je v mnoha případech v protikladu s dlouhodobými zájmy společnosti a jejích akcionářů. V případě bank a jiných finančních institucí jsou navíc daňoví poplatníci vystavováni nebezpečí, že se budou muset podílet na jejich záchraně v případě finančních těžkostí.
<P>
Domnívám se, že by měla být zajištěna vysoká transparentnost odměňování a posílena práva akcionářů dohlížet na politiku odměňování vedoucích pracovníků společností a právo vyjádřit se k ní během valné hromady.
<SPEAKER ID="467" NAME="Andreas Mölzer" AFFILIATION="NI">
(DE) Paní předsedající, v Rakousku nyní došlo ke skutečné vlně uzavírání pošt, ale zároveň se v Post AG o 40 % navýšily mzdy, ovšem pouze pro vedoucí pracovníky. Zvlášť v době krize veřejnost nedokáže pochopit rozdávání takových fantastických platů, přebytečných prémií a vysokého odstupného. Skoncovat s tím nebude jednoduché.
<P>
Je dobře známo, že německé zákony o přiměřenosti odměňování členů správních rad přinesly pouze více byrokracie a větší vliv zahraničních investorů na politiku odměňování a strategii společností. Pokus učinit řídicí pracovníky zodpovědnějšími prostřednictvím zadržování mezd byl zmařen novou pojišťovací politikou. EU by se z toho měla poučit.
<P>
Když slyšíme, že zveřejňování platů vedoucích pracovníků v USA vedlo k jejich zvýšení, jasně se ukáže, že se náš plán podobá boji s hydrou. Hlavní správce to bude mít v každém případě těžké, když bude zároveň zodpovídat za dvě společnosti, jež spolu navzájem soupeří. Faktory určující výši prémií musí být rozhodně transparentní.
<SPEAKER ID="468" NAME="Mairead McGuinness" AFFILIATION="PPE">
Paní předsedající, ráda bych poděkovala zpravodajům a Komisi. Jde o specializovanou oblast, každého evropského občana však potěší, že se Parlament, Komise a Rada snaží vyrovnat s problémem nadměrného odměňování. O excesech bankovního sektoru víme pouze díky katastrofám, které se udály. Dovolila bych si tvrdit, že i kdyby banky vydělávaly, jejich způsoby odměňování mají k názorům široké veřejnosti daleko.
<P>
Klíčem ke všemu je transparentnost. Když lidé vědí, co se děje, můžeme ohledně toho zasáhnout. Zveřejnili jsme platy zemědělců, od těch nejmenších až k těm nahoře, neboť to považujeme za transparentní. Podle mého názoru vydělávají bankéři z veřejných peněz svých akcionářů a těch, kteří si od bank půjčují, a proto je načase se s tímto problémem vypořádat. Nemyslím si však, že by se způsob uvažování bankéřů změnil, a obávám se, že až současná situace jednou přejde, pokud nebude Komise velmi důrazná, vše se zase vrátí do starých kolejí.
<SPEAKER ID="469" NAME="Michel Barnier" LANGUAGE="FR">
Paní předsedající, velice mě těší, že máte stále trpělivost mi naslouchat, ačkoli jsem tady s vámi už čtyři hodiny, a jsem rád, že tu mohu být, odpovídat na vaše otázky a poslouchat vaši rozpravu o některých velice důležitých záležitostech.
<P>
Ještě jednou chci vyjádřit své díky paní McCarthyové a panu El Khadraoui a také všem členům výboru pro hospodářství a měnu za jejich odhodlání, příspěvky a důležitá zlepšení, která jste vy zpravodajové do těchto textů vnesli.
<P>
Máme před sebou ještě hodně práce na otázce finančního sektoru, na odměňování v ostatních finančních odvětvích, na řízení společností, na CRD 4, na derivátech a short sellingu, a já se v září chystám navrhnout některá opatření týkající se těchto oblastí.
<P>
Sbor během dnešního dne schválil dva legislativní texty o pojištění vkladů a kompenzacích pro investory a bílou knihu o zárukách v pojišťovnictví.
<P>
Vrátím-li se k dnešním textům, o nichž budete hlasovat zítra, myslím si, že jde o kvalitní dokumenty, které těží z velkého počtu příspěvků v průběhu procesu vyjednávání, z dobrých pozměňovacích návrhů připravených vaším výborem, zejména pokud jde o podrobnosti ohledně výpočtu odměn, o transparentnost v politikách odměňování, omezení prémií ve společnostech, které využívají státní podporu, a o zpětné vymáhání.
<P>
S ohledem na mezinárodní hospodářskou soutěž bych vám rád připomněl, že zásady odměňování stanovené Radou pro finanční stabilitu jsou všeobecné zásady určené státům, které se v úrovni svého hospodářského rozvoje značně liší. Tyto státy jsou velice různorodé a v případech, kdy jim Rada pro finanční stabilitu poskytla při zavádění těchto zásad příliš mnoho manévrovacího prostoru, bylo opravdu nezbytné na evropské úrovni zajistit, aby členské státy zavedly text směrnice konzistentním způsobem. Byla provedena jasná pravidla, která nelze interpretovat různě. Jak už jsem při mnoha příležitostech říkal, nemyslím si, že by jasný, konzistentní legislativní rámec jakkoli snižoval naši mezinárodní konkurenceschopnost. Jsem dokonce přesvědčen, že pokud bude Evropa jedním z prvních kontinentů, které rozumná omezení a rozumný dohled zavedou, přinese jí to konkurenční výhody.
<P>
S ohledem na to, co se zde říkalo o fungování nových evropských orgánů, musíme je teprve ustanovit. Doposud ustanoveny nebyly. To je cílem rozhovorů, které právě v rámci Rady vedeme. Podle mého názoru budou tyto nové orgány muset disponovat reálnými pravomocemi pro koordinaci a budou muset být schopné zajistit, že se nová jednotná pravidla budou zavádět soudržně a konzistentně. Dále musí existovat příležitost činit rozhodnutí vztahující se přímo k institucím, a to v případech, kdy nebude evropské právo řádně uplatňováno. To, pane Canfine, zahrnuje i rozhodnutí o pravidlech týkajících se odměňování.
<P>
Proto vás ujišťuji, že co se zmíněných bodů týče, Komise bude v nadcházejících dnech nanejvýš bdělá.
<P>
Nyní bych měl říci pár slov k uplatňování nových pravidel. Musí se vztahovat na všechny společnosti, které se zabývají investičním bankovnictvím. Směrnice obsahuje všeobecnou zásadu proporcionality, která umožňuje přizpůsobit uplatňování principů jednotlivým úvěrovým institucím, a to s ohledem na jejich právní strukturu, velikost, komplexnost a charakter činnosti. Pevně věříme, že směrnice CRD 3 díky vám umožní významné změny v praktikách, které byly doposud až příliš časté a které vedly k nadměrnému riskování bank a tím pádem i k hospodářské krizi, jejíž následky pociťujeme dodnes.
<P>
Rád bych poděkoval panu Karasovi za jeho podporu v záležitosti provádění, jak bylo domluveno, současně s USA, pokud jde o insolvenční zákon. Na této záležitosti budeme pracovat v rámci programu pro řešení krize, jde však o dlouhodobý projekt.
<P>
Pane Christensene, zdůraznil jste, jak je nezbytná transparentnost. To je velmi důležitý bod, na němž má Evropský parlament před sebou ještě hodně práce, pokud bude chtít původní návrhy Komise vylepšit, a já vám za to děkuji.
<P>
Paní Bowlesová, stejně jako před chvílí pan Balz, zmínila ústřední otázku kapitalizace. Kapitalizace je opravdu důležitá. Zároveň si však myslím, že stejně důležitý je přiměřený rámec pro vnitřní a vnější dohled, o němž také diskutujeme. Pokud jde o CRD 4, o níž se diskutuje společně s bankami, musí vám říci, pane Balzi, že věnuji extrémní pozornost pečlivému dokončení hodnocení dopadů a makroekonomických studií, které potřebujeme pro přizpůsobení opatření obsažených v CRD 3 a CRD 4. Jde jak o přizpůsobení v rámci samotných basilejských pravidel, tak o vzájemné přizpůsobení basilejských a dalších pravidel, která se vztahují k předběžným opatřením a prevenci, vnitřnímu a vnějšímu dohledu, řízení společností, ke zdrojům pro řešení problémů a k rozsahu nástrojů pro účely předběžných opatření, a konečně je zde poslední přizpůsobení, jemuž věnuji zvláštní pozornost - říkám to naposledy, na závěr - a to sebevědomé, ale jasné rozlišení toho, co na jedné straně činí a musí činit Spojené státy, a toho, co na druhé straně musíme činit my z evropského pohledu.
<P>
Potřebujeme dosáhnout přesně těch stejných cílů. Byly stanoveny v rámci G20. Musíme jich dosáhnout zároveň, a já se budu snažit zajistit, aby se tak opravdu stalo.
<SPEAKER ID="470" NAME="Arlene McCarthy">
zpravodajka. - Paní předsedající, jen velmi stručně; souhlasím s paní McGuinnessovou, že způsob uvažování a kultura se nezměnily. Ve skutečnosti se během minulého týdne některé banky pokusily vykolejit a podkopat právě ty návrhy, o nichž budeme zítra hlasovat. Proto je zcela důrazné prosazování nezbytné, proto musí mít vnitrostátní regulační orgány při prosazování této legislativy podporu a proto je nutné, aby poslanci při zítřejším hlasování vyslali důrazný signál bankám i veřejnosti, že opravdu máme v úmyslu zdiskreditovaný systém prémií reformovat a v dlouhodobém horizontu změnit. Vážení kolegové, jsem přesvědčena, že to je teprve začátek celého procesu, ne jeho konec. Proto své kolegy vyzývám, aby na zítřejším plenárním zasedání tuto zprávu podpořili silným hlasem.
<SPEAKER ID="472" NAME="Saïd El Khadraoui" LANGUAGE="NL">
Pane předsedo, dámy a pánové, i já budu stručný. Myslím, že se všichni shodneme na tom, že potřebujeme základní pravidla politiky odměňování, a jak je patrné z hodnocení doporučení k politice odměňování vydaného Komisí loňského roku, tato pravidla by měla být co nejzávaznější. Jsem si samozřejmě vědom toho, že ne všichni chtějí v této otázce jít tak daleko, že ne všichni mají takové ambice, ale všichni určitě souhlasíme s tím, že předmět naší dnešní rozpravy a jak doufám, i výsledek našeho zítřejšího rozhodnutí je pouze prvním krokem správným směrem. Rozhodně to nemůže být krok poslední.
<P>
Jistě je před námi spousta práce. Pravomoci dozorčích orgánů musí být posíleny, aby tyto orgány mohly monitorovat politiku odměňování jednotlivých společností také zvnějšku. Musí být přesně stanovena role výborů pro odměňování, stejně jako propojenost s těmi, kdo se zabývají řízením rizik. Musí být rovněž posílena pozice akcionářů. Nesmírně rád proto slyším, pane komisaři, že jste nakloněn myšlence všeobecného regulačního rámce pro správu a řízení společností a že o tomto tématu bude v nadcházejících měsících vedena důkladná debata se všemi zúčastněnými stranami. Je to důležité - a je to také významný signál našim občanům -, že opravdu chceme v této záležitosti stanovit pevná základní pravidla, a to jak v zájmu samotných společností, tak i ekonomiky.
<SPEAKER ID="473" NAME="Předsedající">
Rozprava je ukončena.
<P>
Hlasování se bude konat zítra (ve středu 7. července 2010).
