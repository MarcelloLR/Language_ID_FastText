<CHAPTER ID="002">
Přistěhovalectví - Legální přistěhovalectví - Politické priority v boji proti nelegálnímu přistěhovalectví státních příslušníků třetích zemí (rozprava) 
<SPEAKER ID="008" NAME="Předsedající">
Dalším bodem zasedání je společná rozprava o
<P>
stanoviscích Rady a Komise k přistěhovalectví,
<P>
zprávě paní Lilli Gruberové jménem Výboru pro občanské svobody, spravedlnost a vnitřní věci o plánu politiky v oblasti legálního přistěhovalectví a
<P>
zprávě pana Javiera Morena Sáncheze jménem Výboru pro občanské svobody, spravedlnost a vnitřní věci prioritách politiky v boji proti nelegálnímu přistěhovalectví občanů ze třetích zemí.
<SPEAKER ID="009" NAME="Manuel Lobo Antunes" LANGUAGE="PT">
Vážená paní předsedající, vážený pane komisaři, dámy a pánové, Evropská unie stále čelí velkým výzvám, pokud jde o její reakci na vývoj migrace.
<P>
Základní rámec pro definování reakce na tyto výzvy tvoří doposud globální přístup k migraci, který přijala Evropská rada v prosinci 2005. Při přijímání globálního přístupu zvýraznila Evropská rada potřebu vyrovnaného, globálního a soudržného přístupu, který pokrývá politiky boje proti nelegálnímu přistěhovalectví a, ve spolupráci se třetími zeměmi, využívá výhod legální migrace. Uskutečnění globálního přístupu bylo hlavní prioritou předchozích předsednictví.
<P>
Globální přístup k migraci nestagnoval, Evropská rada jej naopak zdokonalila a rozvinula ve světle událostí a pokroku dosaženého v rámci jeho vykonávání. V současnosti je začleněn do komplexní migrační politiky Evropské unie.
<P>
Evropská rada přijala na svém zasedání ze dní 21. a 22. června letošního roku závěry týkající se rozšíření a posílení globálního přístupu. V těchto závěrech je uvedeno především uplatňování globálního přístupu na regiony sousedící s východním a jihovýchodním územím EU a také rozvoj partnerství mezi Evropskou unií a třetími zeměmi z hlediska cirkulační migrace a mobility.
<P>
Na význam uplatnění globálního přístupu poukázaly události z léta a zejména události, k nimž došlo na jižních námořních hranicích EU. Zatímco nadále uplatňujeme globální přístup, opatření, která je třeba přijmout, musí zahrnovat opatření týkající se boje proti nelegálnímu přistěhovalectví i opatření týkající se rozvíjení příležitostí k legální migraci.
<P>
V souvislosti s těmito dvěma neoddělitelnými cíli se Rada pokoušela dosáhnout pokroku. Na svém červnovém zasedání diskutovala o situaci na jižních hranicích Středozemí. Znovu zdůraznila význam úlohy, kterou musí hrát agentura Frontex, a rozhodla se zahájit další práci v souvislosti s návrhy přednesenými Maltou. Tato práce byla vykonána a jejím výsledkem bylo přijetí závěrů na zasedání Rady ze dne 18. září, které se týkaly posílení správy jižních námořních hranic EU. Některé z těchto závěrů vyzývají k uskutečnění naléhavých kroků k posílení současných opatření a existujících ujednání. Členské státy jsou vyzývány, aby poskytly dvoustrannou podporu těm členským státům, které čelí výjimečnému tlaku z hlediska nelegálního přistěhovalectví v důsledku své geografické polohy a úrovně spolupráce se sousedními třetími zeměmi. Tato spolupráce bude zahrnovat např. opatření týkající se vracení nelegálních přistěhovalců, podmínek přijetí, odpovědnosti za žadatele o azyl, uprchlíky a nezletilé osoby.
<P>
V těchto závěrech je také zdůrazněna potřeba posílit v této oblasti spolupráci se třetími zeměmi původu a tranzitu, zejména z hlediska správy jejich vlastních hranic, přebírání jejich odpovědnosti za pátrací a záchranné akce, boje proti obchodu s lidmi a pašování osob a budování účinného rámce pro vracení nelegálních přistěhovalců.
<P>
Důraz byl kladen na potřebu užší spolupráce s mezinárodními organizacemi jako je Úřad Vysokého komisaře OSN pro uprchlíky (UNHCR) a Mezinárodní organizace pro migraci. Dalším nevyhnutelným prvkem je pokus o posílení činností agentury Frontex, zejména prostřednictvím zavádění dlouhodobých společných operací a rozšiřování činností v rámci Evropské sítě pobřežních hlídek.
<P>
Pokud jde o dlouhodobá opatření, Rada vyzvala Komisi, aby v rámci probíhající rozpravy o zelené knize Komise o společném evropském azylovém systému, který se týká vytvoření specializovaných azylových týmů, předložila zprávu o možných dodatečných opatřeních spolu s hloubkovou analýzou některých návrhů Malty, studií příslušných částí námořního práva a závazkem.
<P>
Úloha agentury Frontex při zabezpečování účinné kontroly vnějších hranic EU ze strany členských států nabývá na významu. Jak víte, agentura Frontex začala fungovat až v říjnu 2005, ale v poměrně krátké době svou provozní kapacitu rozvinula a podnikla důležité kroky směrem k posílení bezpečnosti vnějších hranic Evropské unie prostřednictvím orientace na boj proti nelegálnímu přistěhovalectví. Byly uskutečněny různé společné operace, které agentura Frontex koordinovala, a další operace probíhají ve Středozemí a Atlantickém oceánu. Obzvlášť důležitým momentem bylo zahájení provozu Evropské sítě pobřežních hlídek v květnu letošního roku, která bude z dlouhodobého hlediska sjednocovat budoucí evropský monitorovací systém.
<P>
Velmi významné bylo rovněž to, že Rada v červenci letošního roku přijala nařízení, kterým se zřizuje mechanismus pro vytvoření pohraničních jednotek rychlé reakce, známých jako RABIT, a které nabylo účinnosti dne 20. srpna. Nařízením se zřizuje mechanismus pro poskytování rychlé operativní pomoci na omezenou dobu, a to ve prospěch žadatelského členského státu, který čelí výjimečnému a naléhavému tlaku z důvodu příchodu vysokého počtu státních příslušníků třetích zemí na vnější hranice, kteří se snaží neoprávněně vstoupit na území Evropské unie.
<P>
Agentura Frontex se v současnosti nachází v procesu uplatňování tohoto nařízení. Pokud by však byly operace koordinované agenturou Frontex účinné, je velmi důležité, aby bylo k dispozici přiměřené vybavení. V souladu s nařízením o agentuře Frontex zřídila tato agentura centrální rejstřík dostupného technického vybavení, známý jako CRATE. Tento rejstřík již obsahuje rozsáhlý seznam vrtulníků, letadel, lodí a jiného vybavení, které jsou členské státy připraveny poskytnout pro operace koordinované agenturou Frontex.
<P>
Pokud jde o legislativní opatření zaměřená na nelegální přistěhovalectví, příslušné orgány Rady již začaly provádět analýzu návrhu směrnice tohoto Parlamentu a Rady, který stanoví sankce vůči zaměstnavatelům nelegálně zaměstnávajícím státní příslušníky třetích zemí. Tento návrh, zaměřený na boj proti nelegálnímu zaměstnávání, předložila Komise v květnu 2007.
<P>
Rada, použitím postupu spolurozhodování s cílem rychlého dosažení dohody, přiřadila vysokou prioritu rovněž návrhu směrnice Evropského parlamentu a Rady o společných normách a postupech v členských státech při vracení nelegálně pobývajících státních příslušníků třetích zemí. Tento návrh v současnosti analyzují příslušné orgány Rady.
<P>
Vzhledem k readmisní politice by se mělo uvést, že poté, co v červnu vstoupila v platnost readmisní dohoda s Ruskem, bylo již přijato rozhodnutí o podepsání readmisní dohody s Ukrajinou a bylo podepsáno několik readmisních dohod se zeměmi západního Balkánu a Moldavskem. Všechny tyto dohody budou dokončeny, až Evropský parlament předloží své stanovisko.
<P>
Rád bych nyní řekl několik slov o plánu politiky pro legální migraci. Jak víte, i Rada a portugalské předsednictví dávají přednost podpoře legální migrace. Předsednictví zorganizovalo v Lisabonu ve dnech 13. a 14. září konferenci na vysoké úrovni, věnovanou problémům legální migrace. Zúčastnili se jí ministři, vyšší úředníci a známí akademičtí pracovníci společně se zástupci tohoto Parlamentu a Komise. Tato konference řešila problémy legální migrace, jako jsou kanály legální migrace a řízení migračních toků, integrace a lisabonská agenda, a migrace a rozvoj. Výsledky této konference budou velmi důležité při řízení naší práce během příštích několika měsíců.
<P>
Rada začne rovněž brzy pracovat na návrzích rámcové směrnice o právech migrantů s legálním pobytem na území členského státu s cílem pracovat na zavádění jednotného povolení k pobytu a na návrhu směrnice o podmínkách vstupu a pobytu vysoce kvalifikovaných pracovníků, který, jak doufáme, Komise předloží v průběhu několika týdnů. Tyto dva návrhy, spolu s ostatními, které budou předloženy během několika let, představují další kroky v plánu politiky pro legální migraci, který předložila Komise v lednu 2006.
<P>
Rada již začala provádět analýzu navrhované směrnice Rady, kterou se mění a dopĺňuje směrnice 2003/109/ES s cílem rozšířit její působnost na osoby požívající mezinárodní ochrany. Záměrem tohoto návrhu je rozšířit možnost získání právního postavení osoby s dlouhodobým pobytem i na osoby požívající mezinárodní ochrany. Rada právě čeká na stanovisko Parlamentu, aby mohl být tento návrh nástroje rychle přijat.
<P>
Pokud jde o vnější vztahy v oblasti migrace, musím vás informovat o tom, že Rada se aktivně věnovala uskutečňování globálního přístupu k migraci, jak ve svých závěrech definovala Evropská rada v prosinci 2005 a v roce 2006. Vaše pozornost je upřena také na závěry týkající se rozšíření a posílení globálního přístupu k migraci, které Rada přijala v červnu. V prosinci 2006 vyzvala Evropská rada Komisi, aby: předložila návrhy týkající se způsobu uplatňování globálního přístupu na východní a jihovýchodní regiony sousedící s Evropskou unií; navrhla způsoby začleňování příležitostí k legální migraci do vnějších politik EU s cílem rozvíjet vyvážené partnerství se třetími zeměmi, vhodné pro zvláštní potřeby trhu práce v členských státech; navrhla způsoby a prostředky podpory dočasné cirkulační migrace a předložila podrobné návrhy týkající se toho, jak lépe organizovat a poskytovat informace o různých formách legálního pohybu mezi Evropskou unií a třetími zeměmi.
<P>
Komise v reakci na tyto výzvy předložila dvě oznámení a po přijetí těchto oznámení předložilo předsednictví Radě návrh závěrů zaměřených na zahájení práce na opatřeních, které uvedla Komise.
<P>
Konference ministrů partnerství Euromed o migraci se bude konat v listopadu. Záměrem této konference je rozvíjet iniciativy a opatření k řešení otázek souvisejících s migrací. Zvláštní pozornost je kromě toho věnována Africe, a to prostřednictvím uskutečnování a prohlubování dialogu o otázkách souvisejících s migrací, který byl s africkými zeměmi navázán v roce 2005. Priorita byla věnována rovněž monitorování Ministerské konference o migraci a rozvoji, která se konala v červenci 2006 v Rabatu a v listopadu 2006 v Tripolisu. Na těchto ministerských konferencích, z nichž první z nich byla regionální a druhá kontinentální, bylo označeno několik oblastí, v nichž je možno posílit spolupráci mezi zeměmi původu, zeměmi tranziu a cílovými zeměmi migrantů.
<P>
Rada v této oblasti aktivně pracuje s cílem převést společný program, dohodnutý v Rabatu a Tripolisu, na konkrétní opatření.
<SPEAKER ID="010" NAME="Franco Frattini">
místopředseda Komise. - (IT) Vážená paní předsedající, dámy a pánové, jsem velmi vděčen zástupci Rady za jeho popis obecných rysů naší společné akce a rád bych poděkoval zvlášť dvěma zpravodajům, paní Gruberové a panu Morenovi Sánchezovi za dvě zprávy, o nichž dnes diskutujeme a k nimž vznášíme připomínky.
<P>
Úvodním postřehem nebo spíše optimistickou poznámkou je samozřejmě to, jak velkého pokroku dosáhla Evropa za tak krátkou dobu. Všichni si pamatujeme, že až do schůzky na nejvyšší úrovni, která se konala v Hampton Courtu v říjnu 2005, se šířily pochybnosti dokonce i o tom, zda je Evropa schopna mít společnou strategii v oblasti přistěhovalectví. Dnes to není pouze heslem nás všech, ale my již uskutečňujeme některé iniciativy, o nichž bylo rozhodnuto a které začaly přinášet skutečné ovoce.
<P>
To ukazuje, že Evropa hraje svou úlohu při řízení globálního fenoménu migrace, který nelze zastavit. Vnitrostátní akce členských států již nepostačují. Je to důkazem toho, že evropská akce je výhodná pro Evropu jako takovou, pro členské státy a pro všechny naše partnery, jak na jihu (zejména v afrických zemích), tak na východě, protože, jak nám bylo připomenuto, Komise navrhla rozšířit globální přístup směrem na východ, to znamená, na migrační toky směrující z východu. Rada souhlasila v plném rozsahu.
<P>
Pravidelně diskutujeme o globálním přístupu. Všichni se nyní shodneme na tom, že to znamená vytvoření absolutně neoddělitelného propojení vnějšího rozměru s vnitřními politikami přistěhovalectví. Nemůžeme se omezit na řízení přistěhovalectví výhradně na našem území, musíme se zabývat základními příčinami přistěhovalectví, na němž se i dnes v převážné většině podílejí zoufalí lidé unikající před pronásledováním, chudobou nebo válkou, lidé, kteří nemají možnost odejít z vlastní země ani v ní zůstat. Musí opustit svou vlast, aby přežili.
<P>
Proto je zřejmé, že základní příčiny přistěhovalectví není možné řešit pouze prostřednictvím přístupu založeného na bezpečnosti, v jehož rámci bylo a nadále bude všechno to hlídání ve Středozemí nevyhnutelné pro ochranu oblasti kolem Kanárských ostrovů. To nemůže být naší jedinou strategií a musíme se rozhodně věnovat požadavku, který předkládají členské státy EU: řídit legální migraci. To představuje jeden z nejlepších způsobů boje proti nelegálnímu přistěhovalectví.
<P>
Čím větší budeme mít schopnost řídit hospodářskou migraci, což dělat musíme, tím více se nám podaří minimalizovat tu šedou, mlhavou vrstvu nelegálního přistěhovalectví. Proto bych na začátku rád řekl několik slov o legální migraci, o níž jsme diskutovali před několika dny na významném zasedání v Lisabonu. Diskutovali jsme o vyhlídkách do budoucnosti a já jsem nabyl dojmu, doufám, že to potvrdí i tento Parlament, že existuje pozitivní politický podnět vnímat hospodářskou migraci neideologickým způsobem.
<P>
Upřímně řečeno, musíme se tak chovat s vědomím, že potřebujeme pracovníky, kteří nesídlí na území Společenství, a s vědomím, že nesmíme panikařit z důvodu přetřásání velkých čísel, která by mohla vyvolat mylný dojem. Někteří pozorovatelé a dokonce i články v některých velkých novinách uvedly: "Jsme připraveni přijmout 20 milionů legálních migrantů." Taková čísla jsou, popravdě řečeno, nebezpečná. Je třeba poukázat na jednu věc, a to na zřejmý demografický vývoj: Evropa stárne a počet evropských pracovníků se sníží v důsledku demografického poklesu. Jinou věcí je vymýšlet si v současnosti čísla, která by mohla být správnou odpovědí za 50 let.
<P>
Měli bychom tedy řídit všechny aspekty tohoto fenoménu a začít s demografickým poklesem v Evropě. Druhým aspektem je však uskutečnění cílů lisabonské strategie, pokud jde o konkurenceschopnost a atraktivitu evropského hospodářství. Na uskutečnění těchto cílů potřebujeme pracovní sílu ve všech odvětvích, která, jak by se dalo říci, naši evropští spoluobčané již do jisté míry opustili. Třetím faktorem je skutečnost, že přistěhovalectví nemůže být jediným prostředkem řešení demografického poklesu.
<P>
Nesmíme například zapomínat na to, že zatímco zde diskutujeme o přistěhovalectví ze zemí, které nepatří do Společenství, stále trváme na překážkách volného pohybu pracovníků ve Společenství. Některým našim evropským spoluobčanům není v plné míře umožněno pracovat ve všech ostatních zemích EU. V technickém žargonu se tomu říká zásada "přednosti Společenství", ale je to však nutno objasnit prostřednictvím politické akce, nikoliv byrokratickým termínem. Znamená to, že Evropa bude využívat skutečné mobility práce až tehdy, když se odstraní překážky, které jsou kladeny našim evropským spolupracovníkům, a tím mám samozřejmě na mysli spolupracovníky z nových členských zemí. To je tedy další prvek, který je třeba vzít v úvahu.
<P>
Čtvrtým aspektem je to, že odmítáme považovat demografický pokles za něco, čemu se musíme podřídit, a to způsobem: "nevadí, vždyť přicházejí pracovníci z Afriky". Náš demografický pokles i naše budoucnost musí být důvodem k obavám. Proto jsou v této souvislosti například opatření na pomoc rodinám a na zvýšení porodnosti mezi Evropany stejně důležité jako řízení procesu přistěhovalectví z území mimo Evropu.
<P>
Samozřejmě přijímáme iniciativy k dosažení všech těchto cílů, z nichž některé byly již v oblasti přistěhovalectví přijaty. Mohu vám říci, že zahajujeme výběrová řízení v souvislosti s evropským portálem o přistěhovalectví. Doufám, že výběrové řízení bude ukončeno v průběhu několika měsíců, pokud to byrokratické postupy umožní, a že budeme mít první evropský jednotný portál o přistěhovalectví. Portál bude zabezpečovat přístup k pracovním příležitostem, nabídkám práce, vyhledávání práce, odvětvím, v nichž existuje poptávka po práci a podobně. Do velké míry zvýší potenciál Evropy v této oblasti.
<P>
Evropský fond pro integraci je konečně skutečností. Diskutovali jsme o tom při jiných příležitostech a vy jste mu vyjádřili svou podporu. Musím říci, že Rada mírně okleštila finanční rezervu, kterou jsem původně navrhl, ale aspoň je tento fond zřízen a funguje. Máme k dispozici téměř 1 miliardu EUR na řešení tohoto hlavního prvku naší migrační strategie. Přistěhovalectví nemůže existovat bez integrace. V současnosti existuje evropský fond. Financujeme jazykové kurzy a kurzy odborné přípravy v zemích původu. Dalším z předpokladů řízení hospodářské migrace je: pokud nemají osoby, které sem přicházejí, odbornou přípravu, kterou vyžadujeme v tomto odvětví nebo pokud neovládají jazyk zemí, v nichž pracují, jsou odsouzeny k sociální izolaci, a to nechceme. Evropská unie již finančně podporuje iniciativy v této oblasti.
<P>
Jak již pravděpodobně víte, Komise bude na můj návrh přijímat dvě legislativní iniciativy v průběhu několika dní. Zástupce Rady je uvedl. Obě budou mít podobu směrnic, spíše inovačních, a první se bude týkat vysoce kvalifikovaných pracovníků. Nebude se však určitě věnovat hře čísel: kolik inženýrů potřebuje Itálie nebo kolik lékařů potřebuje Belgie. O takovýchto otázkách společně rozhodnou vlády a pracovní trhy příslušných zemí. To, co nás zajímá, je vybudovat z Evropy atraktivnější oblast, než představují naši konkurenti jako Spojené státy, Kanada a Austrálie, které lákají 95 % vysoce kvalifikovaných mimoevropských pracovníků - z afrických a asijských zemí - zatímco Evropa jako celek je schopna přilákat jen 5 %. To je příliš málo!
<P>
Jádro návrhu pracovního povolení na základě evropské "modré karty" je takovéto: vysoce kvalifikovaný pracovník, jehož služby jsou v určité zemi žádány, má po uplynutí určité doby právo přestěhovat se do jiné země Evropské unie, v níž má pochopitelně práci, bez jakýchkoliv komplikovaných formalit nebo postupů. Tato osoba má právo vrátit se do své země, pokud chce, a potom, pokud chce, má právo vrátit se po další době opět do Evropy. Tento druh cirkulační migrace může zabránit stálému úniku mozků ze zemí původu.
<P>
Druhá směrnice o společných právech pro hospodářské migranty bude přirozeně stejně důležitá, protože poprvé tak budeme mít pracovní povolení a povolení k pobytu v jednom dokumentu. Osoba přichází do Evropy pracovat. Nemám samozřejmě na mysli žadatele o azyl nebo sloučení rodiny, myslím tím lidi, kteří přicházejí do Evropy pracovat: hospodářské migranty. V zásadě by neměl být rozdíl mezi pobytem a prací a tento druh dokumentu musí být transparentní.
<P>
Tím zjevně dosáhneme harmonizace práv. V některých členských státech není zcela zaručeno právo na zdravotní péči, zatímco v jiných státech ano. V návrhu, který má Komise předložit Radě a Parlamentu, bude samozřejmě ponechána členským státům možnost překročit současnou úroveň v případě, že např. některé vnitrostátní systémy jsou již příznivější. Samozřejmě, že nechceme, aby bezúhonnější země svou úroveň práv snížila, ale hovoříme o tom, že méně bezúhonné země musí zvýšit úroveň svých práv na sociální, vzdělávací, zdravotní a jiné služby.
<P>
V roce 2008 předložím návrhy týkající se ostatních kategorií migrujících pracovníků: sezonních pracovníků, pracovníků, kteří se účastní placených kurzů odborné přípravy, a tzv. mezipodnikových transferů. Například, má-li podnik kanceláře v různých evropských městech, jádrem návrhu je usnadnit pohyb v rámci téhož podniku, aniž by byl postup znovu zahajován v každé zemi. Potom by přišli na řadu nekvalifikovaní pracovníci: největší kategorie, v rámci níž je potřeba dosud vykonat velké množství průzkumných prací. Dávám přednost tomu, abychom před vypracováním legislativního návrhu předložili možnosti nebo nedořešené návrhy, což udělám na začátku budoucího roku, s cílem shromáždit připomínky a návrhy před vypracováním nejlepšího možného návrhu. Nehovoříme zde o malých skupinách, ale o převážné většině osob, které přicházejí do Evropy bez jakékoliv odborné přípravy. V této souvislosti je třeba řešit mnoho aspektů.
<P>
Jedním z klíčových aspektů, a to cituji zprávu paní Gruberové, je spolupráce se zeměmi původu, s cílem zabránit úniku mozků. Kvůli tomuto aspektu si dělám obzvlášť velké starosti. Jak jsem již uvedl, myšlenka cirkulační migrace je určena přesně k tomuto účelu: vyhnout se neustálému plýtvání energií. Spolupráce s některými zeměmi v subsaharské Africe byla již zahájena, například především s cílem posoudit způsob, jak nejlépe zacházet s nejkvalifikovanějšími pracovníky, kteří pracují určitou dobu v Evropě a potom se vracejí domů, kde mohou být zaměstnáni a umístěni ve prospěch své země původu.
<P>
Toto je otevřený dialog, který chci během příštích měsíců vést důkladně, částečně díky silné podpoře, kterou mi vyjadřuje současné portugalské předsednictví a kterou mi vyjadřovala i předchozí předsednictví. V tomto směru máme obrovskou příležitost. Brzy se budou konat dva summity ministrů na nejvyšší úrovni: Evropsko-středomořská summit, který již byl uveden, a summit vedoucích představitelů EU a Afriky. Doufám a věřím, že nám tato schůzka pomůže dosáhnout pokroku, neboť přirozeně očekávám, že předsedové vlád přijmou na summitu Evropa-Afrika skutečné prohlášení o partnerství mezi Evropou a Afrikou pro oblast přistěhovalectví, mobility a zaměstnanosti.
<P>
Pokud se tak stane, věřím, že se nám podařil velký krok vpřed, částečně proto, že, jak bylo dohodnuto s portugalským předsednictvím, návrh, o němž jsme diskutovali během německého předsednictví s ministrem práce a ministrem vnitra spolkové republiky, bude nyní přesunut na první společné zasedání Rady ministrů práce a vnitra. Na začátku prosince budou poprvé přijata hmatatelná politická opatření zaměřená na spojení různých prvků naší migrační strategie: nestačí se zabývat pouze bezpečností, ale i otázkami hospodářství a zaměstnanosti, které jsou velmi důležité ze všech důvodů, které jsem uvedl.
<P>
Dalším zásadním problémem jsou dohody o spolupráci se zeměmi původu. Komise začala spolu s některými zeměmi přijímat v této oblasti zkušební opatření. Vypracovali jsme zkrátka profily zemí. Jednotlivé země se od sebe liší a my nemůžeme řídit migrační tok z Mali stejným způsobem jako migrační tok ze Senegalu. Každá země má svůj vlastní profil a musí být považována za odlišnou.
<P>
Pokud to budeme dodržovat, nabídneme partnerské příležitosti jako součást celkové dohody. Tyto dohody jsme nazvali prostě "platformami spolupráce". Jsou to dohody s platformou témat, která byla dohodnuta: společný boj proti obchodování s lidmi, protože obchodování s lidmi začíná v zemi původu; a tím i odstranění korupce, která toto obchodování s lidmi chrání, a dále řízení pracovních příležitostí prostřednictvím poskytování informací a nabídek odborného vzdělávání a jazykových kurzů. Otevřeli jsme první úřad práce v Bamaku, hlavním městě Mali, který je financován z evropských prostředků. Zmínili jsme se rovněž o tom, že v tomto úřadu budeme poskytovat informace o evropských právních předpisech, pracovních příležitostech a vzdělávacích kurzech. Vlastně to již vykonáváme. Mali je první zemí, která vyjádřila zájem, a my jsme s ní již začali tuto iniciativu organizovat. Stejným způsobem se chceme angažovat i v ostatních zemích, pokud se na nás obrátí.
<P>
Pokud jde o integraci, dovolte, abych jen velice krátce uvedl, že integrace je nevyhnutelnou součástí migrační politiky a že prostředky fondu se budou samozřejmě využívat na všechny tyto politiky orientované na sociální začlenění těch, kdo dodržují naše pravidla. Nelegální přistěhovalectví ostatně tvoří část naší politické strategie. Vím, a jsem rád, že Výbor pro občanské svobody, spravedlnost a vnitřní věci schválil zprávu pana Webera o evropské návratové politice. O tomto tématu budeme diskutovat v budoucnosti, ale je také důležité.
<P>
Bojovat proti nelegálnímu přistěhovalectví znamená nepodporovat nelegální práci, která přitahuje nelegální pracovní sílu. Jak víte, v Evropě vzrůstá podíl přistěhovalců, kteří přicházejí o zaměstnání. To je hlavním důvodem k obavám. Zprvu mělo práci hodně lidí - sezonní práce, zemědělská práce, práce v cestovním ruchu, práce na veřejných stavbách - avšak v současnosti bohužel prudce vzrůstá míra nezaměstnanosti. Co budeme dělat s těmito lidmi, kteří přišli o svá zaměstnání?
<P>
Z tohoto důvodu bychom neměli podporovat nelegální zaměstnávání: trestejme ty zaměstnavatele, kteří těží z nelegálních přistěhovalců; zaručujme návratovou politiku, která dodržuje základní lidská práva, ale která je také velmi jasná a velmi pevná ve vztahu k našim cílům. Nemůžeme tolerovat nezákonnost a opakující se případy protiprávního chování.
<P>
Evropská agentura Frontex pomohla zastavit tisíce nelegálních přistěhovalců. Jen během letošního léta zachránila více než 1 200 lidí, kteří by jinak zahynuli, i mnoho dalších, a posádkám lodí, letadel a vrtulníků nasazených v misích této agentury musíme vyslovit veliké poděkování. Agentura Frontex byla však také schopna snížit tok nelegálních přistěhovalců v oblastech, v nichž hlídkuje. Byla, je a zůstane klíčovým nástrojem v rámci tohoto globálního přístupu.
<P>
Vážená paní předsedající, svůj projev zakončím prohlášením, že přistěhovalectví bude součástí našeho pracovního vytížení nejen během příštích několika měsíců, ale během příštích několika desetiletí. Proto je správné, že si Evropa uvědomuje, že má skvělou příležitost být aktérem na světové scéně v této i v jiných oblastech.
<SPEAKER ID="011" NAME="Lilli Gruber">
zpravodajka. - (IT) Vážená paní předsedající, dámy a pánové, přistěhovalectví není naléhavým ani přechodným fenoménem. V roce 2006 bylo v evropské sedmadvacítce 18,5 milionu migrantů. Jak víte, příčin je mnoho: války, chudoba, environmentální katastrofy a bezohledné diktátorské režimy v mnohých světových regionech. Evropská unie je jedním z hlavních světových aktérů a tak musí přestat otálet a měla by vytvořit strukturální politiky, aby čelila této výzvě, která se týká nás všech. Sami se nikam nedostaneme!
<P>
V boji proti nelegálnímu přistěhovalectví bylo vykonáno mnoho práce, to však nestačí. Hlavním způsobem boje proti nelegálnímu přistěhovalectví je otevřít legální kanály pro vstup do Evropské unie. To jsou dvě strany jedné mince, a proto jsme se s panem Javierem Morenem Sánchezem rozhodli předložit naše zprávy společně.
<P>
Naše hospodářství by již bez migrujících pracovníků nemohla dále fungovat a bez jejich příspěvků na sociální zabezpečení by byl náš systém sociálního zabezpečení paralyzován, neboť již dnes je ohrožen poklesem porodnosti. Číselné údaje Eurostatu jsou naprosto srozumitelné: v roce 2050 bude věk u třetiny ze 490 milionů Evropanů vyšší než 65 let. Akční plán Komise z roku 2005 byl důležitým krokem vpřed, protože uváděl praktické návrhy otevření kanálů pro legální migraci, a to jednotným způsobem na úrovni EU. Jednotlivé členské státy jsou samozřejmě odpovědny za stanovení kvót pro vstup.
<P>
Pane komisaři Frattini, z pěti směrnic, které navrhnete v příštích měsících, je naší prioritou směrnice, která zaručuje společný rámec práv pro migranty. Přeji vám mnoho úspěchů, protože všichni víme, že jednání v Radě se určitě neobejdou bez komplikací, avšak Parlament bude stát plně za vámi. To je důvod, proč je nutno přejít k postupu spolurozhodování a zrušit právo veta v Radě.
<P>
Ve Výboru pro občanské svobody, spravedlnost a vnitřní věci byla má zpráva přijata jednomyslně, s výjimkou jednoho hlasu proti, a já jsem velice vděčna svým kolegům z ostatních skupin za jejich neochvějnou podporu. V této zprávě žádáme, aby byly na úrovni EU k dispozici konzistentní a spolehlivé statistické údaje. Není možné přijímat právní předpisy o přistěhovalectví, aniž bychom znali jeho skutečný rozsah; bez jednoznačných číselných údajů se z toho snadno může stát nástroj propagandy.
<P>
Je potřeba řešit tento fenomén bez demagogie, populismu a tabuizování. Proto se domnívám, že je rozhodující, aby politici a novináři ukázali v postoji k tomuto citlivému tématu větší smysl pro odpovědnost. Obě skupiny, jako víte, hrají v procesu integrace klíčovou úlohu.
<P>
Integrace je pro obě skupiny obousměrným procesem práv a povinností a aktivní účast přistěhovalců na hospodářském, sociálním a politickém dění hostitelské země je důležitá. Souhlasím s vámi, pane komisaři Frattini, ve věci zásady rovného zacházení, pokud jde o sociální a hospodářská práva, protože základní práva se týkají rovného odměňování a stejné bezpečnosti při práci, ale i uznávání diplomů, převoditelnosti nároku na důchod, slučování rodiny a zaručení právního postavení pro ženy, které je nezávislé na jejich manželovi.
<P>
Pokud jde o směrnici o vysoce kvalifikovaných pracovnících, tzv. modrá karta může být také vynikajícím prostředkem, jak přilákat odborníky, které Evropa velmi potřebuje. Pane komisaři, v každém případě bychom rádi o této modré kartě věděli trochu více vzhledem k tomu, že, jak jste uvedl, v současnosti je pouze 5 % migrujících pracovníků vysoce kvalifikovaných v porovnání s 95 % migrujícími pracovníky bez kvalifikace.
<P>
Ve směrnici o sezónních pracovnících by měly být kompenzovány nedostatky v právech této poslední skupiny pracovníků, a já si myslím, že sezónním pracovníkům, kteří dodržují pravidla, by měla být poskytnuta možnost přednostního přístupu k ostatním formám dočasného nebo trvalého přistěhovalectví. Pane komisaři Frattini, nedořešené návrhy nebo možnosti, jak je nazýváte, týkající se nízce kvalifikovaných a nekvalifikovaných migrantů, jsou sice všechny velmi dobré, ale jak dlouho ještě musíme čekat na přijetí směrnice v této oblasti? Má otázka je určena především Radě.
<P>
Můj čas uplynul, dámy a pánové. Chtěli bychom vyzvat vlády a Radu, aby byly realističtější a odvážnější. Potřebujeme zodpovědnou politiku, abychom rozptýlili obavy a nejistoty našich stále více znepokojených společností. Neexistují uzavřené hranice a my nejsme napadáni přistěhovalci! Přistěhovalectví je nutnost, a pokud se s ním zachází uvážlivě, může být prospěšné pro občanskou společnost, která respektuje rozdíly.
<P>
(potlesk)
<SPEAKER ID="012" NAME="Javier Moreno Sánchez">
zpravodaj. - (ES) Vážená paní předsedající, vážený pane místopředsedo Komise, vážený pane úřadující předsedo Rady, vážená paní Gruberová, dámy a pánové, představovat si v období globalizace budoucnost Evropy a našich společností bez přistěhovalectví znamená zavírat oči před skutečností. Přistěhovalectví je potřebné a má kladný vliv na demografickou stabilitu EU, hospodářský růst a kulturní rozmanitost.
<P>
Potřebujeme legální migrující pracovníky s právy a povinnostmi, a nikoliv otroky. Vytvoření a úspěch politiky legálního přistěhovalectví do značné míry závisí na neustálém zápasu s druhou stranou mince: nelegálním přistěhovalectvím.
<P>
Řízení a kontrolování těchto nelegálních migračních toků přesahují rámec schopnosti členských států jednat individuálně a není pochyb o tom, že to je nejchoulostivější stránka společné obecné přistěhovalecké politiky, kterou musí Evropská unie vytvořit.
<P>
V důsledku nedávných sociálních a hospodářských výkyvů, mezinárodních konfliktů a změn klimatu se zintenzivní nelegální toky do EU. Tyto toky jsou rychlejší než naše politická opatření a nezastaví se samy od sebe. Je načase jednat.
<P>
Vítáme a podporujeme přístup Komise. Je nevyhnutelný pro rozvoj soudržnější a účinnější politiky členských států, která je založena na plném dodržování lidské důstojnosti a dodržování základních práv, a to v duchu solidarity, společné odpovědnosti, transparentnosti a vzájemné důvěry.
<P>
Zaprvé, musíme zajistit bezpečné pozemní, vzdušné a námořní hranice prostřednictvím integrovaného dohledu a monitorování. V této souvislosti se musíme ubírat cestou využívání agentury Frontex a pohraničních jednotek rychlé reakce (RABIT): cestou vedoucí ke společné odpovědnosti a solidaritě.
<P>
Vážené dámy a vážení pánové, agentura Frontex funguje. Tam, kde byly vykonány operace, byly zachráněny životy a výrazně se omezilo nelegální přistěhovalectví. Nelegální přistěhovalci museli hledat jiné trasy, jak tomu bylo nedávno ve Španělsku a v Itálii.
<P>
Agentura Frontex je však novorozencem, dítětem EU, které může jenom růst a plnit svou funkci s podporou svých rodičů, členských států, jež bychom rádi požádali o to, aby přispěly ke zdokonalení svých podniků zajištěním potřebných lidských a logistických zdrojů.
<P>
Kromě toho je nevyhnutelné, abychom jakožto odrazující prostředek zavedli evropskou politiku týkající se vracení nelegálních přistěhovalců, která plně dodržuje lidská práva, a pracovali na vytvoření readmisních dohod se třetími zeměmi. Byli bychom rádi, kdyby byla během portugalského předsednictví přijata směrnice týkající se vracení nelegálních přistěhovalců.
<P>
Dámy a pánové, musíme nalézt politickou odvahu a touhu čelit největšímu lákadlu nelegálního přistěhovalectví: nelegálnímu zaměstnávání. Musíme zvítězit v boji proti mafiím a bezohledným podnikatelům, kteří nelegálních přistěhovalců zneužívají. Je to obchod, který se týká ohromného množství skrytých zájmů a finančních prostředků, a to vyžaduje pevnou a ráznou odezvu.
<P>
Jak jste uvedl, pane místopředsedo, vůči nelegálnímu zaměstnávání musíme uplatňovat nulovou toleranci s cílem omezit ekonomické aktivity podsvětí, které vyvolávají "magnetismus". Psychologický rozměr je očividný. Pokud příležitost k nelegální práci nebude v EU existovat, bude méně pohnutek se k nelegální práci uchýlit.
<P>
Chceme rovněž požádat členské státy, aby s využitím přiměřených finančních prostředků přijaly rozhodující kroky k boji proti obchodování s lidmi prostřednictvím soudní a policejní spolupráce a aby věnovaly zvláštní pozornost nejzranitelnější kategorii - ženám a dětem - a zajistily jejich přístup ke zdravotní péči a ke vzdělání.
<P>
Vnější akce si žádá dialog a úzkou spolupráci se zeměmi původu a tranzitu. Musíme jít dále cestou, která byla navržena na ministerských konferencích v Rabatu a Tripolisu a na světovém fóru v Bruselu, a klást důraz na propojení mezi přistěhovalectvím a rozvojem.
<P>
Musíme přistěhovalectví proměnit ve faktor rozvoje v zemích původu a hostitelských zemích a postarat se o to, abychom využili společného rozvoje k řešení hlubších příčin nelegálního přistěhovalectví.
<P>
Rovněž musíme maximalizovat pozitivní dopad finančních prostředků, které přistěhovalci posílají nazpět do svých zemí, a přezkoumat potenciál mikroúvěrů.
<P>
Navíc musíme mít soudržnou vnější politiku k zajištění slučitelnosti obchodních cílů a rozvojové pomoci, aby mohly méně rozvinuté země vyvážet své výrobky a nemusely vyvážet své vlastní státní příslušníky.
<P>
Dámy a pánové, nerad bych zakončil svou řeč, aniž bych vyjádřil své poděkování všem zpravodajům, s nimiž jsem měl úzkou a přínosnou spolupráci, jejímž výsledkem byl široký konsenzus dosažený ve Výboru pro občanské svobody, spravedlnost a vnitřní věci.
<P>
Neudělejme však žádnou chybu, dámy a pánové, musíme bojovat proti nelegálnímu přistěhovalectví a zabývat se jeho příčinami a kanály, ale nemusíme bojovat proti nelegálním přistěhovalcům samotným, neboť oni nejsou zločinci: emigrace není trestný čin. Musíme přestat s populistickými xenofobními vyjádřeními, které vyvolávají představu přistěhovalectví spojeného s nedostatečným pocitem bezpečí, trestnou činností, terorismem nebo nezaměstnaností. Nikdo neemigruje z rozmaru: je to vždy z důvodu nutnosti. Chovejme se tak, abychom tuto možnost eliminovali a změnili ji v osobní výběr.
<P>
(potlesk)
<SPEAKER ID="013" NAME="Manolis Mavrommatis  " AFFILIATION="PPE-DE">
navrhovatel stanoviska Výboru pro rozvoj. - (EL) Vážená paní předsedající, chtěl bych nejprve blahopřát paní Lilli Gruberové a panu Javieru Morenovi Sánchezovi k vynikající práci, kterou vykonali, a ke spolupráci, na níž jsme měli čest se podílet při vypracovávání těchto dvou zpráv.
<P>
Komise EU si vyjasnila stanovisko ohledně skutečné přistěhovalecké politiky, kterou má přijmout 27 členských států. Přistěhovalectví je nerozlučně spjato s rozvojem a vzhledem k demografickému problému, jemuž v dnešní době EU čelí, je legální přistěhovalectví v současnosti součástí řešení mnohých problémů Evropy, nikoliv pouze dalším problémem.
<P>
Prostřednictvím vyjádření stanoviska můžeme my ve Výboru pro rozvoj, v úloze Evropského parlamentu, zajistit rovnost práv obou pohlaví, chránit nejzranitelnější skupiny jako jsou např. přistěhovalci ženského pohlaví a děti přistěhovalců, a také poskytovat informace a jazykové kurzy pro nové přistěhovalce.
<P>
Kromě toho byl zohledněn problém úniku mozků ze světových regionů, jako je Afrika, kde je akutní poptávka po lidských zdrojích v odvětví zdravotní péče. Tyto oblasti trpí vždy, když lékaři opouštějí svou zemi s vyhlídkou na lepší budoucnost v EU.
<P>
Proto vítáme návrh Komise na posílení cirkulační migrace. Přistěhovalci budou mít takto možnost vrátit se po jednom roce do své vlasti a přinést zpět do své země vědomosti a zkušenosti nabyté v členských zemích EU.
<P>
Pro Komisi je také nevyhnutelné, aby poskytovala více informací o právním rámci, který se bude vztahovat na termín "cirkulační migrace". V tomto bodu bych rád poděkoval panu komisaři Francovi Frattinimu za jeho citlivost, kterou projevil během posledních dvou let v otázce přistěhovalectví, a za jeho vytrvalou snahu dosáhnout toho, aby se 27 členských zemí shodlo na společné přistěhovalecké politice.
<P>
(potlesk)
<SPEAKER ID="014" NAME="Maria Badia i Cutchet" LANGUAGE="ES">
Vážená paní předsedající, vážený pane komisaři, dámy a pánové, jako zpravodajka Výboru pro kulturní a vzdělávání jsem zdůraznila význam zvážení sociálních, vzdělávacích a kulturních aspektů ve vztahu k přistěhovalectví. Tyto faktory významně přispívají k hospodářskému růstu a sociální soudržnosti. Rovněž je důležité usnadnit začlenění těchto lidí do rámce hostitelských zemí a zmírnit tak vzájemnou nedůvěru.
<P>
Pokud jde o vzdělávání, navrhla jsem zavedení politik zaměřených na přístup přistěhovalců ke vzdělání a na jejich začlenění do takového vzdělávacího systému, v rámci něhož se uznávají akademické a odborné kvalifikace dosažené ve třetích zemích.
<P>
V souvislosti se zamezením úniku mozků jsme se zaměřili na návrh Komise podpořit zaměstnávání etnické pracovní síly v zemích, v nichž by emigrace kvalifikovaných odborníků mohla destabilizovat sociální a hospodářskou situaci.
<P>
A závěrem bych ráda zdůraznila význam a odpovědnost sdělovacích prostředků vysílajících informace v zemích původu i v hostitelských zemích, aby se předcházelo předsudkům souvisejícím s fenoménem migrace.
<SPEAKER ID="015" NAME="Maria Panayotopoulou-Kassiotou  " AFFILIATION="PPE-DE">
navrhovatelka stanoviska Výboru pro práva žen a rovnost pohlaví. - (EL) Vážená paní předsedající, Výbor pro práva žen a rovnost pohlaví s lítostí konstatuje, že v oznámení o návrhu strategie pro legální migraci i v textu, o němž máme dnes hlasovat, byla uvedena jen malá zmínka o problému rovnosti žen.
<P>
Proto vyzýváme Komisi, členské státy a různá seskupení v rámci Rady, která jsou za tuto oblast odpovědná, aby zvýšily své úsilí. Koordinace politik legální migrace musí zabezpečit zvláštní právní ochranu, která má být poskytnuta migrantům ženského pohlaví, kteří jsou oběťmi dvojí diskriminace. Je třeba se postavit na odpor nelegálnímu přistěhovalectví; které podporuje sítě různých forem zneužívání zranitelných mužů, žen a dětí.
<P>
Zdůrazňujeme význam globálního přístupu k politikám legální migrace. Je nutné zahrnout do nich integrační opatření týkající se obousměrné akce, aby bylo posíleno přijetí ze strany hostitelských společností a aby se zvýšila připravenost přistěhovalců mužského a ženského pohlaví k začlenění.
<P>
Ženy a jejich rodiny k tomu velmi přispívají a mělo by být tedy usnadněno sloučení rodiny zavedením nezávislého postavení. Musíme bojovat proti diskriminaci, mrzačení, manželstvím z donucení, polygamii, zločinům ve jménu cti a jakýmkoliv formám násilí ve společnosti původu, a posílit tak legální rozvoj kvalifikace žen.
<SPEAKER ID="016" NAME="Joseph Daul" LANGUAGE="FR">
Vážená paní předsedající, vážený pane komisaři Frattini, vážený pane úřadující předsedo Rady, dámy a pánové, otázka přistěhovalectví je politickou záležitostí zvláštního významu, protože se často týká lidského neštěstí. Skupina Evropské lidové strany a evropských demokratů si uvědomuje závažnost této rozpravy a naše myšlenky se upírají na stovky životů, neboť tyto oběti snily o životě v Evropě. Při navrhování naší přistěhovalecké politiky musí být úcta k lidskému životu na prvním místě.
<P>
Rád bych poděkoval zpravodajům za jejich práci a panu komisaři Frattinimu za jeho ochotu a politické odhodlání, které projevil. Musíme udělat vše, co je v našich silách, abychom kontrolovali nával migrantů. V sázce je soudržnost naší společnosti, naše schopnost přijímat přistěhovalce a naše odhodlání bojovat proti rasismu, nedostatku tolerance a xenofobii. Chceme-li řídit přistěhovalectví, je nevyhnutelné přijmout přístup založený na respektování lidské důstojnosti, na realismu a pevném právním rámci.
<P>
Dámy a pánové, diskutujeme-li o otázce přistěhovalectví, je důležité rozlišovat mezi žadateli o azyl, dočasnými uprchlíky a hospodářskými migranty, přičemž kategorie hospodářských migrantů je daleko nejpočetnější. V rámci kategorie hospodářských migrantů musíme také rozlišovat mezi nelegálním přistěhovalectvím, za něž je odpovědna Evropská unie, a legálním přistěhovalectvím, které spadá do pravomoci členských států.
<P>
Pokud jde o nelegální přistěhovalectví, přikláníme se k přijetí přísných opatření. Evropa musí převzít svou odpovědnost a musí se vypořádat s hrozbou mafiánskýh gangů, které obchodují s lidským neštěstím. Uznáváme, že bylo dosaženo určitého pokroku, např. zřízení agentury Frontex, Evropského fondu pro vnější hranice a pohraničních jednotek rychlé reakce v pohraničních oblastech. To je však velmi málo, stále nám chybí lidské, věcné a finanční zdroje. Jsme připraveni poskytnout pro tyto nástroje nezbytné dodatečné prostředky. Pokud však máme dosáhnout vyšší účinnosti, členské státy, které vystupují jako strážcové našich vnějších hranic, budou muset při svých činnostech používat společné předpisy. Je nevyhnutelné, abychom vypracovali skutečný protokol Společenství pro ochranu našich vnějších hranic, doplněný o systém monitorování.
<P>
Ne všechny naše členské státy čelí stejným problémům, pokud jde o migrační toky. Musíme důsledně odlišovat státy, které vystupují jako strážci našich hranic, od ostatních států. Úloha čelit státům, které sousedí s jižním a východním územím Unie, je velmi náročná. V souvislosti s touto otázkou musí svou úlohu v maximální možné míře hrát solidarita a musí být využity technické, logistické a finanční prostředky na podporu členských států, které jsou v první linii a které čelí hromadnému nelegálnímu přistěhovalectví. Zatímco boj proti nelegálnímu přistěhovalectví vyžaduje, aby byla na našich vnějších hranicích přijata určitá opatření, je také třeba zvýšit úsilí v samotné Unii. V současnosti se na našem území nachází 10-15 milionů lidí, kteří mají nelegální pobyt.
<P>
Vzhledem k tomu, že hlavní zásadou našich demokracií je rovnost před zákonem, je nevyhnutelné, abychom přijali politiku, která stanoví, aby byly osoby, které nelegálně vstupují na území EU, soustavně vraceny do své země původu. Evropská unie musí organizovat vracení nelegálních přistěhovalců způsobem, při němž se co nejdůsledněji dodržují lidská práva a lidská důstojnost. Chceme, aby Evropa zůstala útočištěm těch, kdo prchají před pronásledováním, a z tohoto důvodu nesouhlasíme s hromadnou regulací nelegálních přistěhovalců. To zdaleka není řešením. Nelegálním migrantům a osobám, které se snaží vstoupit na území EU, se jen nabídne iluze, že jim bude dříve či později uděleno právní postavení. Takovéto amnestie by pouze podporovaly činnost zločineckých gangů zapojených do nelegálního přistěhovalectví a obchodování s lidmi. Velmi vítáme návrh Komise týkající se ukládání pokut zaměstnavatelům, kteří zaměstnávají nelegální migranty.
<P>
Co se týče současné situace legálního přistěhovalectví, naše skupina se domnívá, že podmínkou pro naše jednání se třetími zeměmi by měl být závazek země původu kontrolovat nelegální přistěhovalectví. Za regulaci legálního přistěhovalectví jsou samozřejmě odpovědny členské státy, nikoliv Evropská unie. Pokud však máme v této oblasti zvýšit účinnost a zlepšit soudržnost, musíme účinněji koordinovat naše snahy na úrovni evropské sedmadvacítky. Měli bychom také přezkoumat možnosti zavedení společného procesu přijetí, který by umožnil vstup na evropský trh práce vysoce kvalifikovaným pracovníkům a pracovníkům s určitou zvláštní kvalifikací. Návrh týkající se evropské modré karty by se měl ještě více propracovat a prodiskutovat, spolu s myšlenkou projektu cirkulační migrace nekvalifikovaných pracovníků.
<P>
Dámy a pánové, přistěhovalectví na jedné straně závisí na udržování správné rovnováhy mezi soudržnou společností, která je silná a otevřená vůči ostatním, a na straně druhé na dodržování zásad právního státu. Nechceme vůbec zavírat naše dveře, chceme zajistit, aby byli případní přistěhovalci vítáni a řádně začleněni do naší společnosti, tak jako v ostatních světových regionech.
<SPEAKER ID="017" NAME="Claudio Fava">
jménem skupiny PSE. - (IT) Vážená paní předsedající, dámy a pánové, dovolte mi, prosím, abych poděkoval oběma zpravodajům za jejich práci, která byla hodnotná a zcela věcná.
<P>
Rád bych začal připomenutím scény, kterou jsme měli v myslích během několika měsíců: fotografie 40 ztroskotanců, kteří přežili a kteří se dva dny a dvě noci přidržovali sítě na tuňáky uprostřed Středozemního moře. V tomto případě se zdálo, že je důležitější zachránit ryby než životy těchto zoufalých lidí: nebyli vytaženi na palubu rybářské lodi, která k nim připlula. Říkám to proto, protože, jak připomněl pan komisař, potřebujeme globální, ale diferencovaný přístup k otázce přistěhovalectví. Musí to být přístup, v němž se spojuje rovnováha, solidarita a - jak uvedla paní Gruberová - absence tabuizování.
<P>
Přistěhovalectví nelze považovat pouze za otázku bezpečnosti. Je to potřebná výzva pro Evropu, je to aspekt integrace a sociálního rozvoje, kterému musíme čelit. Souhlasíme s panem komisařem Frattinim, který uvedl, že Evropa hraje svou úlohu. Evropa hraje svou úlohu za předpokladu, že dokáže řešit všechna úskalí tohoto problému.
<P>
Během několika vteřin, které mi zbývají, bych rád upozornil na tři základní zásady obsažené v těchto dvou zprávách. Nejúčinnějším způsobem, jak zastavit nelegální přistěhovalectví, je otevřít kanály legální migrace, pokud mají migranti a přijímající země vzájemná práva a povinnosti.
<P>
V souvislosti s nelegálním přistěhovalectvím chci říci, že mezi členskými státy musí být zavedena zásada solidarity, za předpokladu, že se bude vztahovat na všechny členské státy, nikoliv pouze na ty, které mají hranice se Středozemím. Zároveň, jak již uvedli mnozí z mých kolegů, proti nelegálnímu přistěhovalectví musíme bojovat tak, že v zemích původu vytvoříme takové podmínky, aby se zmírnily příčiny hlubokého zoufalství, před nímž tito lidé prchají: ty základní příčiny, o nichž hovořil pan Frattini.
<P>
Vážená paní předsedající, dovolte mi, abych závěrem uvedl, že dodržování lidských práv zůstává pro naše politiky nevyhnutelným referenčním bodem. Proces evropské integrace bude silný a smysluplný jedině tehdy, pokud dokážeme zabránit tomu, aby Evropa zavřela před přistěhovalci své dveře.
<SPEAKER ID="019" NAME="Graham Watson">
jménem skupiny ALDE. - Vážený pane předsedající, co by mohlo objasnit potřebu společné evropské přistěhovalecké politiky více než případ tuniských rybářů? Vše, co souvisí s touto tragickou událostí - počínaje migranty v gumovém člunu na volném moři a konče pašeráky lidí, kteří je tam zavedli, a orgány, které uvěznily jejich zachránce - je jasným důkazem selhání evropského přístupu k migraci.
<P>
V souvislosti s každou lidskou tragédií během tohoto desetiletí zoufalství a pasivity kladli liberálové a demokraté jedinou prostou otázku: kolik lidí musí ještě zahynout, než si vlády uvědomí, že zvedání padacího mostu pevnosti zvané Evropa nikomu neprospěje? Řízení migrace je v našem zájmu, zrovna tak jako v zájmu těch, kdo se snaží dosáhnout našich břehů nebo kdo jsou připraveni při tomto pokusu zemřít. Zatímco populismus prosazoval politiku ukutou v peci strachu, my se musíme postavit tváří v tvář skutečnosti.
<P>
Skutečnost číslo jedna: během příštích 20 let ztratí Evropa 20 milionů pracovníků zaměstnaných v odvětví služeb, z jejichž daní se hradí služby našim občanům.
<P>
Skutečnost číslo dvě: vnitrostátní vlády odrazují lidi, jež Evropa potřebuje v době, kdy máme konkurovat, vlastně přežít, na bezohledném celosvětovém trhu. Osmdesát pět procent nejlepších mozkových kapacit odchází do Ameriky a Austrálie, protože jsou znechuceni naší byrokracií, naší tvrdohlavostí a našimi překážkami volnému pohybu.
<P>
Skutečnost číslo tři: pouze tři z dvaceti migrantů, kteří vstoupili na území Evropy, jsou kvalifikovaní; většina z nich nemá kvalifikaci, je zoufalá a byla připravena o majetek. Návrh pana komisaře Frattiniho se věnuje jen jedné polovině tohoto problému, přičemž se opírá o myšlenky paní Hennisové-Plasschaertové o vyplnění mezer v kvalifikaci prostřednictvím evropské zelené karty. Jeho samotný plán týkající se "modré karty" má však mezery: například v něm nejsou uvedeni pracovníci, které potřebujeme v odvětví stravovacích služeb, zdravotní péče nebo cestovního ruchu. Tento plán by se mohl věnovat hospodářským a demografickým výzvám, pokud souvisí s volným pohybem pracovníků z nových členských států EU, ale jen v malé míře se věnuje boji proti výzvě týkající se nelegálních migrantů na našich jižních hranicích.
<P>
Jedna věc je jistá: opatrnické odhady Komise, že můžeme vzít to nejlepší a zbytek nechat být, nebude fungovat. Lidé budou pod tlakem chudoby, hladu, špíny a válek nadále překračovat hranice Středozemí, ať již budou naše kritéria splňovat nebo ne. Proč? Protože naše politiky v oblasti zemědělství a rybolovu vyřazují v cenové konkurenci jejich výrobky a plení jejich přírodní zdroje.
<P>
Musíme samozřejmě hlídat hranice Evropy. Ve zprávě pana Morena Sáncheze je právem uveden požadavek, aby byl agentuře Frontex poskytnut rozpočet, personál a vybavení potřebné k vykonávání této práce, i když se prostě nedá uvěřit tomu, že agentura Frontex byla zbavena odpovědnosti za oblast Gibraltaru, což je totéž jako nechat díru v plotě. S převládajícími trendy však z dlouhodobějšího pohledu může bojovat jedině taková komplexní politika EU, která trestá pašeráky lidí, zabezpečuje legální trasy a vytváří naději tam, kde je zoufalství.
<P>
Pravdou je, že při řešení problémů souvisejících s rozvojovými zeměmi máme jen jednu možnost: buď si vezmeme jejich zboží nebo jejich obyvatele. Chceme-li umožnit menšímu počtu lidí, aby přišli, musíme pomoci většímu počtu lidí v jejich domovské zemi, jak je uvedeno ve zprávě paní Gruberové. Portugalské předsednictví musí proto zdvojnásobit své úsilí s cílem snížit celní poplatky pro evropské zemědělské subjekty a dovést jednání v Dohá k úspěšnému závěru, a Komise proto musí vypracovat velkorysý program pro Afriku, v jehož rámci se propojí finanční prostředky a otevřou se trhy, které budou dodržovat lidská práva a právní stát, aby tak dala lidem naději na lepší život v domovské zemi.
<P>
Pane Lobo Antunesi, pane Frattini, uspořádejte další zasedání Rady v muzeu přistěhovalectví na newyorském ostrově Ellis Island. Poučte se z našich dějin o výpravách směrem na západ, o nichž chcete diskutovat na prosincové schůzce na nejvyšší úrovni EU - Afrika. Migrace nezmizí: je poháněna silným koktejlem zoufalství a naděje, řídí se zákonem nabídky a poptávky, ale má schopnost, je-li správně řízena, obohatit Evropu a dodat jí energii.
<P>
(potlesk)
<SPEAKER ID="020" NAME="Cristiana Muscardini">
jménem skupiny UEN. - (IT) Vážený pane předsedající, dámy a pánové, již existují různé směrnice o legální migraci a další se ještě budou navrhovat, ale skutečným nevyřešeným problémem je zatím stále předcházení nelegálnímu a nekontrolovanému přistěhovalectví, stejně jako jednoznačné definování a záruka dodržování zákonů a pravidel platných v zemích EU: to je nevyhnutelným předpokladem občanského soužití.
<P>
Jsem vděčna panu komisaři Frattinimu za předložené návrhy. Problém je však nadále závažný, a to proto, že existují rozhodnutí policejních soudců - mám na mysli případy z Německa a Itálie - v nichž se uvádí, že rodiče děvčete, které je uvězněno doma, nemohou být trestně stíháni, nebo že žádost o rozvod podaná ze strany ženy, kterou opakovaně týral její manžel, nemůže být uznána, nebot podle těchto policejních soudců je takové chování v souladu se zvyklostmi a s běžnou praxí v zemích původu přistěhovalců. Všechny tyto skutečnosti jsou závažné z hlediska návrhu reformní smlouvy: obsahuje ustanovení o společné přistěhovalecké politice, ale to je běh na dlouhou trať, zatímco k zastavení nelegálního přistěhovalectví potřebujeme společnou politiku ihned.
<P>
V únoru 2004 jsem byla navrhovatelkou stanoviska Výboru pro zahraniční věci k agentuře Frontex, která byla zřízena v roce 2004 a funguje od roku 2005, ale stále nemá dostatečné zdroje. Ve velkém množství případů nedisponuje finančními prostředky nejen pro účel monitorování oficiálních hranic, ale ani pro účel monitorování našich hranic, neboť právě hranice našich zemí je třeba monitorovat více. Pokud chceme vybudovat slušnou společnost bez otevřených i skrytých konfliktů, u nichž jsou rizika zřejmá - včetně rizika nejasností okolo naší vlastní identity i identity ostatních lidí - potřebujeme silnou politiku boje proti nezákonnému jednání. Vyzýváme Komisi a Radu, aby nejen zintenzivnily kontroly na hranicích EU, ale aby rovněž zavedly harmonizované právní předpisy, aby překupníky s lidmi trestaly rychle a rozhodně a aby prosazovaly lepší dohody se zeměmi původu přistěhovalců.
<P>
Zajišťování lidských práv a důstojnosti jednotlivců je zcela v rozporu se slabými politikami, které podporují hrozbu terorismu a sociální neduhy. To je dalším důvodem, proč bychom měli upozornit na to, že absence společného předpisu o právu na azyl zhoršuje situaci, ale mezi politickými skupinami není velká aktivita znatelná.
<SPEAKER ID="021" NAME="Jean Lambert">
jménem skupiny Verts/ALE. - Vážený pane předsedající, rád bych poděkoval Komisi, Radě a našim dvěma zpravodajům za to, že uznali složitost problému z dlouhodobého hlediska a potřebu soudržného přístupu. Víme, že migrace je známou skutečností, víme, že je hnací silou rozvoje, a víme, že mnoho státních příslušníků EU míří do míst, kde si chtějí vydělávat, vzdělávat se nebo toužit po něčem lepším, tak jako to dělají ti, kdo přicházejí ze subsaharské Afriky.
<P>
Vítáme opatření týkající se rovných práv pro všechny skupiny migrantů, protože jsme se obávali, že vnímání této otázky v rámci odvětvového přístupu může mít za následek ještě větší složitost z hlediska různých práv pro různé pracovníky.
<P>
Obáváme se také, že ty, kdo se v současnosti nemohou vrátit do své země původu z důvodu konfliktu a jsou proto ponecháni napospas chudobě, budeme moci často nalézt na našich ulicích.
<P>
Vítáme rovněž výzvu k projevení čestnějšího přístupu ze strany členských států, pokud jde o potřebu migrujících pracovníků v našich současných hospodářstvích. Globalizace urychlila proces migrace a já naprosto souhlasím s těmi poslanci, kteří hovořili o potřebě změnit naše pravidla obchodu. Jak zde již bylo řečeno, pokud vytahuješ na palubu naše ryby, vytáhni i naše rybáře. V tomto případě naléhavě žádám tyto poslance, aby neprolévali krokodýlí slzy nad neutěšenou situací některých migrantů - a nehlasovali v tomto Parlamentu pro dohody v oblasti rybolovu ani pro pravidla obchodu, která na některých jiných místech devastují hospodářství.
<P>
Je rovněž správné, že v této rozpravě zkoumáme zaměstnanost z hlediska rovných práv, rovného odměňování, kvalitní kontroly užitečné pro všechny pracovníky, kteří musí znát svá práva. Pokud nás znepokojuje únik mozků, musíme také přezkoumat opatření týkající se zadržování pro naše vlastní kvalifikované pracovníky. Musíme využít a rozvinout kvalifikaci migrujících pracovníků, kteří k nám přicházejí, a program EQUAL nám poskytl několik skvělých příkladů těch, které nesmíme ztratit.
<P>
Pokud budeme chtít přilákat vysoce kvalifikované pracovníky, nebude to jen otázka volného pohybu, ale také otázka řešení rasismu a xenofobie, které odrazují mnohé z vysoce kvalifikovaných lidí od příchodu do Evropské unie.
<P>
(potlesk)
<SPEAKER ID="022" NAME="Giusto Catania">
jménem skupiny GUE/NGL. - (IT) Vážený pane předsedající, dámy a pánové, pan komisař Frattini dnes hovořil nejprve o legální migraci a potom o nelegálním přistěhovalectví. Pokud by byly politiky Evropské unie v souladu s logikou jeho slov, mohl bych s ním souhlasit. Bohužel tomu tak není.
<P>
Politiky EU používaly v posledních letech především takovou terminologii, jako je zamítnutí vstupu, trestná činnost přistěhovalců, útlak, hrozba invaze; teprve nyní začínáme konečně hovořit o politikách vstupu. Proto můžeme všichni souhlasit s tím, že politika v oblasti legální migrace je rozhodující, chceme-li bojovat proti nelegálnímu přistěhovalectví, zamezit obchodování lidmi, předcházet tomu, aby námořní hranice překračovali lidé plní nadějí, a zastavit to, aby se Středozemní moře stávalo postupně pohřebištěm ve volné přírodě. Musíme však postupovat logicky. Z toho vyplývá, že ještě před předkládáním návrhů politik o zamítnutí vstupu bychom měli diskutovat o tom, jak rozšířit legální kanály pro vstup a jak řešit demografickou výzvu.
<P>
Skutečně jsem neporozuměl tomu, co měl dnes pan Frattini na mysli a zda nehovořil o tajných informacích, které pronikly na veřejnost. Ve skutečnosti samotná Komise uvedla ve své zelené knize prognózu, podle níž se počet přistěhovalců do roku 2030 odhaduje na 20 milionů, čímž se vysvětlilo, že demografická krize v Evropě je tak závažná, že do roku 2030 budeme potřebovat 20 milionů přistěhovalců. 20 milionů přistěhovalců však neznamená 20 milionů kvalifikovaných přistěhovalců. Postupujeme nelogicky: nejprve uplatňujeme politiky týkající se zamítnutí vstupu, potom rozhodujeme o tom, jak přilákat kvalifikované přistěhovalce a nakonec řešíme hlavní problém, co dělat se všemi ostatními.
<P>
Myslím si, že bychom se měli blíže podívat na politiky uplatňované v posledních letech a analyzovat je. Musíme také posoudit, jaký druh politiky chceme uplatňovat v oblasti zamítnutí vstupu. Úvahy o 18 měsících správního zadržování jsou ve své podstatě, podle mne, útokem proti lidským právům a systematickým porušováním lidských práv.
<P>
Měli bychom také přezkoumat činnost agentury Frontex. V letošním roce jsme vynaložili 45 milionů EUR; agentura Frontex má 90 zaměstnanců a během letošního léta vykonala čtyři mise na moři. Nemyslím si, že můžeme být s politikou agentury Frontex spokojeni. V rámci její politiky má zamítnutí vstupu přednost před záchranou života.
<P>
Svůj příspěvek bych rád zakončil tímto prohlášením: záchrana života musí být prioritou. Na žádost předsedy naší skupiny a dalších skupin nám měla dnes Komise předložit zprávu o případu sedmi tuniských rybářů, které vězní v Itálii za záchranu 44 migrantů. Doufám, že nám pan komisař Frattini bude schopen objasnit tento případ, který odpovídá postupům trestního stíhání přistěhovalectví.
<SPEAKER ID="023" NAME="Roger Knapman">
jménem skupiny IND/DEM. - Vážený pane předsedající, chudák pan komisař Frattini stále ještě bloudí v bludišti schůzky v Hampton Courtu, zatímco my jsme svědky dalšího vzdalování se EU od břehů demokracie. Porovnejme naše postavení, a to nikoliv poprvé, se Švýcarskem.
<P>
Švýcarsko ví, že místní znalosti jsou klíčem k přistěhovalecké politice. EU se snaží centralizovat kontrolu přistěhovalectví nad úroveň vnitrostátních vlád. Švýcaři ji naopak přenášejí směrem dolů, kdykoliv je to možné, a sice na úroveň svých kantonů. Ve Švýcarsku rozhoduje o roční kvótě pro přistěhovalce částečně federální vláda a částečně kantony. Návrhy na zřízení federální migrační agentury tam byly zamítnuty.
<P>
Švýcarské kantony a jejich dlouhá tradice přímé demokracie byly historickými hnacími mechanismy přistěhovalecké politiky, která funguje ve prospěch národního hospodářství a zabezpečuje, že přistěhovalci jsou velmi dobře začleněni do švýcarské společnosti. Jak se vyjádřil pan profesor Windisch ze Ženevské univerzity v bulletinu Francouzské nadace pro politické inovace (French Foundation for Political Innovation) z dubna 2006, švýcarská přímá demokrace se musela - otevřeně a od úplného počátku - vyrovnávat s problémem týkajícím se přistěhovalectví a integrace prostřednictvím - raději na to ani nepomyslet! - referend a lidových iniciativ. Dále píše: "Na rozdíl od extrémně centralistických zemí, k jakým patří např. Francie, byla diskuse vedena zároveň na federální úrovni i úrovni kantonů a obcí, vyzývalo se v ní ke společným reakcím a týkala se takových iniciativ jako jsou vytvoření integračního úřadu v každém kantonu a geografické rozptýlení nových přistěhovalců."
<P>
Ponaučení pro ty z nás, kteří jsme na rozdíl od Švýcarů neměli to štěstí zůstat mimo území EU, je toto: ve Švýcarsku funguje přistěhovalecká politika, protože se o ní rozhoduje jak podle místních, tak podle národních potřeb, a protože místní územní celky, které nejsou anonymním ani centralizovaným byrokratickým aparátem, jsou odpovědny za začleňování migrantů na základě těchto potřeb. Ve Spojeném království, týká-li se toto téma dočasně členství v EU, se přistěhovalecká politika vzdaluje ještě více od tohoto pramene místních znalostí, a my ze Strany za nezávislost Spojeného království jsme na nedostatky tohoto přístupu okamžitě upozornili.
<SPEAKER ID="024" NAME="Alessandro Battilocchio" AFFILIATION="NI">
(IT) Vážený pane předsedající, dámy a pánové, úvodem bych rád poděkoval oběma zpravodajům za jejich skvělou práci. Podpora a regulace legální migrace je jediným realizovatelným řešením, nejen v oblasti boje proti zločinnému jednání souvisejícímu s migračními toky, ale i ochrany a zaručení lidských práv. Tak jako všichni ostatní evropští občané musí být i přistěhovalci začleněni a zahrnuti do příslušných společenství a musí dodržovat všechna související práva a povinnosti.
<P>
Před rokem jsem byl zpravodajem Výboru pro rozvoj v souvislosti se zprávou o překračování vnějších hranic. Chtěl bych nyní, tak jako dříve, znovu upozornit na to, že je nutné, aby Evropa uvolnila dostatečné zdroje k zabezpečení přiměřených ubytoven, odborné přípravy našich zaměstnanců, přístupu zahraničních občanů k informacím o jejich právech a povinnostech, přísných pokut pro každého, kdo zneužívá nelegálního přistěhovalectví, a především úplné spolupráce mezi členskými státy.
<P>
Nyní, když začala fungovat agentura Frontex, je třeba jí poskytnout přiměřené prostředky, aby mohla co nejaktivněji zapojit do svých činností ostatní sousední země zasažené migračními toky.
<SPEAKER ID="025" NAME="Mikel Irujo Amezaga" AFFILIATION="Verts/ALE">
- (ES) Ano, vážený pane předsedající. Promiňte, měl jsem nějaké potíže s tlumočením, pokud mi poskytnete několik vteřin, rád bych pouze řekl, že ...
<P>
(řečník hovořil baskicky)
<P>
Omlouvám se: chtěl jsem jen dodat několik slov v baskičtině k Evropskému dni jazyků, neboť, jak již bylo v této rozpravě uvedeno, nejsme zločinci, chceme jen hovořit svým mateřským jazykem.
<SPEAKER ID="026" NAME="Alfredo Antoniozzi" AFFILIATION="PPE-DE">
(IT) Vážený pane předsedající, dámy a pánové, musím vzdát hold panu místopředsedovi Frattinimu a poděkovat mu za předložení akčního plánu, v němž jsou konečně uvedeny zásadní informace, o které se máme opírat v našich diskusích a při řešení legální migrace v budoucnosti.
<P>
Pokud jde o zprávu, myslím, že je to vyvážený text, jsou to plody našich užitečných jednání a významné kompromisní pozměňovací návrhy různých politických skupin, které nám dávají možnost vyjádřit tomuto textu širokou podporu a zároveň vyjádřit za celý Parlament podporu budoucí práce Evropské komise na tomto tématu. Chci zdůraznit, že stanovisko skupiny PPE-DE přispělo k velmi potřebné vyváženosti a významu při navrhování této zprávy.
<P>
Klíčové body stanoviska, které naše skupina zaujala vždy v souvislosti s fenoménem přistěhovalectví, byly potvrzeny. Z těchto zvláštních bodů bych připomněl náš závazek v oblasti pevných, rozhodujících opatření k boji proti nelegálnímu přistěhovalectví, v oblasti podpory silnějšího propojení mezi legálním a nelegálním přistěhovalectvím a hledání dalších mechanismů pro dialog a pro začlenění přistěhovalců.
<P>
Tuto zprávu můžeme nepochybně charakterizovat jako evropskou zprávu, v níž se nejen z hlediska účinku rétoriky posuzuje fenomén přistěhovalectví jako něco, co musí řešit společně všichni evropští partneři, a to v obou jeho pozitivních i negativních aspektech. Každý musí projevit solidaritu a tedy čelit problémům se stejnou mírou pozornosti a odhodlání, přestože mají na některé země větší dopad než na ty ostatní. Pokud loď s nelegálními přistěhovalci ztroskotá u Sicílie nebo u Kanárských ostrovů či někde jinde, musí se to považovat za společný problém.
<P>
Je takříkajíc nevyhnutelné zavést na evropské úrovni politiku zaměřenou na koordinaci fenoménu přistěhovalectví. Tato zpráva nám ukazuje správný směr, abychom se utvrdili v tomto přesvědčení, a zároveň vyjadřuje naprosté respektování vnitrostátní pravomoci v oblasti kvantitativních hledisek a toků migrantů.
<SPEAKER ID="027" NAME="Bárbara Dührkop Dührkop" AFFILIATION="PSE">
- (ES) Vážený pane předsedající, tak jako každý, i já bych nejprve ráda poblahopřála zpravodajům k jejich skvělé práci.
<P>
Jak všichni víme, přistěhovalectví není novým fenoménem, ale to, co je nové, je jeho obrovský nárůst během posledních let, což je způsobeno zvyšováním úrovně chudoby a skutečností, že chudoba zasahuje stále vyšší počet zemí.
<P>
Proto se domnívám, že hlavní současnou výzvou je kontrolovat migrační toky, členit je podle skutečných potřeb a zabezpečit vyšší úroveň začlenění lidí do hostitelských zemí, stejně jako zintenzivnit dohled nad našimi hranicemi s použitím politik, které zaručují vracení do zemí původu.
<P>
Především musíme řešit mafiánské obchodování s lidmi. Je nevyhnutelné přijmout vhodná opatření a ukončit lidské tragédie související s nelegálním přistěhovalectvím: v tomto směru jsme jednotní.
<P>
Hraniční kontroly by však měly být věcí členských států. Společná odpovědnost a solidarita by měly jít ruku v ruce.
<P>
Nyní bych ráda řekla několik slov o agentuře Frontex, která vykonala vynikající práci, a s jednou otázkou bych se ráda obrátila na Radu, která nám předložila dlouhý seznam lodí a vrtulníků. Otázka, nad níž si nyní lámu hlavu, je: kde jsou nyní? Nestačí jen to, že jsou uvedeny na tomto seznamu. Myslím si rovněž, že Rada se chová jako schizofrenik, když požaduje větší podporu pro agenturu Frontex a zároveň snižuje rozpočet o 2,5 % v situaci, kdy byly již úvěry na rok 2007 vyčerpány.
<P>
Bez ohledu na agenturu Frontex si však uvědomujeme, že nával přistěhovalectví bude pokračovat bez ohledu na to, zda jsme zcela ochotni jej kontrolovat nebo ne: to, co potřebujeme, je naše ochota, a nikoliv právní předpisy, protože Komise a Rada rozhodly proti jednotné směrnici o právních podmínkách pro vstup do EU.
<P>
Je to stejné, jako kdyby vše to, v co jsme doufali v Tampere, vše to, co naše socialistická skupina tak důsledně obhajovala, prostě lehlo popelem.
<SPEAKER ID="028" NAME="Jeanine Hennis-Plasschaert" AFFILIATION="ALDE">
- (NL) Vážený pane předsedající, ve světě, v němž čelíme stále vyššímu počtu regionálních konfliktů, v němž existují velké rozdíly v bohatství a v němž vzrůstá mobilita, bude mít kontrola migračních toků stále větší význam a zároveň bude náročná. Je Unie v takovém postavení, aby sa mohla ujmout svých odpovědností týkajících se komplexního balíčku ohledně migrace, ať již legální, či nelegální? Již mnohokrát jsme o tom diskutovali: odrazující faktory, které lidi nutí vydat se na cestu, lákající faktory, které lidi lákají k tomu, aby opustili svou vlast, význam výpomoci v regionu, často nelidské podmínky, v nichž se lidé nacházejí, zamýšlené rozdělení zátěže mezi členské státy, návrat nelegálních migrantů, nedostatek příležitostí k legální migraci, riziko úniku mozků, nemluvě o demografických změnách, jimž čelíme v Unii. Všechna tato hlediska byla řešena jen částečně nebo budou řešena v blízké budoucnosti prostřednictvím směrnic, akčních plánů a jiných nástrojů. V této souvislosti bych ráda poděkovala panu komisaři Frattinimu. Minulý čtvrtek jste znovu velmi nadšeně stanovili své cíle na konferenci Shaping Migration Strategies, kterou jsem se svými kolegy organizovala.
<P>
Vážený pane úřadující předsedo Rady, obdivuji stanoviska pana ministra Socratese. Země Evropské unie nesou ve skutečnosti historickou odpovědnost vůči těm, kdo nyní cestují opačným směrem. Vy, jakožto úřadující předseda Rady, jste projevil dalekosáhlé ambice, a přece nám skutečnost dokazuje, že EU má před sebou ještě dlouhou cestu, pokud jde o převzetí globální odpovědnosti. V mnohých členských státech jsou diskuse o migraci zcela polarizovány. Nedělají se rozdíly mezi žadateli o azyl a hospodářskými migranty, přičemž hospodářští migranti jsou často nelegální. V diskusi převládají problémy týkající se začlenění. V sázce jsou prý systémy sociálního zabezpečení a pokud nebudeme opatrní, průměrný přistěhovalec bude považován za teroristu. Otevřená, slušná a transparentní diskuse je velmi často téměř nemožná. To se bohužel odráží v pomalých rozhodovacích procesech v Radě, přičemž Rada rozhoduje o harmonizaci, ale výsledkem jsou nejnižší možné minimální standardy. Rozhodnutí o konkrétních opatřeních jsou vždy založena na nejnižším společném jmenovateli. Ano, jsem od přírody netrpělivý člověk, ale přesto jsem si řekla, že se o tom zmíním.
<P>
Skutečnost je však taková, že mnohé z členských států nemají ambice. Nedostatek solidarity je šokující - já sice uvádím agenturu Frontex, ale takových příkladů je mnoho. Kdy členské státy dokážou, že podporují dlouhodobou perspektivu, že už nejsou poháněny strachem, že už nedovolí, aby je ovlivnil kritický článek na titulní stránce novin nebo aby je ovládaly příští volby? Nedokážeme to jen na základě správných závěrů samotné Rady. Takže má otázka, vážený pane úřadující předsedo Rady, je: jak zabezpečíte, že se tato situace změní? Je pan úřadující předseda Rady ochoten před přijetím nové smlouvy udělit Parlamentu pravomoci v postupu spolurozhodování v souvislosti s novými směrnicemi o legální migraci, jako je modrá karta? To by bylo tím správným signálem, vážený pane úřadující předsedo Rady.
<SPEAKER ID="029" NAME="Mario Borghezio" AFFILIATION="UEN">
(IT) Vážený pane předsedající, dámy a pánové, paní předsedkyně Doyleová nás varuje před úskalími zjednodušujících řešení. Úspěchy agentury Frontex, jíž by měly být poskytnuty mnohem lepší prostředky, naznačují, že se něco začíná dít a že se objevují výsledky. Politika Francie směřuje správným směrem a mohla by sloužit jako příklad. Totéž je uplatňováno i v rámci některých soudních rozhodnutí, např. v Itálii, kde se začínají zabavovat domy pronajaté nelegálním přistěhovalcům. Takováto praktická opatření by měla být přijata v celé Evropě.
<P>
Jak zavádějící argumenty však slyšíme ze strany levice, která je otevřená a má dobré úmysly! Je mi líto, paní Gruberová, ale jsem překvapen, že tak inteligentní osoba jako vy řekne, že legální migraci je možno podporovat a proti nelegálnímu přistěhovalectví je možno bojovat tak, že otevřeme dveře legálním migrantům. Pravý opak je pravdou! Pouze odstraněním epidemie nezákonnosti je možno se otevřít tomu, co je přijatelné a tolerovatelné i v číselném vyjádření, jinými slovy regulérnímu, čistému a transparentnímu přistěhovalectví. Slyšela jste již někdy o mafii? Tento výraz se vskutku ve vaší zprávě nevyskytuje, stejně jako výraz terorismus, ale mafie i terorismus žijí a bohatnou z obchodování s lidmi a ze smrti ubohých nelegálních přistěhovalců. I vy byste to měla pochopit, není to těžké!
<SPEAKER ID="030" NAME="Kathalijne Maria Buitenweg" AFFILIATION="Verts/ALE">
- (NL) Vážený pane předsedající, ráda bych vám citovala ze zprávy o výzkumu, který financoval Parlament. Uvádí se v ní:
<P>
"Někdo se logicky může domnívat, že počet osob, které zahynuly na evropských hranicích, se výrazně zvýšil od té doby, co byly v roce 1995 kontroly rozšířeny na vnější hranice.”
<P>
(NL) Vážený pane předsedající, ve skutečnosti se počet osob snažících se nalézt cestu do Evropy nezvýšil, ale hranice jsou hlídány mnohem lépe a tak lidé volí složitější a nebezpečnější trasy. V této zprávě se rovněž uvádí:
<P>
Návrhy Evropské rady pravděpodobně zvýší lidské náklady z důvodu zvýšeného ohledu na bezpečnost a dohled.
<P>
(NL) Vážený pane předsedající, velmi ráda bych slyšela reakci Komise a Rady na tyto skutečnosti. Domnívám se, že bychom se na takovýto výzkum neměli spoléhat, ale že bychom měli shromáždit naše vlastní údaje o případech překročení hranic, které skončily smrtí. Souhlasíte? A pokud ano, kdo by podle vás měl tyto údaje shromažďovat?
<P>
Vážený pane předsedající, netvrdím, že by pohraniční kontroly vůbec neměly existovat, avšak tvrdím, že by mělo existovat více příležitostí k legální migraci. V souvislosti s tím bych tedy ráda uvítala návrh Komise týkající se modré karty. Modrá karta: tento název se vztahuje na modrou barvu na evropské vlajce, ale zdá se, že se týká zejména hvězd. To si žádá doplnění. Těší mne, že Komise uvedla, že se na tom chystá pracovat. Budu netrpělivě očekávat její návrhy, protože si myslím, že je nezbytně nutné doplnit návrhy, které byly zatím předloženy.
<SPEAKER ID="035" NAME="Nils Lundgren" AFFILIATION="IND/DEM">
(SV) Vážený pane předsedající, k migraci docházelo během celých dějin lidstva. Migrace byla jednou z nejzákladnějších hnacích sil těchto dějin. Hovoříme-li o migraci mezi zeměmi, řešíme naprosto základní otázky, existenční otázky týkající se lidské svobody. Nemají lidé právo rozhodnout se, kde ve světě chtějí žít? Nic z toho není ve skutečnosti předmětem našich diskusí. Moderní sociální stát je neslučitelný s volným přistěhovalectvím a ve všeobecnosti je sotva slučitelný s rozsáhlejší migrací z důvodu rozdílných životních úrovní.
<P>
Přistěhovalectví jakožto prostředek omlazení naší vlastní populace je podle výzkumů prakticky "utopencem ve vodě". Přistěhovalectví ze strany rodinných příslušníků ovlivňuje demografickou strukturu jen ve velmi nízké míře. Pokud bychom chtěli omladit obyvatelstvo takové země jako Japonsko, museli by přistěhovalci tvořit 50 - 70 % všech lidí v zemi.
<P>
Únik mozků je hlavním problémem mnoha rozvojových zemí. Účinně se zde navrhuje, abychom okrádali ostatní země o jejich vzdělané obyvatele. Tento přístup je nutno změnit.
<SPEAKER ID="036" NAME="Marine Le Pen" AFFILIATION="NI">
(FR)Vážený pane předsedající, dámy a pánové, poslední číselné údaje uvedené ve výroční zprávě o systému Eurodac za rok 2006, což je biometrický nástroj, který používá Evropa k monitorování žadatelů o azyl, ukazují, že počet osob, které nelegálně překročily jednu z hranic EU, stoupl od roku 2005 o 64 %. Tento znepokojující vývoj jen dokazuje, jak nutný je důkaz toho, že Evropa není schopna kontrolovat prudký nárůst nelegálního přistěhovalectví, zejména z Afriky.
<P>
Jediným zrnkem útěchy v této zprávě je to, že, jak se zdá, Parlament vyburcovala skutečnost, že hromadná regulace přistěhovalců, kteří nelegálně vstoupili na území Evropské unie, není sama o sobě řešením a ani tento problém nevyřeší. Bravo! Španělsko, Belgie, Francie, Itálie a Nizozemsko se však musely nejprve uchýlit k této nebezpečné politice regulace, která nezvratně zapříčinila vznik tzv. fenoménu "touhy" a na základě toho pak ovlivnila migrační toky jejich evropských sousedů dříve, než si to konečně uvědomily.
<P>
Buďme však optimisty. Alespoň jsme začali. Pokud však máme účinně bojovat proti nelegálnímu přistěhovalectví, musíme především přijmout jedno opatření: opětovné zavedení kontrol vnějších hranic Evropské unie. Trik s agenturou Frontex, která je skutečně jen prázdnou schránkou s nedostatkem lidí i vybavení a kterou ani nepodporují některé z evropských zemí, které se horlivě snaží zachovat svou svrchovanost pomocí řízení přistěhovalectví, nikdy neuchrání Evropu před touto ďábelskou spirálou.
<P>
Za pokračující a prudce se rozvíjející problém přistěhovalectví může sama Evropa, která jej vyvolala podepsáním kriminálních schengenských dohod. Ty je nutno okamžitě zrušit.
<SPEAKER ID="037" NAME="Irena Belohorská" AFFILIATION="NI">
(SK) Evropská unie má extenzivní právní předpisy v oblasti migrační politiky, máme ženevské úmluvy, dublinskou úmluvu, několik nařízení a mnoho směrnic na stole.
<P>
Nacházíme však velké problémy v jejich uplatňování a jejich velké množství vede k nepřehlednosti celého systému. Právní předpisy členských států kromě toho často nejsou správně uplatňovány, často splývá status uprchlíka a žadatele o azyl.
<P>
Kvůli stručnosti se budu věnovat pouze otázce dětí, které nejsou doprovázeny rodiči a které překročí hranice státu původu a hledají útočiště v jiném státě. Vždyť přece 5 % ze všech žadatelů o azyl tvoří právě děti. Máme statistiky, kolik z těchto dětí požádalo o azyl, avšak nevíme, kolik z nich překročí hranice státu a o azyl nikdy nepožádá. Víme, kolika z nich byl azyl udělen, ale chybějí nám informace, co se stane s těmi, jimž byla žádost zamítnuta.
<P>
Po příchodu do země musí být těmto dětem zároveň přidělen právní zástupce, který bude hájit nejlepší zájem dítěte, avšak nevíme, jaká je přesně definice nejlepšího zájmu dítěte. Právním zástupcem dítěte nesmí být nezkušený dobrovolník, student, případně právnická osoba v postavení střetu zájmů.
<SPEAKER ID="038" NAME="Patrick Gaubert" AFFILIATION="PPE-DE">
(FR) Vážený pane předsedající, dámy a pánové, s potěšením jsem si nedávno přečetl, že socialistická skupina v Evropském parlamentu vyzývá k tomu, abychom tuto ranní rozpravu nezměnili v nácvik předvolební kampaně. Ba co více, když jsem vás ráno poslouchal, uvědomil jsem si, že vaše postoje se stále více blíží k postojům mé vlastní skupiny.
<P>
Souhlasím s paní Gruberovou, že členské státy již nemohou řídit přistěhovalectví nezávisle ve svém koutě Evropy. Souhlasím i s panem Morenem, že chceme pomoci rozvíjet země s vysokou úrovní emigrace tak, aby jejich občané více tíhli k možnosti zůstat doma. Souhlasím i s panem Favou v tom, že Evropa by měla zaujmout pevný postoj vůči zaměstnavatelům, kteří bezohledně zneužívají své pracovníky.
<P>
Jsou ti, kdo si spojují přistěhovalectví s násilím a kdo tvrdí, že přistěhovalci jsou příčinou všech potíží, které postihují jejich zemi. Tito lidé nesdílejí základní hodnoty Evropské unie.
<P>
Naštěstí existují i ti, kteří bojují lidským způsobem proti nelegálnímu přistěhovalectví, vytvářející novodobé otroky, a kteří podporují legální přistěhovalectví, poskytující hospodářské, kulturní a intelektuální příležitosti pro nás všechny.
<P>
My v tomto Parlamentu víme jedno: tento problém nelze řešit pouze činy na vnitrostátní úrovni. Jediná cesta vpřed vede skrz společnou evropskou politiku. Nezřídili jsme agenturu Frontex k tomu, aby z moří jižní Evropy vytahovala utopence nebo aby ve východních oblastech sbírala děti, které zemřely hladem a žízní. Agentura Frontex není neproniknutelnou hranicí, je to prostředek k omezení příchodu nadměrného množství přistěhovalců, jimž nemůžeme nabídnout dostatečnou sociální péči a materiální zdroje.
<P>
Kontrola našich hranic není technickým problémem a není ani problémem armády: je to politická záležitost. Tak jako vy se i já snažím nalézt nejrealističtější a nejhumánnější řešení. Jak všichni víme, musíme ho nalézt zde u evropského stolu, musíme se na něm dohodnout s těmi, kdo vládnou v zemích, které jsou hlavními zdroji přistěhovalectví. Je na nás, abychom iniciovali novou účinnější formu společného rozvoje, která zabezpečí rozumnou regulaci migračních toků a klidný příchod přistěhovalců do Evropské unie.
<P>
Kolegové poslanci, migranti často nemají možnost rozhodnout o tom, co se s nimi stane, ale my tu možnost máme: my můžeme rozhodnout o jejich přijetí se zájmem, s důstojností a porozuměním. Je na nás, abychom uspěli tam, kde ostatní tak dlouho selhávali.
<P>
(potlesk)
<SPEAKER ID="039" NAME="Martine Roure" AFFILIATION="PSE">
(FR) Vážený pane předsedající, samozřejmě, že jsme uvítali tuto společnou rozpravu, protože v současnosti nelze mít skutečně účinnou a soudržnou evropskou přistěhovaleckou politiku, aniž by se tyto dvě otázky řešily najednou a na úrovni Společenství.
<P>
Již před mnoha lety přijaly naše země restriktivní politiku pro oblast přistěhovalectví, a přece tato politika nezabránila příchodu migrantů. Naopak, přistěhovalci nadále přicházejí do Evropy a podstupují přitom veliké osobní nebezpečí s cílem nalézt lepší životní podmínky a pro mnohé z nich je to otázka přežití. Svět je v současnosti světovou obcí a nám se nikdy nepodaří zastavit ty, kdo prchají před utrpením a beznadějí. Někteří lidé si nadále vytvářejí klamné představy o tom, že můžeme zavřít naše hranice, ti ovšem nemají žádnou odpovědnost!
<P>
Všechno je otázkou morálky a solidarity a je na nás, abychom pomohli zemím, které se ocitly v tísnivé situaci. I z tohoto důvodu bych byla ráda, kdyby se tato rozprava netýkala jen agentury Frontex. Evropská rada musí nepochybně vysvětlit, proč byla agentura Frontex v polovině srpna přinucena přerušit své operace ve Středozemním moři z důvodu nedostatku provozních zdrojů. Otázka, na niž bychom se měli zaměřit, však zní: jak umožníme osobám, které chtějí přijet do Evropy, aby toho dosáhly náležitě regulovaným způsobem?
<P>
Měli bychom pochopitelně přezkoumat možnost zavedení evropské modré karty: tím by se migrantům umožnil transparentní a bezpečný volný pohyb mezi územím Evropy a jejich zemí původu. Zároveň je ale důležité, aby Komise nejprve předložila návrh, v němž bude definován společný základ práv migrantů. V různých našich zemích je velké množství lidí, kteří jsou ostudně zneužíváni. Musíme si plně uvědomit, že v dnešním měnícím se světě je momentálně otázkou priority, aby se země, v nichž dosud žijí lidé v utrpení, mohly rozvíjet harmonickým způsobem. Není to nic více než naše povinnost. Každý by měl mít právo zůstat a žít ve své rodné zemi: podle současného stavu však tuto možnost každý nemá.
<P>
A konečně doufám, že členské státy respektují mandát mezivládní konference, který umožňuje uplatnit v otázce legálního přistěhovalectví hlasování kvalifikovanou většinou a postup spolurozhodování. Opakuji pouze, že máme-li v této oblasti přijmout soudržnou evropskou politiku, pak je to naprosto nevyhnutelné.
<SPEAKER ID="040" NAME="Jean-Marie Cavada" AFFILIATION="ALDE">
(FR) Vážený pane předsedající, vážený pane komisaři, vážený pane úřadující předsedo Rady, konečně jsme schopni společně diskutovat o otázkách nelegálního přistěhovalectví a takového přistěhovalectví, které se vydává za legální: to jsou dvě strany jedné mince, bez nichž dnes nemůže žádná země skutečně tvrdit, že má úspěšnou přistěhovaleckou politiku. Popravdě, většině z nich se podařilo pouze úspěšně vytvořit volební nevyváženost, která jen zhoršuje problémy, které skutečně nemůžeme potřebovat, pokud máme jednat účinně.
<P>
V současnosti nemůže žádný členský stát prohlásit, že chce řídit svou přistěhovaleckou politiku samostatně. Tragédií Evropské unie přitom je, že mnohými jejími členy jsou země, které z historického hlediska, během dvou či více staletí, získaly veškeré poznatky o přistěhovalectví, jehož obětí byly. Politikové si dnes připravují nejrůznější pózy, ale já si myslím, že přišel čas zařadit vyšší rychlost. V oblasti, kde je umožněna svoboda pohybu, jak je tomu u nás, budou mít rozhodnutí přijatá jedním členským státem okamžitý dopad na sousední země. Vzhledem k tomu, že o vnější hranice se od nynějška budou dělit všechny země Unie, nemůžeme však očekávat, že členské státy v jižní a východní části EU budou muset čelit, samy a bezradně, takovému návalu migrantů, jaký dnes můžeme sledovat na Maltě, Kanárských ostrovech a na ostrově Lampedusa, ve východních částech Unie a dokonce i na severozápadě.
<P>
Prostřednictvím vyjádření solidarity, jíž se zde dožadujeme, musíme uplatnit takovou formu politické vůle, na jejíž projevení nejsou podle mého názoru členské státy dostatečně připraveny. Nemůžeme vytvořit náležitou evropskou přistěhovaleckou politiku, neodstraníme-li nerovnováhu, která je ve stávajících smlouvách: boj proti nelegálnímu přistěhovalectví musí být součástí řádného systému Spoločenstva a nelze již dále tolerovat současnou všeobecnou paralýzu, která postihuje naši politiku týkající se legálního přistěhovalectví.
<P>
Proto bych rád znovu zdůraznil, že v případě naší politiky legálního přistěhovalectví a začlenění, jak to umožňuje mandát mezivládní konference, musíme uplatňovat zásady hlasování kvalifikovanou většinou a postupu spolurozhodování s Evropským parlamentem. To je jediný způsob, jakým lze účinně a demokraticky čelit jedné z největších výzev, která v současnosti stojí před Evropskou unií.
<SPEAKER ID="041" NAME="Roberts Zīle" AFFILIATION="UEN">
(LV) Vážený pane předsedající, vážený pane komisaři, jsem mimořádně rád tomu, že Parlament se v rámci posilování přístupu Společenství rovněž potýká s problémy legálního přistěhovalectví v mé zemi, Lotyšsku, které souvisejí s nedostatečnou zaměstnaností v různých odvětvích, např. ve stavebnictví a službách veřejného stravování. Ano, mnoho lidí odešlo z Lotyšska do zemí EU za nelegální prací v těchto odvětvích a občané zemí, které nejsou členy EU, vyplňují tato pracovní místa v naší zemi, ať již legálně či nelegálně. Avšak kvůli těm, kdo si velmi přejí posílit úlohu Evropského parlamentu a oslabit úlohu členských států, zejména malých států, v otázkách týkajících se přistěhovalectví, bych rád změnil směr. Musíme se ze všech sil snažit přesvědčit různé členské státy, aby přestaly omezovat vstup na trh práce členským státům, které vstoupily do EU v roce 2004, nemluvě o postoji k členským státům, které vstoupily do EU v roce 2007, neboť takováto omezení podporují nelegální zaměstnávání i u občanů EU. Buďte soudržní, dámy a pánové! Děkuji.
<SPEAKER ID="042" NAME="Hélène Flautre" AFFILIATION="Verts/ALE">
(FR) Vážený pane předsedající, v rámci navrhování legálních kanálů přistěhovalectví, tedy myšlenky, kterou v podstatě podněcují hospodářské potřeby Evropy, z velké části necitlivé vůči skutečným potřebám lidí žijících v jižních částech Unie, ve skutečnosti nerozhodujete natolik o počtu migrantů přicházejících do Evropy, ale spíše o těch z nich, kdo mohou vstoupit na naše území legálně. Co však s ostatními?
<P>
Těm zbývá pouze hrůzostrašná cesta. Bylo jim bráněno v opuštění jejich rodné země, byli zadrženi na moři, nelegální kanály, věznění nebo utopení - a chtěla bych od vás slyšet znovu a znovu, že záchrana lidí na moři je obecnou a základní povinností, o čemž se můžete přesvědčit na případu sedmi tuniských rybářů, a že to je to nejmenší, co bychom měli očekávat - a potom možná nucená repatriace, nekonečné toulání po nepřátelských tranzitních zemích, závažná porušování lidských práv a podobně.
<P>
Vykonáváte-li funkci komisaře odpovědného za spravedlnost, svobodu a bezpečnost, pak by mělo být vaším hlavním zájmem - tak jako i naším - zajistit, že budou dodržována lidská práva, a vaše pravomoci v této oblasti jsou rozhodně hodně veliké, vlastně, jak všichni víme, jsou obrovské.
<P>
Pokud se čečenským státním příslušníkům zamítne na Slovensku žádost o azyl a jsou vykázáni přes Ukrajinu zpět do Ruska, jak můžete zaručit, že se nestanou oběťmi špatného zacházení? Co bylo výsledkem prvních readmisních dohod, o nichž v této oblasti Evropa jednala? Jak lze zaručit, že nedojde k útlaku, když budeme takto bez ceremonií vracet lidi zpět?
<P>
Když agentura Frontex vykonává prohlídku lodí zadržených na moři a plných migrantů, jak zaručíte, že lidé na lodi mohou účinně požádat o azyl a že příslušná hlídka bude zacházet s nezletilými osobami náležitým způsobem a s ohledem na jejich nejlepší zájmy, jak ukládá mezinárodní právo?
<P>
Mohla bych vás závěrem požádat, abyste jasně vysvětlil, proč nemáte proaktivní politiku, která by od členských států požadovala, aby ratifikovaly Mezinárodní úmluvu o právech migrujících pracovníků a jejich rodinných příslušníků?
<SPEAKER ID="043" NAME="Pedro Guerreiro" AFFILIATION="GUE/NGL">
(PT) V rámci jednominutového vystoupení můžeme pouze zdůraznit, že je nutno skoncovat s represivními politikami zaměřenými na bezpečnost, které trestně postihují migranty, muže i ženy, toužící po práci a důstojném životě. Záchytná střediska pro migranty musí být uzavřena a nehumánní repatriační politika musí být ukončena. Je nutno bojovat proti xenofobii, rasismu a všem politikám a celé té korupci, které je podněcují. Je nutno právně upravit postavení migrujících pracovníků tak, že jim budou zaručena jejich pracovní a sociální práva, což je nevyhnutelnou podmínkou pro ukončení nepřijatelné situace zneužívání. Musí existovat účinná integrační politika, která zahrnuje zvlášť opětovné sloučení rodiny.
<P>
Myslíme si, že vytváření společné migrační politiky není přiměřenou reakcí na tyto otázky a problémy, jak ukázaly výsledky ostatních společných politík. V každé zemi Evropské unie je stav migrace jiný. Rozhodnutí přijatá v souvislosti s touto politikou musí respektovat svrchovanost každého státu, která samozřejmě není překážkou spolupráce na úrovni EU, tolik potřebné v této oblasti. Více než společnou politiku však potřebujeme rozdílnou politiku a rozdílná opatření, která budou účinně chránit práva migrantů a bojovat proti hlubším příčinám migrace.
<SPEAKER ID="044" NAME="Patrick Louis" AFFILIATION="IND/DEM">
(FR) Vážený pane předsedající, dámy a pánové, skončeme již s celou touto politickou přetvářkou. Právo na azyl a přistěhovalectví, pokud jde o podobné druhy civilizace, není problémem. Otázka se v podstatě týká přistěhovalectví z oblastí jiné civilizace, což neprospívá nikomu.
<P>
Přistěhovalectví uchazečů o práci je dvojnásobnou nespravedlností: okrádá zemi původu o kvalifikace, za něž zaplatila, zatímco v hostitelské zemi decimuje trh práce a bere pracovní příležitosti místním nezaměstnaným osobám.
<P>
Přistěhovalectví žadatelů o finanční příspěvky je chybou ze dvou důvodů: vyhání chudé lidi, jimž učarovalo lákadlo západního světa, zatímco v hostitelské zemi destabilizuje rozpočet sociálního zabezpečení, který byl vytvořen a může přežít jedině v omezeném a ochranném kontextu národa.
<P>
To znamená, že, v protikladu s tím, co bylo před měsícem napsáno na stěnách poslanecké restaurace v Bruselu, Evropská unie přistěhovalectví nepotřebuje. Ve skutečnosti je tomu právě naopak: to, co Evropa potřebuje, je řádná rodinná a demografická politika, suverénní spolupráce mezi státy a hranice, nikoliv agentura Frontex. Svět musí například pochopit, že mír nepřichází skrze přistěhovalectví, ale skrze soběstačný rozvoj, a potom také to, že skutečná proletarizace nastane, až lidé ztratí své kulturní kořeny.
<SPEAKER ID="045" NAME="Jim Allister" AFFILIATION="NI">
Vážený pane předsedající, schopnost státu kontrolovat jeho vlastní hranice a změnit jeho přistěhovaleckou politiku, jak se vyžaduje, je hmatatelnou ukázkou suverenity.
<P>
Skutečnost, že Spojené království nemůže nyní opravit velmi nesprávný výpočet, který provedlo v roce 2004 v rámci své politiky otevřených dveří pro východní Evropu, je výmluvným dokladem toho, jak vysoké svrchovanosti jsme se my ve Spojeném království vzdali, abychom patřili do tohoto klubu. Říkám "velmi nesprávný výpočet", protože namísto 13 000 předpokládaných migrujících pracovníků jsme jich měli 750 000, s čímž byla spojena obrovská zátěž našeho systému sociálního zabezpečení ve výši milionů ročně v oblasti příspěvků na děti a daňových úvěrů pro děti, které ani nežijí ve Spojeném království, ale mají na ně nárok, protože jejich otcové tam pracují. Kvůli pravidlům EU nemáme možnost s tím něco udělat a přesto by nás někteří chtěli přesvědčit, abychom se ve prospěch Bruselu vzdali dalších pravomocí. Jak hloupí bychom byli, kdybychom to udělali.
<SPEAKER ID="046" NAME="József Szájer" AFFILIATION="PPE-DE">
(HU) Vážené dámy, vážení pánové, nedostatky evropské přistěhovalecké politiky a obtíže, které jsme dosud pociťovali v souvislosti se společnou akcí, nyní ve společnosti úspěšně oslabují podporu společných hodnot, jako je volný pohyb občanů v Evropské unii.
<P>
Otevřeli jsme naše vnitřní hranice, ale nemáme zatím společnou přistěhovaleckou politiku. To je naprosto absurdní. Evropští občané mezitím nabývají dojmu, že otevřené hranice v rámci EU s sebou nesou nekontrolované přistěhovalectví. Chceme-li udržet mír v našich společnostech a zachovat veřejnou podporu volného pohybu, potřebujeme silnou Evropu, silnější než v současnosti je, v otázce přistěhovalectví. V této souvislosti bychom však neměli zapomenout na to, že občané nových členských států stále čelí značným omezením, pokud jde o přistěhovaleckou politiku, navzdory tomu, že jsou evropskými občany.
<P>
Evropská lidová strana si myslí, že pro přiměřenou a transparentní evropskou přistěhovaleckou politiku potřebujeme toto: zaprvé solidaritu mezi členskými státy, zabraňující jednostranným rozhodnutím, která mají v důsledku otevřených hranic dopad na každého, tak jako v případě rozhodnutí španělské vlády. Zadruhé, hlavní zásadou musí být lidská důstojnost.
<P>
Zatřetí, musíme učinit rázné kroky proti nelegálnímu přistěhovalectví. Paní kolegyně poslankyně ze socialistické skupiny před malou chvílí uvedla, že přistěhovalectví není trestný čin. Dámy a pánové, každá osoba, která porušuje evropské předpisy a předpisy členských států, však ve skutečnosti páchá trestný čin, a proto hovoříme o nelegálním přistěhovalectví. Pokud chceme podniknout kroky proti nelegálnímu přistěhovalectví, potřebujeme silnější ochranu našich vnějších hranic, než jakou máme nyní, a zákonné ustanovení týkající se vracení přistěhovalců do jejich vlastních zemí.
<P>
Začtvrté, předpisy týkající se nelegálního přistěhovalectví musí být posíleny a musí být transparentnější - omlouvám se, chtěl jsem říci předpisy týkající se legálního přistěhovalectví - aby byly ve vyšší míře zohledněny typy práce, kterou v našich zemích potřebujeme.
<P>
Zapáté, přistěhovalecká politika nesmí začínat na našich hranicích. Je zarážející, že i když je Evropská unie jednou z největších světových organizací poskytujících pomoc, nemáme stanoveno mnoho podmínek týkajících se korupce, dodržování lidských práv a demokracie v přijímajících zemích. To musí být ukončeno a přijímajícím zemím musí být uloženy podmínky tohoto druhu. Ceterum censeo: Evropa potřebuje silnější přistěhovaleckou politiku.
<SPEAKER ID="047" NAME="Stavros Lambrinidis" AFFILIATION="PSE">
(EL) Vážený pane předsedající, před několika desetiletími emigrovaly miliony našich evropských spoluobčanů do Ameriky, Austrálie, Jižní Afriky a jiných evropských zemí. Nebyli bohatí. Prchali před chudobou.
<P>
Žádali jsme, aby byli přijati a aby jim byla udělena práva. Finančními prostředky, které poslali domů, jsme podporovali naše hospodářství. V den oslav našich národních svátků jsou v těchto zemích vyvěšeny tisíce italských, řeckých a irských vlajek. Milují země, do nichž odcestovali, ale mohou milovat i své země původu; nikdo se necítí touto dvojitou láskou ohrožen. Zlepšili a oživili jsme hospodářství a kulturní a demokratické bohatství hostitelských zemí.
<P>
Proto by se přistěhovalectví nemělo zajisté považovat především za bezpečnostní fenomén a už vůbec ne za pravděpodobný zdroj terorismu, jak se o něm diskutuje v Evropě.
<P>
Přistěhovalecká politika by měla být komplexní a měla by pokrývat celou škálu aspektů:
<P>
zaprvé, zdokonalení kanálů legální migrace;
<P>
zadruhé, boj proti utajenému přistěhovalectví, zejména proti nelidským kruhům obchodování s přistěhovalci; prosazování dodržování lidských práv v záchytných střediscích. Jediným trestným činem, který tito lidé spáchali, je to, že se narodili v chudých a válkou rozvrácených zemích;
<P>
zatřetí, příčiny zvýšeného počtu přistěhovalců: války, chudoba, málo rozvinutá země, diktátorský režim; Evropa musí tyto otázky řešit v rámci své zahraniční a hospodářské politiky;
<P>
začtvrté, měli bychom se zeptat, proč je Evropa pro přistěhovalce tak zajímavá. Zároveň musíme bojovat proti nelegálnímu zaměstnávání;
<P>
zapáté, demografické, výzkumné, vzdělávací a hospodářské potřeby Evropské unie; musíme přilákat velmi potřebnou pracovní sílu;
<P>
zašesté, dodržování lidských práv;
<P>
zasedmé, vytvoření evropského mostu mezi lidmi a kulturami, a tedy posílení naší zahraniční politiky.
<P>
Pouze některé z uvedených aspektů vyžadují kroky ze strany policie. Na druhé straně, tyto aspekty si vyžadují politiky, kteří mají přehled a odvahu. Jsem rád, že po svém počátečním zaměření na přístup opírající se o policii Komise nyní uplatňuje mnohem lepší celkový přístup. Blahopřeji, pane komisaři Frattini!
<SPEAKER ID="048" NAME="Mogens Camre" AFFILIATION="UEN">
(DA) Vážený pane předsedající, v samotném jádru problémů, kterými se nyní zabýváme, je demografická nerovnováha ve světě. Legalizací nelegálního přistěhovalectví se žádné problémy nevyřeší a už vůbec se nevyřeší řízením přistěhovalectví podle jednotného souboru pravidel. Pomůže jen podpora rozvoje a demokracie. Země EU jsou natolik rozdílné, že je nemožné vykonávat jednotná pravidla. V Dánsku není k dispozici pro trh práce více než polovina ze všech přistěhovalců nepocházejících ze západních zemí, a ti, kdo se zapojí do trhu práce, se potýkají s vysokou mírou nezaměstnanosti. Je to proto, že má tato země vysokou minimální mzdu a vysoké sociální dávky, které jsou ve skutečnosti natolik vysoké, že jen málo lidí v tomto Parlamentu může pochopit to, že v Dánsku prostě nelze přesvědčit nekvalifikované osoby k tomu, aby vstoupily na trh práce, bez ohledu na státní příslušnost dané osoby a bez ohledu na iniciativu značné finanční podpory.
<P>
Protesty ve všech členských státech proti zvýšenému přistěhovalectví ze zahraničních kultur by měly postačovat k tomu, aby se Evropský parlament přesvědčil o tom, že má více naslouchat svým voličům.
<SPEAKER ID="049" NAME="Raül Romeva i Rueda" AFFILIATION="Verts/ALE">
- (ES) Vážený pane předsedající, jakákoliv rozprava o přistěhovalectví se musí opírat alespoň o čtyři skutečnosti. Lidé budou nadále riskovat své životy při cestě k nám, bez ohledu na to, kolik zdí, vězeňských mříží nebo lodí rozmístíme. Lidé nepřicházejí do Španělska, na Maltu nebo do Itálie: přicházejí do Evropy. Všechny studie poukazují na skutečnost, že populace přistěhovalců je v EU potřebná, aby byla zaručena současná úroveň sociálního státu. Míra zneužívání mnohých z těchto lidí bezohlednými podnikateli využívajícími jejich zranitelnosti k tomu, aby je vykořisťovali, je však stále znepokojivě vysoká.
<P>
Pokud tomu tak je - a chtěl bych vám připomenout, že to bylo již prokázáno a není to jen výsledkem nějakých předsudků nebo podezření - pokud tomu tedy tak je, pak nyní musíme především vytvořit rozumnou a inteligentní evropskou politiku týkající se vstupu na našich hranicích: tím, že lidem bráníme v překračování hranic, kontrole procesu nenapomáháme; naopak situaci ještě více dramatizujeme.
<P>
Také musíme zaujmout zodpovědné stanovisko k našemu procesu přijetí a zaručit přitom přistěhovalcům azyl a status uprchlíka, osobní přístup ke každému člověku a realistická řešení.
<SPEAKER ID="050" NAME="Kyriacos Triantaphyllides" AFFILIATION="GUE/NGL">
(EL) Vážený pane předsedající, pozorně jsme si přečetli zprávy našich dvou vážených kolegů poslanců. Neuvádějí se v nich návrhy, které by se výrazně lišily od opatření a politik navržených Radou a Komisí.
<P>
Agentura Frontex, pro kterou se nyní snažíme sehnat více prostředků, není jen nástrojem policejního dohledu na našich hranicích, může být využita rovněž jako platforma pro kontrolu zemí, které nejsou členy EU a hraničí s EU. Řešením boje proti nelegálnímu přistěhovalectví není zavedení nástrojů útlaku a intervence. Neměli bychom zřizovat záchytná střediska, shromažďovat biometrické údaje v centrálních databázích ani bychom neměli se všemi osobami, které se pokoušejí překročit naše hranice, zacházet stejně jako s teroristy nebo jako s kriminálními živly.
<P>
Způsob boje proti nelegálnímu přistěhovalectví není ani vytvoření rámce specifikací pro legální přistěhovalectví. Neměli bychom tento rámec nadále používat jako záminku k prosazování opatření, která budou sloužit Evropské unii jako celku, aniž by byla zohledněna práva samotných přistěhovalců.
<P>
V příslušné důvodové zprávě se nekritizuje používání biometrických údajů; nerozlišují se v ní kontroly od řízení přistěhovalectví ani se v ní neuvažuje o tom, že přistěhovalci, kteří nepatří do kategorií užitečných intelektuálních schopností nebo důležitých manuálních prací, mohou sloužit potřebám nadnárodních společností.
<P>
Přistěhovalectví je vzájemným vztahem mezi nabídkou a dialogem, mezi výměnou a vzájemným ovlivňováním, mezi spoluprací a respektováním lidí a jednotlivců, mezi porozuměním a zajištěním rovných příležitostí. Proto je naší povinností podporovat politiky, které zohledňují tento přístup, a pouze tento přístup.
<SPEAKER ID="052" NAME="Manfred Weber" AFFILIATION="PPE-DE">
(DE) Vážený pane předsedající, dámy a pánové, otázce migrantů jsme dnes věnovali hodně času. Chtěl bych na okamžik upoutat vaši pozornost na to, na co se nás ptají naši občané. Otázka našich občanů zní: v Evropské unii máme miliony nezaměstnaných, a přece zároveň hovoříme o přistěhovalectví vysoce kvalifikovaných pracovníků. Jako politikové budeme muset vynaložit značnou energii na to, abychom našim občanům vysvětlili, že pokud jde o kvalifikované pracovníky, potřebujeme ty nejlepší mozkové kapacity na světě.
<P>
Občané nám kladou také další otázku: "Berete vážně naše obavy týkající se tohoto problému?" Hovoříme o cirkulační migraci. V průběhu minulých desetiletí jsme přivezli do mé země turecké občany a zaměstnali jsme je jako pracovní sílu. V České republice máme Vietnamce. Cirkulační migrace - jinými slovy návrat těchto pracujících hostí domů - dosud v těchto zemích nefungovala. Naši občané se ptají: jak chcete tento problém vyřešit? Jak je to všechno vzájemně propojeno?
<P>
Budeme muset občanům vysvětlit také to, že migranti mají podle našeho názoru povinnost začlenit se, jak uvedl pan Lambrinidis, čímž se rozumí učit se jazyku a snažit se začlenit do společnosti. Objasníme-li, že pokud jde o nelegální migraci, nelegální migranti budou muset z Evropy odejít, vzbudíme tím pochopení občanů pro evropskou migrační politiku - legální přistěhovalectví. To je jediný způsob, jak získat legálnímu přistěhovalectví veřejnou podporu.
<P>
Nejdůležitějším prvkem zprávy je podle mne jasný závazek vůči evropským občanům, že stanovování kvót - jinými slovy, úkol určit, kolik lidí vstoupí na trh práce - ponecháme členským státům, jak to bylo předtím. V to mají občané největší důvěru.
<P>
Chtěl bych poděkovat našim dvěma zpravodajům, kteří předložili dobrou zprávu. Dovolte mi, abych jménem mé skupiny PPE-DE řekl, jak nás těší, že naši kolegové poslanci z levicových stran v tomto Parlamentu se v mnoha oblastech rovněž přiklonili k našemu stanovisku, zejména v otázce pevné politiky týkající se vracení nelegálních přistěhovalců, v otázce ponechání úkolu týkajícího se stanovování kvót vnitrostátním rozhodovacím orgánům a v otázce zavádění účinných hraničních kontrol. Je pro mne nesmírně potěšitelné, že jako skupina PPE-DE jsme v těchto otázkách dokázali prosadit své stanovisko.
<SPEAKER ID="053" NAME="Magda Kósáné Kovács" AFFILIATION="PSE">
(HU) Děkuji vám, vážený pane předsedající. Evropa potřebuje společnou přistěhovaleckou politiku. Od Tampere po Haag, od Claudea Moraese a Patricka Gauberta po dnešní dvě skvělé zprávy a všechna oznámení, která mezitím předložila Komise - to byly různé zastávky na cestě tam, kde jsme už byli schopni zjistit, že přísnost přistěhovalecké politiky není sama o sobě přínosem.
<P>
Naším úkolem je koordinovat a rozlišovat. Musíme koordinovat složitý fenomén, který představují faktory týkající se migrace, včetně osob migrujících pouze z hospodářských důvodů, ale i těch, které překračují hranice nelegálně. Mezi těmito lidmi musíme rozlišovat žadatele o azyl, osoby, které se infiltrují v souvislosti s trestnou činností, a osoby, které k vykonávání nelegální činnosti zřejmě donutily samy orgány.
<P>
Až dosud jsme my, nové členské státy, byly tranzitními zeměmi, ale nyní budeme i cílovými zeměmi a naše odpovědnost se zvýší, neboť také potřebujeme čerstvé zásoby pracovních sil. Nepotřebujeme však žádnou další "sílu svalů" ani "šedou hmotu". To, co potřebujeme, je čerstvá pracovní síla pro náš trh práce. Proto vítám nařízení, v nichž mají přistěhovalci vymezeno své místo na našem trhu práce. Vítám i plán týkající se společných právních předpisů a nástroje navržené v jeho rámci.
<P>
Závěrem bych chtěla zdůraznit, že spolupráce se zeměmi původu symbolizuje skutečnou budoucnost s lidskou tváří, kde legální a nelegální přistěhovalectví není rozhodnutím, které ovlivňuje celou délku života, a neznamená útěk ze země a z domova; je to spíše přechodné období, v němž musí být podmínky pro návrat zavedeny na základě porozumění a začlenění. Děkuji vám, vážený pane předsedající.
<SPEAKER ID="054" NAME="Simon Busuttil" AFFILIATION="PPE-DE">
- (MT) Děkuji vám, vážený pane předsedající, vážený pane komisaři. Agentura Frontex vynakládá veliké úsilí, ale musím říci, že jsme stále daleko od dosažení požadovaných výsledků. V důsledku mise agentury Frontex během minulého července ve Středozemním moři se počet přistěhovalců přijíždějících do mé vlasti, Malty, snížil o polovinu v porovnání s červencem minulého roku. Zní to neuvěřitelně, ale i přesto byla mise na konci července ukončena a v srpnu jsme pak zaznamenali dvojnásobný počet přistěhovalců v porovnání s loňským rokem. V tomto měsíci mise agentury Frontex pokračovala, ale my jsme stále zaznamenávali nárůst v porovnání s měsícem zářím loňského roku. Vážený pane předsedající, co to všechno znamená? Znamená to zaprvé, že potřebujeme agenturu Frontex ještě více posílit a proto je tento Parlament odhodlán rozpočet této agentury zvýšit, nikoliv snížit, o což se snaží Rada. To znamená, že členské státy, které přislíbily agentuře Frontex tak velké množství lodí, vrtulníků a letadel, neplní své sliby, a já od agentury Frontex i od Komise očekávám, že budou spolupracovat s tímto Parlamentem, aby donutily členské státy k dodržování jejich povinností. Znamená to také to, že je potřeba vykonat více práce k tomu, aby s námi v oblasti přistěhovalectví spolupracovaly i třetí země, jako např. Libye. Také to však znamená, vážený pane předsedající, že v evropské přistěhovalecké politice je dosud možné nalézt znaky pokrytectví. Každý souhlasí s tím, že hlavní prioritou by měla být záchrana životů lidí, kteří se topí ve Středozemním moři. V pořádku, tak by to mělo být. Ale zeptáme-li se, tak jako Malta, kdo přijme lidi zachráněné před utopením, nastane hluboké ticho.
<SPEAKER ID="055" NAME="Wolfgang Kreissl-Dörfler" AFFILIATION="PSE">
(DE) Vážený pane předsedající, dámy a pánové, je dobře, že jsme konečně uznali, že boj proti nelegálnímu přistěhovalectví není jen věcí společného úsilí, ale že ke společnému řízení a ke koordinaci legální migrace jsou zapotřebí i komplexní strategie, zejména v Evropě bez hranic. To však nemůže být pouze úkolem ministrů vnitra, kteří se rychle dohodnou na opatřeních týkajících se řešení otázky nelegálních migrantů; je to také úloha pro ministry práce a sociálních věcí.
<P>
Proto vítám iniciativu Rady a Komise, týkající se zapojení příslušných specializovaných ministerstev, například i našeho místokancléře pana Münteferinga. Skutečnost je taková, že legální migrace vždy znamená průnik přistěhovalců na trh práce a tedy i do systémů sociálního zabezpečení.
<P>
Musíme však také intenzivněji bojovat proti příčinám migrace a proti příčinám, které nutí tak veliké množství lidí k tomu, aby se útěkem ze svých pustých zemí snažili napravit svou situaci. Musíme vytvořit legální pracovní příležitosti. "Modrá karta" a cirkulační migrace jsou prvními kroky správným směrem.
<P>
Mám také jednu poznámku týkající se agentury Frontex: to, jak se zde některé členské státy chovají, je skandální. Solidarita, která se vždy vyžaduje, se musí týkat všech zemí EU, nejen některých z nich, a uprchlíci musí být podle mého názoru rozmístěni mezi všechny členské státy podle modelu, který zatím není stanoven. Nemůže to být pouze záležitostí Malty nebo Kanárských ostrovů nebo Řecka. Závěrem, agentura Frontex může být tedy jen tak kvalitní, jak jí to dovolí členské státy.
<P>
Chtěl bych se okrajově vyjádřit k agentuře Frontex: agentura Frontex vždy dává svým operacím názvy z řecké mytologie, např. Nautilus. Nejbližší operace se však jmenuje Hydra. Toto pojmenování se mi zdá dosti nevkusné. Podle mne by se název této operace měl změnit, neboť každý, kdo má alespoň základní znalosti řecké mytologie, ví, co Hydra znamená.
<P>
(potlesk)
<SPEAKER ID="056" NAME="Agustín Díaz de Mera García Consuegra" AFFILIATION="PPE-DE">
- (ES) Vážený pane předsedající, chci pronést několik připomínek a vyzdvihnout jen několik statistických údajů. Podle úřadu Eurostat se 45 % cizinců přijíždějících do Evropy rozhodne zůstat ve Španělsku. Mezi 21. zářím a časnými ranními hodinami 24. září přijelo na španělské pláže 595 státních příslušníků subsaharské Afriky. Na samotné Kanárské ostrovy přijelo od začátku roku 11 000 přistěhovalců, z nichž 9 000 přijelo od začátku mise Héra dne 23. dubna.
<P>
Nehledě na agenturu Frontex, na operace Héra, Hermes, Nautilus, Poseidon a Malta, číselné údaje nám ukazují, že mafie obchodující s lidmi disponují prostředky nezbytnými k tomu, aby se vyhnuly našim kontrolním mechanismům a otevřely nové trasy po moři. Jedním z těchto příkladů je velký počet přistěhovalců, kteří přišli na pobřeží východního Španělska, nebo případ více než 4 000 přistěhovalců ze Srí Lanky a z Pákistánu čekajících na to, že je přivezou do Evropy z pláží ve městě Konakry v Guinei.
<P>
Prioritou proto musí být mise zaměřené na identifikaci a zatčení členů mafie, a dále na zintenzivnění policejní a mezinárodní spolupráce prostřednictvím společných vyšetřovacích týmů. V krizových oblastech musí agentura Frontex nepřetržitě vykonávat své mise. Je velmi důležité, aby Rada prosazovala Evropskou síť pohraničních hlídek s cílem zkvalitnit úkoly týkající se monitorování a dohledu.
<P>
EU musí jako celek podpořit a prosadit dohody o spolupráci a informační kampaně, nejen na jazykovém a profesionálním základě; země původu a tranzitní země musí mít také informace o rizicích, která přijímají přistěhovalci, i o jejich úmrtích.
<P>
Závěrem, na evropské úrovni musí existovat koordinace přistěhovaleckých politik s cílem předejít schvalování permisivních právních předpisů a regulačním procesům, které vyvolávají nežádoucí účinky. Musíme také prosazovat velkorysou a humanitární azylovou politiku a potřebnou mezinárodní ochranu.
<P>
Vážený pane předsedající, svůj příspěvek ukončím slovy: nelze vést rozhovor s Radou o 20% solidaritě. Agentura Frontex poskytuje 80 % pro charterové lodě, letadla, palivo, vše s výjimkou materiálového znehodnocení. Rada proto musí podpořit 20% solidaritu a upustit od používání dvojznačného vyjadřování v politice, která má dopad na celou Evropskou unii.
<SPEAKER ID="057" NAME="Inger Segelström" AFFILIATION="PSE">
(SV) Vážený pane předsedající, dovolte mi, abych svůj projev zahájila poděkováním zpravodajům za jejich velmi dobře vykonanou práci. Velmi mne těší, že se připravují plány, jak ztížit život zaměstnavatelům a soukromým osobám zaměstnávajícím lidi nelegálně. Nelegální zaměstnávání, např. v rámci domácích prací a péče o dítě, se týká především žen, které často patří mezi přistěhovalce. Toto nemá dopad jen na příslušné jednotlivce, ale i na systémy sociálního pojištění, finanční systémy a hospodářskou soutěž v daných zemích. Jsem také potěšena tím, že boji proti obchodování s lidmi, především proti obchodováním se ženami a dětmi, které je převládající, bude věnována neustálá podpora. Jsem vděčna za podporu zaměřenou na snížení počtu obětí o polovinu v průběhu následujících deseti let s cílem zcela odstranit tyto praktiky.
<P>
Na druhé straně jsem však zklamána tím, že konzervativní skupina ve Výboru pro občanské svobody, spravedlnost a vnitřní věci mi nevyjádřila podporu ohledně pomoci ženám a dětem při útěku a hledání nového života. Prostřednictvím hlasování pro pozměňovací návrh č. 29 se nám nabízí nová příležitost, jak podpořit ženy a děti, aby mohly zůstat v EU nebo aby se mohly vrátit. Udělejme to, aby ženy mohly mít lepší život - poté, co zažily praktiky obchodování s lidmi.
<P>
Těší mne rovněž to, že nadále říkáme "ne" uprchlickým táborům mimo území EU. Chci však varovat před pracovní silou hospodářských migrantů, kterou získáme, pokud neumožníme jejich rodinám, partnerům a dětem, aby je doprovázeli. Pak budou většinou přicházet jen mladí lidé, což není pro žádnou společnost v EU dobré.
<P>
Hovoříme o hranicích EU. Je důležité zakázat vstup osobám podílejícím se na obchodování s lidmi, trestné činnosti, obchodu s drogami, obchodu se zbraněmi a praní špinavých peněz, zatímco lidé, kteří potřebují ochranu, jsou v humánní EU vítáni. Jsou páteří EU a nelze je vyloučit ze společné budoucnosti EU. Migrace bude důležitá, nejen pro nás, kteří zde žijeme teď, ale i pro budoucí generace, a my musíme dosáhnout jak globálního, tak i našeho vlastního rozvoje.
<SPEAKER ID="058" NAME="Carlos Coelho" AFFILIATION="PPE-DE">
- (PT) Vážený pane úřadující předsedo Rady, vážený pane místopředsedo Komise, vážené dámy, vážení pánové, dnešní rozprava se opírá o dvě zprávy, které zjevně zastupují dva doplňující se přístupy: plán politiky pro legální migraci a priority v boji proti nelegálnímu přistěhovalectví. Obrana jednoho přístupu a opomenutí toho druhého by bylo závažnou chybou. Jsou to dvě strany téže mince. Migrace je v současnosti obrovským fenoménem. Podle odhadů je v Evropské unii v současnosti 26 milionů migrantů s legálním nebo nelegálním pobytem. Migrace je jev, který má jasně evropský rozměr, nejen proto, že ji nemohou účinně řídit členské státy samotné, ale především proto, že jakákoliv změna migrační politiky jednoho členského státu může ovlivnit migrační toky a jejich vývoj v ostatních členských státech.
<P>
Vážený pane místopředsedo Komise, jednoznačně podporuji myšlenku modré karty i vytvoření evropského portálu o přistěhovalectví, který by ve velkém rozsahu poskytoval informace o podmínkách a možnostech legální migrace v Evropské unii. Vítám strategii opuštění myšlenky jednotné směrnice, po mnohých letech patové situace v Radě, a přijetí progresivní metody týkající se navržení čtyř odvětvových směrnic během příštích tří let. Chtěl bych zdůraznit potřebu politiky v oblasti rozvojové pomoci, která si žádá podepsání dohod se třetími zeměmi o účinném řízení migrace. Spolupráce se třetími zeměmi původu je v boji proti obchodování s lidmi a nelegálnímu zaměstnávání nevyhnutelná.
<P>
Vážený pane předsedající, závěrem bych chtěl říci, že musíme rovněž zajistit hraniční kontrolu a použití dostupných zdrojů, jako např. agenturu Frontex a pohraniční jednotky rychlé reakce, které musí mít přístup ke zdrojům potřebným pro vykonávání jejich práce.
<SPEAKER ID="059" NAME="Genowefa Grabowska" AFFILIATION="PSE">
(PL) Migrace není jen problémem jižní Evropy. Má dopad i na Unii jako takovou, včetně mé země, Polska, které se nachází v severovýchodní části světadílu.
<P>
Východní hranice Polska je nejdelší pozemní hranicí Unie a my jsme odpovědni za její bezpečnost. Agentura Frontex, od níž se tolik očekává, má sídlo ve Varšavě. Převedli jsme na ni určité povinnosti a odpovědnosti a proto bychom měli zabezpečit, aby měla k dispozici potřebné nástroje a zdroje, aby byla schopna jednat a účinně chránit naše hranice.
<P>
V posledních letech odešly z Polska téměř 3 miliony mých krajanů. Odcestovali do jiných členských států Unie a využili přitom zásad společného trhu. K nám však přišly tisíce osob z Dálného východu, např. z Koreje a Vietnamu. Další lidé přišli přirozeně také z Ukrajiny a Běloruska. Potřebujeme tyto nové přistěhovalce. Pomáhají nám budovat Polsko.
<P>
Proto vítám zprávy paní Gruberové a pana Morena Sáncheze, především zprávu o přistěhovalecké politice, neboť její premisy civilizují přistěhovalectví pomocí vytvoření cest pro legální přistěhovalectví. Tyto dvě zprávy se velmi dobře dopĺňují. Spolu s návrhem směrnice, kterou se stanoví sankce zaměstnavatelům nelegálních přistěhovalců a na které nyní pracuje Výbor pro občanské svobody, spravedlnost a vnitřní věci, představují řádný právní základ pro přistěhovaleckou politiku Unie. Jsem ráda, že v této oblasti hraje Parlament tak významnou úlohu.
<P>
Dovolte mi závěrečnou poznámku. Přistěhovalectví by nemělo být chápáno jako problém. Měli bychom jej chápat jako příležitost pro stárnoucí Evropu. Měli bychom využít energie a nadšení lidí, kteří k nám přicházejí legálně, měli bychom je zapojit do vytváření nových národů a naší společné Evropy.
<SPEAKER ID="060" NAME="Barbara Kudrycka" AFFILIATION="PPE-DE">
(PL) Vážený pane předsedající, za úvahu stojí otázka, na co je ve zprávě o nelegálním přistěhovalectví kladen důraz. Tato zpráva je zaměřena zejména na Středozemí. Objevuje se v ní rovněž nepřiměřeně vysoká důvěra v nástroje opatření Společenství.
<P>
Jsme si všichni vědomi toho, že odpovědnost za hraniční kontroly spadá do pravomoci členských států. V tomto směru však stále závisí velké množství otázek na připravenosti zvláštních služeb příslušného členského státu, i přes odkazy na zásadu subsidiarity a existenci agentury Frontex.
<P>
Situace na jihovýchodní pozemní hranici vyžaduje rovněž pozornost, finanční prostředky a společné kroky, i když tato hranice není v současnosti hlavní trasou nelegálního přistěhovalectví.
<P>
Kromě toho, rozšíření schengenského prostoru může prohloubit problémy týkající se migrace. Proto je politika Unie v oblasti legální migrace tak významnou záležitostí. Abychom však byli schopni řídit legální hospodářskou migraci, musíme se v první řadě zabývat využitím potenciálu a mobility pracovní síly v Unii.
<P>
Existence přechodných období, týkajících se otevření trhů práce pro občany nových členských států, a skutečnost, že se tato ujednání selektivně ruší tak, že se trhy práce otevírají pouze pro vysoce kvalifikované pracovníky, vážně ohrožují všechny kroky směrem k migrační politice Společenství pro občany třetích zemí.
<P>
Význam mají rovněž kulturní a zeměpisné faktory týkající se legální migrace. Členské státy jsou na základě své zeměpisné polohy a kulturních a jazykových podobnosti samozřejmě ochotnější uplatňovat migrační politiku týkající se určitých třetích zemí. Jde o země, jejichž občané se dokáží snáze ztotožnit s evropskou kulturou a s evropskými hodnotami z důvodu zeměpisné blízkosti a podobnosti, byť třeba pouze jazykové. Tento druh legální migrace má proto dvojnásobnou přidanou hodnotu.
<SPEAKER ID="061" NAME="Josep Borrell Fontelles" AFFILIATION="PSE">
- (ES) Vážený pane předsedající, dámy a pánové, Středozemí představuje nejnespravedlivější hranici na světě. Značný rozdíl mezi těmito dvěma stranami, projevující se v oblasti hospodářství a příjmů, vyvolává tok lidí, který nelze kontrolovat jen pomocí policejních složek.
<P>
V létě roku 2006 jsem měl příležitost blahopřát panu komisaři Frattinimu, protože společně s několika španělskými rybáři obhájili čest Evropy tím, že zachránili skupinu lidí zmítajících se v mořských vlnách, a pak jsme se stali svědky ostudného procesu kompromisů o tom, co bychom s nimi měli dělat. Pane komisaři, lze nyní po roce řešit tento problém lépe?
<P>
Ve skutečnosti postupujeme příliš pomalu a naše míra pokroku je neslučitelná se závažností problému, který před námi stojí. Je to problém, který nebudeme schopni vyřešit bez dalšího rozvoje v zemích původu. Musíme si to vštípit do povědomí. Nebudeme schopni vyřešit tento problém bez rozvoje v zemích původu, protože i když potřebujeme velký počet přistěhovalců, nemůžeme zvládnout celý demografický přebytek subsaharské Afriky.
<P>
A navíc to, co se zde děje, je děsivá kombinace hladu na jedné straně a televizí se satelitními přijímači na straně druhé. Prázdná mísa v kuchyni a satelitní přijímač chrlící naděje jsou tou nejlepší možnou živnou půdou pro nelegální přistěhovalectví, které můžeme kontrolovat jedině tak, že budeme přispívat k rozvoji zemí původu a zabráníme skutečnému "magnetismu": nelegálnímu zaměstnávání.
<P>
(potlesk)
<SPEAKER ID="062" NAME="Philip Bradbourn" AFFILIATION="PPE-DE">
Vážený pane předsedající, téma, o němž dnes diskutujeme, je pro Evropu nepochybně jedním z nejdůležitějších. Je to téma, v rámci něhož čelí každý členský stát různým výzvám. Z téhož důvodu, ať již se zabýváme legální či nelegální migrací, se nesmíme ubírat cestou univerzálního přístupu. Otázka migrace musí být i nadále svrchovaným právem každého členského státu.
<P>
Jsem však zastáncem prohloubení spolupráce mezi členskými státy, v rámci níž lze určit společný postoj, a to ve prospěch všech. Tak jako ostatní řečníci bych i já rád upoutal pozornost tohoto Parlamentu na systém Frontex, v jehož rámci jsme pro tuto organizaci nedávno uvolnili dalších 12 milionů EUR.
<P>
Od začátku fungování se tento systém potýká s obtížemi, neboť členské státy, které se zavázaly poskytnout zdroje, své závazky neplní. Pokud má být tento projekt úspěšný, musíme zabezpečit, aby byly tyto přislíbené zdroje poskytnuty pro účely operací, pokud to bude potřeba.
<P>
V boji proti nelegálnímu přistěhovalectví to však představuje pouze jeden nástroj. Musíme prozkoumat nová a inovativní řešení, a to u samotného zdroje, u nějž migranti začínají svou cestu. Je potřeba zaměřit se na cílené kampaně ve státech původu, abychom dali jasně najevo, že Evropa nepředstavuje dveře dokořán. Především se však musíme zaměřit na obchodníky s lidmi.
<P>
Druhou stranou této mince je skutečnost, že naše členské státy mají účinné repatriační politiky, aby odradily ty, kdo vyhledávají nebo organizují nelegální přistěhovalectví.
<P>
Závěrem bych to rád shrnul slovy, že to, co mezi členskými státy potřebujeme, je spolupráce, nikoliv regulace. Univerzální přístup nemůže vyřešit problém přistěhovalectví a my se nesmíme nechat chytit do pasti tím, že se budeme spoléhat na řešení typu "více Evropy".
<SPEAKER ID="063" NAME="Louis Grech" AFFILIATION="PSE">
- (MT) Vážený pane předsedající, je pravdou, že se v minulých měsících dostavily určité výsledky v souvislosti se stálým závazkem pana komisaře Frattiniho a s prioritou udělenou ze strany portugalského předsednictví, a to i přes značnou byrokracii a zřetelný nedostatek solidarity v některých aspektech, v důsledku čehož je účinnost mnoha iniciativ opožděna. Tato smutná záležitost si však zasluhuje společnou evropskou politiku, která bezodkladně řeší základní "otázky", včetně: přijetí politik týkajících se "rozdělení zátěže" mezi všechny členské státy, revize nařízení Dublin II, jak se navrhuje v odstavci 18 zprávy pana Sáncheze, přiměřené finanční podpory nebo podpory jiného druhu, včetně poskytnutí finančních prostředků pro projekty v oblasti infrastruktury a posouzení životaschopnosti, nebo jinak, posouzení rozvoje úřadů, např. úřadů práce v zemích původu a v tranzitních zemích, vytvoření realistické politiky týkající se vracení přistěhovalců, uplatňování politiky včasného začlenění a boje proti organizované trestné činnosti týkající se obchodování s lidmi i boje proti xenofobii a rasismu. Nemáme bohužel evropskou agenturu se sídlem ve Středozemí, která by vytvořila tuto společnou přistěhovaleckou a azylovou politiku. Agentura Frontex nikdy nesplní svou úlohu, pokud se výrazně nezmění rozsah jejích pravomocí. Vážený pane předsedající, dovolte mi, abych závěrem poděkoval oběma zpravodajům, kteří nám na konkrétních příkladech ukázali, jak velice v této oblasti Unie zaostává. Věnovali se právům a důstojnosti přistěhovalců, kteří se často stávají oběťmi politického útlaku, chudoby a organizované trestné činnosti, i obtížím, jimž čelí malé členské státy, jako např. Malta, které jsou nepřiměřeně zatěžovány, aniž by jim často byla projevena nějaká skutečná solidarita.
<SPEAKER ID="064" NAME="Libor Rouček" AFFILIATION="PSE">
(CS) Dámy a pánové, Evropa stojí před dvojí výzvou. Na straně jedné vidíme stárnutí a demografický pokles. Na straně druhé klepou na jižní a východní brány Unie statisíce a miliony zájemců ze třetích zemí o legální i ilegální vstup. Tuto výzvu je nutno řešit v Evropské unii společně. Žádná země, byť sebevětší, ji nevyřeší sama.
<P>
Vítám proto snahy Komise hledat a navrhovat společná řešení. Řešení, jak například prostřednictvím FRONTEXu bránit nelegální migraci. Řešení, jak například prostřednictvím systému modrých karet či kooperativních dohod se zeměmi původu řídit legální přistěhovalectví. Vítám i opětovnou dnešní výzvu komisaře Frattiniho těm zemím Evropské unie, které ještě neotevřely své pracovní trhy pro spoluobčany z nových členských zemí, aby tak co nejdříve učinily.
<SPEAKER ID="065" NAME="Manuel Lobo Antunes" LANGUAGE="PT">
Vážený pane předsedající, vážené dámy a vážení pánové, budu stručný. Toto byla určitě jedna z nejkomplexnějších, nejpodrobnějších a nejrozsáhlejších diskusí, kterým jsem měl tu čest předsedat, kterých jsem měl tu čest se zúčastnit a do kterých jsem měl tu čest se zapojit v rámci Rady a tohoto Parlamentu. Byla to diskuse, v jejímž rámci jsem si uvědomil a samozřejmě i osvojil různé podněty, rady a návrhy, které jsou podle mého názoru pro naši budoucí práci mimořádně důležité a významné.
<P>
V souvislosti s tím se domnívám, že mohu oprávněně dospět k závěru, že Evropská unie má soudržnou a komplexní strategii řešení otázek migrace a že je na dobré cestě k uskutečnění politik, které této strategii poskytnou fyzickou a praktickou podobu. Samozřejmě, že budou existovat určité pochybnosti, určitá nejistota a také potřeba být trochu více ambiciózní, musím však zdůraznit, že v rámci kontextu, ve kterém žijeme, a vzhledem k potížím, jimž čelíme, bude všechno vyváženo. Myslím si, že jsme na správné cestě a že se můžeme a musíme pohnout kupředu s odhodláním uskutečnit skutečně globální přístup k migraci.
<P>
Podle našeho názoru jsou základem této politiky dva zásadní výrazy, humanismus a solidarita: humanismus proto, že tato politika je založena na lidech a na lidi je také zaměřena. Na tuto otázku humanismu nemůže předsednictví zapomenout a ani nikdy nezapomene. Jak již bylo uvedeno, hovoříme o lidech, kteří se svou snahou začlenit se do našich společností legitimním způsobem snaží o lepší život a lepší život pro své rodiny. Je to lidská touha a přání, které musíme plně respektovat. Dalším zásadním výrazem je solidarita, protože nejde o záležitost nebo problém, který by mohl vyřešit jen jeden členský stát nebo dva či tři členské státy, jako již bylo uvedeno. Jde o problém, který se týká každého, a který proto má a musí mít společnou odezvu. Naštěstí jsme přesvědčeni, že při definování a uplatňování evropských migračních politik existuje stále vyšší povědomí o významu sladění těchto dvou pojmů - humanismu a solidarity.
<P>
Zřídili jsme společný nástroj pro boj proti nelegálnímu přistěhovalectví, agenturu známou jako Frontex, která již existuje dva roky. Během tohoto období uskutečnila tato agentura své první kroky a i přes některé potíže se velmi dobře osvědčila. Jednoznačně musíme zvýšit úsilí, s cílem vybavit tuto agenturu potřebnými nástroji, aby mohla dosahovat cílů, pro něž byla zřízena, účinnějším, rychlejším a přesnějším způsobem. Usuzujeme však, že tento společný nástroj byl zatím spolehlivým důkazem toho, že jeho zřízení bylo nevyhnutelné a správné.
<P>
Pokud jde o legální migraci, dnes se zde velmi správně uvedla potřeba posílení dialogu se třetími zeměmi, zejména s těmi, které jsou zdrojem migračních toků. Tento dialog je naprosto nevyhnutelný, a jak zde již bylo uvedeno, zcela souhlasím s tím, že bez posuzování, analýzy a nějakého řešení příčin těchto migračních toků v uvedených zemích původu nebudeme nikdy schopni nalézt dlouhodobé řešení tohoto problému.
<P>
V této oblasti jsme posílili dialog s Afrikou a jsme přesvědčeni o tom, že v kontextu migrace a dialogu o migraci se zeměmi původu můžeme na další schůzce na nejvyšší úrovni Evropa-Afrika dosáhnout velmi dobrých výsledků a tím i legální migrace. Portugalské předsednictví zařadilo legální migraci mezi prioritní opatření své agendy během příštího šestiměsíčního období. Komise byla v této oblasti rovněž aktivní a předložila návrhy, které považujeme za velmi zajímavé. Bude se o nich diskutovat během našeho předsednictví a jsme přesvědčeni, jak jsem již uvedl, že budeme schopni dosáhnout během tohoto období značného pokroku.
<P>
Abych to tedy shrnul, navzdory potížím, navzdory velkým problémům, jimž musíme čelit, si myslíme, že jsme na správné cestě. Občas musíme být snad o něco ambicióznější. Občas musíme být snad o něco rychlejší, myslím si však, že nikdo nemůže v dobré víře zpochybnit to, že jsme během minulých let vykonali veliký kus práce.
<P>
Rada samozřejmě vítá a podporuje tuto diskusi s Evropským parlamentem. Byla zde dnes uvedena otázka spolurozhodování a reformní smlouva. Jak jistě víte, reformní smlouva vznikla na základě mandátu, který schválila Evropská rada a tedy všechny členské státy. Rozhodnutí tohoto druhu musí samozřejmě přijímat všechny členské státy, nejen předsednictví. V každém případě jsem přesvědčen, že reformní smlouvou jsou, podobně jako ústavní smlouvou, přijímány velmi významné kroky směřující k rozšíření postupu spolurozhodování na mnoho legislativních iniciativ v rámci EU.
<SPEAKER ID="066" NAME="Franco Frattini">
místopředseda Komise. - (IT) Vážený pane předsedající, vážené dámy a vážení pánové, jsem také vděčen všem, kdo přispěli k této velmi důležité diskusi. Jsem přesvědčen, že Evropa musí být skutečně jednotná ve svém přístupu k tomuto globálnímu jevu, který se týká milionů dětí, žen a mužů a který zasahuje všechny světadíly.
<P>
Zaznělo zde především - a já s tím souhlasím - že musíme bojovat proti nezákonnému jednání prostřednictvím přijímání opatření proti obchodníkům s bílým masem, kteří využívají nelegální přistěhovalce, a prostřednictvím takové politiky repatriace, která je důvěryhodná a plně respektuje individuální práva a důstojnost každého člověka. Evropská unie již uskutečnila určité repatriační kroky a může v tom pokračovat. Rád bych připomněl, že repatriační iniciativy spadají obvykle do pravomoci Úřadu Vysokého komisaře OSN pro uprchlíky s cílem zabezpečit maximální transparentnost při dodržování lidských práv.
<P>
Jsem přesvědčen o tom, že evropská politika musí propojit pomoc, dodržování lidských práv, obchodní politiku s Afrikou a přistěhovalectví. Zcela souhlasím s moudrými slovy pana Watsona o těchto zemích: "vezmeme si jejich zboží nebo jejich obyvatele". Měli bychom se nad tím zamyslet, a to především proto, že tato strategie musí být globální a nesmí vylučovat obchodní vztahy nebo naši politiku rozvojové pomoci pro Afriku.
<P>
Kontroly na vnějších hranicích jsou rovněž velice důležité. Někteří z vás se o nich zmínili; jiní vyjádřili obavy. Jsem přesvědčen, že si Frontex zasluhuje podporu. Zasluhuje si podporu, protože během letošního léta zachránili zaměstnanci agentury Frontex nejen lidské životy, které by jinak vyhasly, ale kromě toho i zatkli mnoho lidí: 400 osob, členů organizací obchodujících s bílým masem, bylo zatčeno a vydáno orgánům. Je to velké množství, protože se týká pouze minulého léta.
<P>
Jsem tedy přesvědčen o tom, že tento Parlament uzná potřebu poskytnout v rámci rozpočtu na rok 2008 agentuře Frontex další zdroje. Vím, že existuje pozměňovací návrh, jehož cílem je zmrazit s okamžitým účinkem 30 % provozních nákladů agentury Frontex. Jsem přesvědčen, že bude tento návrh přehodnocen a že rozpočet se vzhledem k monitorování a plně zodpovědnému postoji k výdajům naopak zvýší.
<P>
Mnohokrát zde byla samozřejmě připomenuta hospodářská migrace. Podrobný návrh týkající se evropského pracovního povolení, který předložím, určitě neznamená to, že budeme v Bruselu rozhodovat o tom, kolik přistěhovalců která země potřebuje. Každého, kdo má pochybnosti nebo obavy v souvislosti s touto otázkou, bych rád ubezpečil, že to bude nadále odpovědností vnitrostátních vlád a otázkou vnitrostátního trhu každé země. Jinými slovy, každý členský stát bude moci rozhodnout o tom, kolik pracovníků, kteří nepocházejí ze Společenství, v každé kategorii potřebuje. Vážené dámy a vážení pánové, jediná věc, kterou nebudou moci členské státy udělat, je říci "my nepotřebujeme žádného přistěhovalce" a potom nadále tolerovat nelegální přistěhovalectví a využívání nelegálního zaměstnávání. To není možné, protože budou existovat evropská pravidla.
<P>
Přistěhovalectví nás samozřejmě přivádí k obecné hodnotě, kterou někteří z vás uvedli: mobilitě mezi lidmi. Jsem přesvědčen, že existují možnosti, ale i práva. K právům patří vždy i povinnosti. Politika, která se týká jen práv a nikoli povinností, by byla nemyslitelná. Nemůžeme, a ani bychom si nepřáli, někomu vnucovat naše evropské právní předpisy nebo financování, pokud s tím nesouhlasí naši partneři. To si musíme ujasnit: naší představou, naší politikou je partnerství. Je to rozsáhlá dohoda se zeměmi, z nichž přistěhovalci přijíždějí a s těmi, jimiž procházejí.
<P>
Takováto dohoda by měla zahrnovat - a to je klíčovým prvkem - úplné dodržování našich právních předpisů, základních práv a nejpevnějších obecných hodnot na našem území: život, důstojnost každé ženy a každého muže, respektování jednotlivce. To nás přivádí k otázce začleňování.
<P>
Začleňování přistěhovalců znamená respekt k jejich prostředí a náboženství, která jsou pro každého z nás zdrojem obohacení, také však znamená to, že přistěhovalci by měli respektovat naše tradice, naše prostředí, naši kulturu a naše náboženství. Z tohoto důvodu si myslím, že začlenit se znamená zapojit se.
<P>
Upřímně řečeno, pomocí právních předpisů nelze začleňovat osoby, které si začlenění nepřejí, ty, které nejsou připraveny na krok kupředu, ty, které si myslí, že Evropa může stále tolerovat vynucená manželství nebo polygamii. Tyto záležitosti jsou nepřijatelné, protože máme své právní předpisy a své obecné hodnoty.
<P>
Znamená to tedy vzdělávání, studium jazyků, odbornou přípravu, stálé zaměstnání a odmítání všeho nezákonného. Znamená to zaujetí pevného postoje k nezákonnosti. Někdo uvedl tuto myšlenku, s níž naprosto souhlasím: přistěhovalci, kteří páchají trestnou činnost, jsou největšími nepřáteli přistěhovalců, kteří pracují a své živobytí si obstarávají běžným způsobem.
<P>
Důvodem je to, že tuto politiku musíme vysvětlit našim občanům, kteří mají obavy: neměli by se obávat samotného přistěhovalectví, ale těch, kdo páchají trestnou činnost. Naší povinností je zabezpečit, aby byli lidé páchající trestnou činnost potrestáni, protože v opačném případě to naši občané nebudou rozlišovat a nevyřešíme tento strach, tuto obavu, která se pak změní v rasismus a xenofobii, strašný, avšak sílící jev v rámci Evropské unie.
<P>
Paní předsedající, závěrem bych rád uvedl, že politikové musí přijímat rozhodnutí. Jsem toho názoru, že naším rozhodnutím musí být vytvoření obecné dohody o právech a povinnostech mezi rovnocennými partnery. Neměla by existovat jedna strana, která si stanoví podmínky, a druhá strana, která je přijímá. Také by nám nemělo být ukládáno nic, co by bylo pro nás nepřijatelné. Je to potřeba, neboť hovoříme o důstojnosti a právech lidí. Nehovoříme ani o hospodářské pomoci ani o byrokratických opatřeních.
<SPEAKER ID="067" NAME="Předsedající">
. - Rozprava je ukončena.
<P>
Hlasování se bude konat zítra ve 12:00.
<P>
(Zasedání bylo přerušeno v 11:45 a pokračovalo ve 12:00 )
<P>
Písemná prohlášení (článek 142)
<SPEAKER ID="068" NAME="Filip Kaczmarek  " AFFILIATION="PPE-DE">
písemně. - (PL) Nelegální přistěhovalectví je do určité míry paradoxním pojmem. Vyrůstal jsem v politickém systému, v němž ti, kdo byli u moci, považovali v rámci své propagandy určité pojmy a priori za pozitivní nebo negativní. Mezinárodní se například považovalo za pozitivní, ale kosmopolitní se považovalo za negativní. Nemůžeme dopustit, abychom uvízli v podobné významové síti. Xenofobie je nesprávnou věcí a proto ji sotva můžeme považovat za prospěšnou pro ochranu země či Evropské unie proti nelegálnímu přistěhovalectví. Většinou jde jen o nutné zlo.
<P>
V mém rodném městě, v Poznani, jsem viděl na zdi napsána slova "nikdo není nelegální". Někdy má cenu zamyslet se nad tím, zda může být člověk skutečně nelegální. Lidé riskují své životy při pokusech o překročení hranic Unie nejen v rámci Atlantiku a Středozemí. Minulý týden zemřela na hranici mezi Ukrajinou a Polskem čečenská žena se svými třemi dcerami. Prchaly před tragédií, která postihla jejich rodnou zemi. Není vůbec překvapující, že se lidé pokoušejí o útěk z Čečenska a jsou přitom dokonce připraveni riskovat své životy.
<P>
Skutečnost, že v Evropě je přítomno několik milionů přistěhovalců, kteří vstoupili do Unie nelegálním způsobem, je skutečně vážným problémem. Při snaze o řešení tohoto problému však musíme mít na mysli obecné hodnoty, na ńichž je založena evropská integrace. Nelze zapomínat ani na to, že samotné přistěhovalectví není negativním prvkem, a to z velmi jednoduchého důvodu, že žádný člověk není negativním prvkem.
<SPEAKER ID="069" NAME="Katalin Lévai  " AFFILIATION="PSE">
písemně. - (HU) Vážené dámy a vážení pánové, vážený pane předsedající, 85 % nekvalifikovaných přistěhovalců z rozvojového světa žije v Evropské unii a jen 5 % odchází do Spojených států amerických, přičemž pouze 5 % vysoce kvalifikovaných přistěhovalců přijíždí do zemí starého kontinentu a více než polovinu absorbuje hospodářství Spojených států. Těší mne, že se ve zprávě paní Gruberové projevuje snaha o zastavení a zvrácení tohoto procesu.
<P>
Myslím si, že musíme hledat způsoby, jak přilákat vysoce kvalifikovanou pracovní sílu, zároveň však musíme také předcházet "úniku mozků" z rozvojových zemí. Z uvedeného důvodu by měl být vymezen pojem "vysoce kvalifikovaná pracovní síla" a v rámci Evropské unie by měla být standardizována a stanovena společná kritéria pro odbornou přípravu.
<P>
V současnosti nepodporuji Komisi při uplatňování zásady "čím více, tím lépe" a souhlasím s tím, že pět směrnic by se mělo spojit. Snížení byrokracie bude pro kvalifikované pracovníky také zajímavější.
<P>
Před navržením směrnice (směrnic) navrhuji provést počáteční hodnocení vlivu, v němž budou zohledněny i sociální faktory. Toto hodnocení by mohlo pomoci zajistit, aby připravované právní předpisy, které budou zastupovat skutečné zájmy občanů, ušetřily Evropské unii miliony EUR.
<P>
Návrh pana Frattiniho, který se týká zavedení souboru kvót legálního vstupu, by mohl podle mého názoru umožnit snížení nelegální migrace v rámci Evropské unie a zároveň by mohl vést i k účinnější kontrole nelegální migrace ve třetích zemích.
<P>
Jsem přesvědčena, že namísto zelených karet EU, které jsou ve zprávě navrhovány, bude při dosahování našich cílů, které se týkají legálního přistěhovalectví, pravděpodobně úspěšnější nový systém modrých karet.
