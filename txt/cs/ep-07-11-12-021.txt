<CHAPTER ID="021">
Změna směrnice 2003/87/ES tak, aby se činnosti v oblasti letectví začlenily do systému pro obchodování s povolenkami na emise skleníkových plynů ve Společenství (rozprava) 
<SPEAKER ID="168" NAME="Předsedající">
Dalším bodem je zpráva Petera Lieseho jménem Výboru pro životní prostředí, veřejné zdraví a bezpečnost potravin o návrhu směrnice Evropského parlamentu a Rady o změně směrnice 2003/87/ES tak, aby se činnosti v oblasti letectví začlenily do systému pro obchodování s povolenkami na emise skleníkových plynů ve Společenství - C6-0011/2007 -
<SPEAKER ID="169" NAME="Stavros Dimas">
člen Komise. - (EL) Pane předsedající, dámy a pánové, jsem obzvláště rád, že mohu zahájit dnešní rozpravu o návrhu na začlenění činností v oblasti letectví do systému pro obchodování s povolenkami na emise skleníkových plynů ve Společenství, který je označován zkratkou ETS.
<P>
Rád bych poděkoval zpravodaji panu Liesemu a Výboru pro životní prostředí, veřejné zdraví a bezpečnost potravin za jejich dosavadní úsilí. Také bych rád poděkoval ostatním třem výborům za jejich účast a příspěvek k diskusi.
<P>
Je již široce přijímanou skutečností, že dochází ke změně klimatu a že tuto změnu způsobuje lidská činnost. Na opatřeních, která realizujeme v následujících deseti letech, bude záviset, zda se nám podaří dostat situaci pod kontrolu, nebo zda dovolíme, aby změna klimatu dosáhla tak nebezpečné úrovně, že bude ohrožovat blahobyt a stabilitu našich společností. Evropská unie má schopnosti, zdroje a vůli k tomu, aby mohla stát v čele celosvětového úsilí o boj se změnou klimatu. Toto je jasné poselství, které za několik týdnů sdělíme na Bali, kde bude probíhat diskuse o Budoucí mezinárodní akci související se Sítí pro změnu klimatu. Tato příležitost umožňuje všem třem institucím, tedy Evropskému parlamentu, Radě a Komisi, aby stanovily ambiciózní a závazné cíle týkající se snižování emisí. K dosažení těchto cílů musí všechna odvětví, včetně odvětví mezinárodní letecké dopravy, přijmout svůj díl odpovědnosti.
<P>
S mezinárodní leteckou dopravou se dosud ve srovnání s jinými odvětvími dopravy zachází poměrně mírně. Pokud jde o zdanění a daň z přidané hodnoty, mezinárodní letecká doprava se stále těší privilegiím, kterým se těšila, když šlo ještě o malé rodící se odvětví po skončení druhé světové války. Při vyjednávání Kjótského protokolu v devadesátých letech byla letecká a námořní doprava vyňata z cílů snižování emisí skleníkových plynů. Tyto cíle se týkají pouze vnitrostátních letů. Nyní se letecká přeprava významně rozrostla a stala se úhelným kamenem globalizace, neboť k sobě navzájem přibližuje jak lidi, tak ekonomiky. Komise plně uznává význam letecké dopravy pro mezinárodní obchod a hospodářský rozvoj. Na druhou stranu je třeba říci, že se již projevuje negativní dopad letecké dopravy na životní prostředí, což se hmatatelně projevuje například v dramatickém nárůstu emisí skleníkových plynů. Podíl letecké dopravy na celkových emisích skleníkových plynů se rovná celkovým emisím Spojeného království nebo Kanady. V Evropské unii dosahují nyní emise oxidu uhličitého produkované letadly téměř dvojnásobku celkové hodnoty z roku 1990 a do roku 2012 mají dle prognózy dosáhnout 150% růstu.
<P>
Samozřejmě, že nemůžeme dovolit, aby tato situace nadále trvala, a nepřijmout žádná opatření na její nápravu. Odvětví letecké dopravy musí k boji se změnou klimatu rovněž přispívat, jinak se nevyhneme tomu, že jiná hospodářská odvětví, která již vynakládají významné úsilí o snížení svých emisí, budou zvýhodněna na jeho úkor. Právě z tohoto důvodu navrhla Evropská komise ve svém sdělení ze září 2005 celkový přístup ke snižování dopadu letecké dopravy na klima.
<P>
Naše strategie je založena na politikách, které Společenství již uplatňuje, avšak dále je posiluje a rozšiřuje. Naše stávající politiky zahrnují výzkum v oblasti nových, čistějších technologií a další zlepšování systému řízení leteckého provozu v Evropě prostřednictvím programů Jednotné evropské nebe a Čisté nebe. Samotná tato opatření však přeci jen nestačí; je nezbytné přistoupit k další činnosti, a z tohoto důvodu Komise v prosinci 2006 navrhla, aby byla letecká doprava zahrnuta do systému Společenství pro obchodování s povolenkami na emise. Dnes jsme zde proto, abychom tento návrh podrobili rozpravě.
<P>
Přístup Komise se dělí do dvou fází. V první fázi budou od roku 2011 zahrnuty do systému všechny lety v rámci Evropské unie. V druhé fázi budou od roku 2012 zahrnuty všechny lety do a z Evropské unie. Začínáme s vnitřními lety - tím ukazujeme svou vůli zaujímat v mezinárodním měřítku vůdčí pozici v tomto úsilí. Zároveň vybízíme mezinárodní partnery, aby se k této společné snaze připojili.
<P>
Na poslední konferenci Mezinárodní organizace pro civilní letectví (ICAO), která se konala v září, jsme čelili silné opozici ze strany mnoha třetích zemí, která byla zamřena proti našemu plánu začlenit do systému obchodování všechna letadla bez ohledu na to, v jakém státu jsou registrována. Důvody se liší zemi od země, ale jasně se ukázalo, že zejména rozvojové země se domnívají, že bychom měli začít sami u sebe a teprve poté uplatnit tento systém na lety z jejich zemí a na jejich letecké společnosti.
<P>
Z toho vyplývá, že musíme ukázat větší odhodlání. Jedním z hlavních bodů návrhu je, že se musí vztahovat na všechny letecké společnosti provozující lety na linkách, na něž se systém vztahuje, bez ohledu na to, v jakém státě mají sídlo, a to za účelem zamezení diskriminace. Návrh je v souladu s Chicagskou úmluvou a s dvoustrannými úmluvami v oblasti letectví. Tento postoj podpořilo na konferenci Mezinárodní organizace pro civilní letectví všech 42 evropských států. Evropa zaznamenala v této věci formální výhradu, která nám však ponechává manévrovací prostor.
<P>
O ambicióznosti návrhu Komise vypovídá její výzva ke stabilizování úrovně emisí na průměru z let 2004-2006. Toto bude mít vzhledem k prognóze rychlého růstu letecké dopravy významný účinek na životní prostředí. V roce 2020 ušetříme ročně celkově 183 milionů tun oxidu uhličitého, což je dvojnásobek současného objemu emisí skleníkových plynů ze všech zdrojů v Rakousku. To znamená, že ve srovnání se stavem, kdy by letecká doprava nebyla zařazena do systému Společenství pro obchodování s povolenkami, dojde k 46% redukci emisí.
<P>
Pokud jde o přidělení emisních povolenek leteckým společnostem, navrhujeme jednoduchý přístup. V období před rokem 2013 bude určitá část povolenek na emise z letecké dopravy zpřístupněna prostřednictvím dražby, a to v souladu s částí povolenek, kterou budou moci dražit ostatní odvětví. Zbytek bude distribuován bezplatně v závislosti na srovnání leteckých společností, přičemž zvýhodněny budou společnosti s dobrými výsledky. Od roku 2013 bude poměr povolenek zpřístupněných cestou dražby odpovídat úrovni, která bude dohodnuta při všeobecné revizi ETS. Pro distribuci zbytku bude konečně použita tatáž metoda spočívající v harmonizovaném srovnání.
<P>
Dámy a pánové, boj se změnou klimatu je nyní největší prioritou Evropské unie. Předkládaný návrh se týká jednoho z nejrychleji rostoucích zdrojů emisí skleníkových plynů. Symbolizuje tedy odhodlanost Unie v této věci. Snaží se specifickými opatřeními dostat pod kontrolu složitý problém v hospodářském odvětví, kde dosud účinné politiky nebyly úspěšně rozvinuty. Evropa musí hrát vedoucí roli, avšak takovým způsobem, aby neprovokovala své mezinárodní partnery. Vzhledem k vážným pochybnostem, které řada z nich vyjádřila, musíme ukázat odhodlání, ale zároveň přijmout citlivý postoj. Komise pevně věří, že návrh, o kterém dnes vedeme rozpravu, přesně odpovídá této potřebě.
<SPEAKER ID="170" NAME="Peter Liese  " AFFILIATION="PPE-DE">
zpravodaj. - (DE) Pane předsedající, pane komisaři, dámy a pánové, v několika uplynulých měsících si téměř každý uvědomil, že musíme něco udělat, abychom zabránili dramatické změně klimatu.
<P>
Zprávy Mezinárodního panelu pro změnu klimatu (IPCC) a bývalého vedoucího ekonoma Světové banky sira Nicholase Sterna vyjasnily, že cena nicnedělání je mnohem vyšší než náklady na to, něco dělat. Sir Nicholas Stern dokonce uvedl, že pokud bude změna klimatu nadále mimo kontrolu, může to mít stejné ekonomické důsledky jako obě světové války. Tento příklad jasně ukazuje, že nejde o triviální záležitost nebo nějaká konstrukce, na kterou přišli ve snu Zelení, nýbrž o předmět hmatatelných ekonomických zájmů a o něco, co se skutečně dotýká každého člověka. Je tudíž logické, že Evropská rada na svém březnovém zasedání rozhodla, že Evropská unie sníží své emise do roku 2020 nejméně od 20 %, a pokud dospějeme k mezinárodní dohodě - což je naším přáním -, pak o 30 %.
<P>
Proto je nedůsledné, že významné odvětví ekonomiky své emise vůbec nesnižuje a místo toho je nechává nekontrolovaně růst. Jak řekl pan komisař, emise pocházející z letectví se od roku 1990 zdvojnásobily. Je tedy dobře, že Komise navrhla emise oxidu uhličitého v letectví snížit. Tento návrh má však také své vady, a jsem si jistý, že na ně zítra Evropský parlament odpoví četnými pozměňovacími návrhy.
<P>
Rád bych poděkoval všem, díky nimž - jak věřím - zítra dospějeme k uspokojivému výsledku, zejména pak stínovým zpravodajům, panu Jarzembowskému, zpravodaji ve Výboru pro dopravu a cestovní ruch, který se účastnil Hughesovy procedury, a všem účastníkům z ostatních výborů, kteří vyjádřili svůj názor. Třebaže se některé postoje lišily, myslím, že jsme se na řadě důležitých bodů shodli a že se tak stane i zítra při hlasování.
<P>
Jsme zajedno v tom, že chceme jednotné počáteční datum. Do systému by měly být zahrnuty od téhož dne jak lety v rámci Evropy, tak mezikontinentální lety, při nichž letadla vzlétají nebo přistávají v Evropě. Je to zásadní z důvodu neutrálnosti z hlediska hospodářské soutěže a také proto, že dvě třetiny emisí oxidu uhličitého pocházejí z mezikontinentálních letů a nikoli z letů v rámci Evropy. Přirozeně musíme také mluvit se třetími zeměmi, a proto Výbor pro životní prostředí, veřejné zdraví a bezpečnost potravin přijal usnesení o tom, že Komise má pokračovat v jednáních se třetími zeměmi. Pokud se dokážeme shodnout na společných cílích a společném postupu, který dosáhne tolik, co návrh Komise, pak bychom měli také vstoupit v jednání se třetími zeměmi.
<P>
Shodli jsme se - to je druhý bod, který bych rád zdůraznil -, že chceme dražit mnohem větší část povolenek. Toto je důležité pro nováčky, ale hlavně ke zmírnění neočekávaných zisků, které jsou tak významné v odvětví elektřiny. Ceny elektřiny vzrostly navzdory tomu, že byly povolenky distribuovány zcela bezplatně. Z toho důvodu musí být dražena větší část a příjmy navraceny občanům ve formě nižších daní a poplatků za dopravu šetrnou k životnímu prostředí; také o tomto výbor rozhodl.
<P>
Shodli jsme se, že horní limit pro emise by měl být pod 100 %, protože jde o snižování a nikoli jen o stabilizaci úrovní CO2. Výbor pro životní prostředí k tomu ještě rozhodl zavést koeficient v hodnotě 2, aby byly zohledněny také emise oxidu dusíku. Pokud Komise předloží návrh - a ten bude přijat - alternativního způsobu zacházení s oxidem dusíku, pak může být od tohoto koeficientu upuštěno, ale prozatím ho potřebujeme. Dále je také velmi důležité začlenit doložku účinnosti a Výbor pro životní prostředí se na tomto rovněž shodl. Cíle, které si letecké společnosti samy stanoví ve věci zlepšení účinnosti, musí být dosaženy, a leteckému průmyslu nesmí být dovoleno, aby se jednoduše vykoupil.
<P>
Dámy a pánové, hlasování bude zítra v některých oblastech velmi těsné. Existují body, na kterých se všichni neshodují. Jménem své skupiny - nikoli jako zpravodaj - mohu říci, že Výbor pro životní prostředí v některých bodech zašel příliš daleko. Například nebudeme moci podpořit horní hranici 75 % a stále platí, že bychom rádi získali úlevu pro malé a střední podniky. Skupina Evropské lidové strany (Křesťanští demokraté) a Evropských demokratů bude v každém případě hlasovat pro zprávu a věřím, že Parlament jako celek vyšle Radě jasný signál.
<P>
Neměli bychom se spokojit pouze se stanovením všeobecných cílů týkajících se řešení změny klimatu, nýbrž měli bychom také zavést specifické právní normy. Budeme s velkým zájmem sledovat, zda Rada potvrdí svá slova činy, nebo zda za svými vlastními cíli zaostane či dokonce zeslabí návrh Komise. S tím se Evropský parlament nesmíří.
<P>
(Potlesk)
<SPEAKER ID="172" NAME="Alain Lipietz  " AFFILIATION="Verts/ALE">
navrhovatel stanoviska Hospodářského a měnového výboru. - (FR) Pane předsedající, pane komisaři, nejprve bych rád Komisi co nejupřímněji poděkoval za to, že se odvážila prolomit tabu obestírající letectví a nečekala na rozhodnutí Mezinárodní asociace leteckých dopravců (IATA); blahopřeji panu zpravodajovi, že tento postoj podpořil.
<P>
Jako navrhovatel stanoviska Hospodářského a měnového výboru se soustředím pouze na jeden bod - otázku hospodářské soutěže.
<P>
Zmínil jste, pane komisaři, že tato směrnice odstraňuje chybu v nařízeních, která upřednostňují jiné druhy dopravy na úkor letectví. To je výborná poznámka.
<P>
Nemělo by se stát, že způsob, jakým bude směrnice prováděna, nakonec zvýhodní některé společnosti na úkor jiných. Prakticky každý z nás letos alespoň jednou letěl se společností, která před třemi roky ještě neexistovala. Nemůžeme tedy stávajícím společnostem garantovat příjem. Čím vyšší bude podíl určený do distribuce cestou dražby, tím kvalitnější bude hospodářská soutěž.
<SPEAKER ID="173" NAME="Silvia Ciornei  " AFFILIATION="ALDE">
zpravodaj Výboru pro průmysl, výzkum a energetiku. - (RO) Pane předsedající, páni komisaři, drazí kolegové, jako zpravodajka pro stanovisko Výboru pro průmysl, výzkum a energetiku vám mohu říci, že náš výbor se směrnicí také intenzivně zabýval.
<P>
Snažili jsme se nalézt co nejspravedlivější rovnováhu mezi nezbytnou ochranou životního prostředí na jedné straně a mezi nezbytnými činnostmi k zajištění konkurenceschopnosti evropského leteckého odvětví a k nastavení rovného zacházení pro všechny letecké společnosti v Evropské unii na straně druhé.
<P>
Jsem ráda, že se ve zprávě pana Lieseho objevily návrhy, které učinil rovněž Výbor pro průmysl, a to zejména pokud jde o současné začlenění letů příchozích do a odchozích ze Společenství do systému obchodování s podíly emisí skleníkových plynů a ustanovení o přístupu na trh pro všechny nově založené letecké dopravce.
<P>
Zároveň musím říci, že lituji, jaké řešení bylo zvoleno pro stanovení celkového množství podílů, které mají být pravidelně distribuovány leteckým dopravcům.
<P>
V období 2004-2006, v němž docházelo k trvalému poklesu celkového množství podílů, se nebralo v úvahu, že odvětví letectví prochází v nových členských státech prudkým rozvojem, a tím pádem byli znevýhodňováni letečtí dopravci v těchto zemích a zároveň to mohlo zabránit rozvoji evropského letectví směrem ke konkurenceschopnosti, a to vzhledem k dopravním požadavkům, které vyvstaly v důsledku hospodářského a sociálního rozvoje Evropské unie.
<P>
Oceňuji, že varianta, kterou přijal Výbor pro průmysl, výzkum a energetiku, která navrhuje období let 2008-2010 jako referenční období s možností změny celkového množství podílů za účelem zohlednění budoucího vývoje v tomto odvětví, a to bez ohledu na to, zda dojde k růstu nebo poklesu, lépe definuje nezbytný rámec pro korektní hospodářskou soutěž mezi leteckými dopravci v Evropské unii a pro konkurenceschopnost evropského hospodářství jako celku.
<P>
Doufám, že výsledek hlasování, které tento týden proběhne, bude co nejbližší pozici, kterou zaujal Výbor pro průmysl, výzkum a energetiku.
<SPEAKER ID="174" NAME="Georg Jarzembowski  " AFFILIATION="PPE-DE">
navrhovatel stanoviska Výboru pro dopravu a cestovní ruch. - (DE) Pane předsedající, pane komisaři, dámy a pánové, ve výborech jsme jednomyslně toho názoru, že počáteční datum pro evropské letecké společnosti a letecké společnosti z jiných zemí, které do naší oblasti létají, musí být stejné, neboť musíme mít na zřeteli konkurenceschopnost našich leteckých společností. Na konferenci Mezinárodní organizace pro civilní letectví jsme nicméně viděli, že jiné země se staví proti takovému řešení. V tomto ohledu chci říci, že dvojí rozhodné datum nemá žádný smysl.
<P>
Ve Výboru pro dopravu a cestovní ruch se však domníváme, že rozhodným datem by měl být rok 2012. Pane komisaři, velmi správně jsme zdůraznil, že letectví bylo vyloučeno z Kjótského protokolu. V tomto ohledu je správným rokem rok 2012, neboť tak se zajistí největší šance, že přesvědčíme třetí země, aby se přece jen zúčastnily. Budou mít dostatek času, aby se k našemu systému připojily nebo aby zavedly rovnocenný systém. Nemůžeme souhlasit s vaší vedoucí úlohou ani s vedoucí úlohou Výboru pro životní prostředí, veřejné zdraví a bezpečnost potravin, který jde ještě dále a hovoří o roku 2010, neboť toto naprosto přehlíží celosvětový rozměr letectví a povahu hospodářské soutěže mezi leteckými společnostmi. Nemůžeme znevýhodňovat naše letiště, naše letecké společnosti a zaměstnance v tomto odvětví. Nejbližším přijatelným rokem by tedy byl rok 2011, avšak toto datum se musí vztahovat na všechny letecké společnosti.
<P>
Musíme sestavit rozvahu. Chceme omezit dopady letectví na klima, ale musíme mít na paměti konkurenceschopnost našich leteckých společností a myslet na letiště a cestující - zejména v odlehlých oblastech - a udržet ceny na takové úrovni, aby pro ně byly přijatelné.
<P>
Přimlouváme se proto za brzké ukončení referenčního období a za vyčlenění rozumného procenta povolenek k přidělení - Výbor pro dopravu se klonil k 110, ale něco těsně pod 100 by se ještě dalo přijmout - a rozumného procenta pro dražbu. Jednu věc však nesmíme připustit. Nesmíme způsobit, aby se letecká doprava příliš zdražila pro naše evropské cestující z odlehlejších oblastí - a tak, prosím, přijměme mírný náběh k obchodování s emisemi.
<SPEAKER ID="175" NAME="John Purvis">
, jménem skupiny PPE-DE. - Pane předsedající, pan Liese předložil vynikající zprávu. Nicméně, jako stínový zpravodaj skupiny PPE-DE pro Hospodářský a měnový výbor podporuji pozměňovací návrhy své skupiny, které usilují o to, co považujeme za lepší rovnováhu mezi přáním a realitou.
<P>
Systém obchodování s emisemi je podle mého názoru nákladově nejefektivnějším, poptávkově nejcitlivějším a nejobjektivnějším nástrojem založeným na trhu, který je k dispozici pro dosažení evropského cíle snížení emisí skleníkových plynů o nejméně 20 % do roku 2020.
<P>
Příspěvek letectví k emisím skleníkových plynů rychle vzrůstá, a já proto plně podporuji jeho začlenění do systému obchodování s emisemi.
<P>
Musíme mít jednotné počáteční datum. Myslím, že rok 2011 je rozumným kompromisem mezi oběma rozdílnými daty, která před sebou máme. S tímto datem Evropa ukáže výrazným způsobem cestu zbytku světa.
<P>
Množství povolenek, které budou zpřístupněny cestou dražby, by mělo být stanoveno na rozumně vysoké a zvyšující se úrovni, aby se zamezilo znevýhodňování v hospodářské soutěži, které je spojeno s výpočtovou metodou zvanou "grandfathering" a srovnáváním. Dražení je ekonomicky mnohem účinnější; povzbuzuje nové subjekty na trhu, inovace a snižování emisí cestou technologických a provozních zlepšení. Zisky generované dražením povolenek, by měly být reinvestovány do výzkumu a vývoje v leteckém průmyslu.
<P>
Technologické inovace mají velký potenciál, kterým mohou přispět ke snižování emisí oxidu uhličitého v letectví. Dále chci říci, že Jednotné evropské nebe, jak Komise zmínila, sníží poté, co bude úplně zavedeno, emise CO2 až o 12 %, a mělo by tedy být co nejrychleji uvedeno v život.
<P>
Ve svých pozměňovacích návrzích jsme zdůraznili, jak je důležité mít na zvláštní zřeteli odlehlé a izolované regiony. Nyní můžeme pouze doufat, že Rada odpoví kladně na naléhavé volání Parlamentu, které má přinést probuzení.
<SPEAKER ID="176" NAME="Matthias Groote">
jménem skupiny PSE. - (DE) Pane předsedající, pane komisaři, dámy a pánové, rád bych nejprve poděkoval zpravodaji panu Liesemu za jeho čestnou a konstruktivní spolupráci v uplynulých několika měsících.
<P>
Začlenění letectví do obchodování s emisemi je první legislativní procedurou po jarním zasedání Evropské rady, na kterém hlavy států a vlád stanovily ambiciózní cíle. V Evropském parlamentu jsme tomuto tématu také přiznali nejvyšší důležitost v rámci politické agendy, a to zřízením Dočasného výboru pro změnu klimatu. Odborníci a výzkumníci v oblasti klimatu nás na slyšeních ve Výboru pro změnu klimatu upozorňují, že do osmi nebo deseti let musíme zvrátit trend v emisích oxidu uhličitého. Poté ovšem emise nesmějí dále růst; emise skleníkových plynů musí být naopak sníženy, aby mohlo být globální oteplování udrženo v limitu do dvou stupňů.
<P>
Počáteční datum 1. ledna 2010, s nímž vyslovil souhlas Výbor pro životní prostředí, veřejné zdraví a bezpečnost potravin, má ústřední význam. Je nezbytné, aby počátečním datem byl rok 2010, neboť v boji se změnou klimatu nelze ztrácet čas a "brzdná dráha" ve věcech změny klimatu je velmi dlouhá a s uplývajícím časem se zvyšuje.
<P>
Pokud jde o návrh Komise, tedy o rozlišení mezi lety v rámci Evropy a mezikontinentálními lety, musím říci, že jsem velmi rád - zmínil se o tom pan Jarzembowski - že se v Parlamentě shodujeme, že chceme jednotné počáteční datum.
<P>
Stejně jako parametry spojené s časem, je velmi důležitý také horní limit emisních povolenek, které mají být vydány. Zde musíme postupovat realisticky a být ambiciózní. Stanovení limitu na emise z letecké dopravy ve výši 80 % hodnoty z období 2004-2006 je dobrý a spravedlivý přístup. Tento limit je nezbytný proto, aby 87% nárůst emisí z letecké dopravy mezi lety 1990 a 2004 nepodkopal snížení v jiných průmyslových odvětvích. Aby se zajistilo, že povolenky dosáhnou přiměřené ceny, aby mohl být systém obchodování s emisemi účinný, musí být podíl povolenek, které budou vydraženy, o mnoho vyšší, než Komise navrhla.
<P>
Socialistická skupina v Evropském parlamentu tudíž navrhuje navýšení podílu emisních povolenek, které se mají vydražit, na 25 %. Pokud se týká příjmů z dražení povolenek, členské státy by měly tyto prostředky použít k přizpůsobení se změně klimatu a k boji proti ní, a to jak uvnitř, tak vně Evropské unie.
<P>
Jiná důležitá věc - do systému obchodování s emisemi musí být zahrnuta všechna letadla nad hmotnost při vzletu 5,7 tuny. Zítra budeme hlasovat o pozměňovacím návrhu, který stanoví, že mají být zahrnuta pouze letadla s maximální hmotností při vzletu vyšší než 20 tun. Naším cílem nesmí být ponechat obchodní trysková letadla mimo systém obchodování s emisemi, zatímco plně začleníme letadla vezoucí lidi na dovolenou.
<P>
Myslím, že bychom zítra měli být smělí a pokročit směrem k vyšší ochraně klimatu, a doufám, že zítra pohneme věcmi kupředu.
<SPEAKER ID="177" NAME="Holger Krahmer">
jménem skupiny ALDE. - (DE) Pane předsedající, chci v první řadě poděkovat oběma zpravodajům o tomto tématu panu Liesemu a panu Jarzembowskému, kteří se u tohoto tématu zřejmě ne vždy úplně shodovali. Obchodování s emisemi může společně s investicemi do nových technologií a vytvářením další infrastruktury významně přispět ke snížení emisí oxidu uhličitého v letectví. Přitom však musí obchodování s emisemi umožňovat růst a nikoli mu bránit. Mělo by poskytnout pobídky k obnově leteckých parků a vyvíjení výkonnějších a modernějších letadel.
<P>
Skupina Aliance liberálů a demokratů pro Evropu se přiklání k tomu, aby byly všechny letecké společnosti zahrnuty pod jednotné počáteční datum, a to rok 2011. Podle našeho názoru by jako základ měly sloužit hodnoty emisí z let 2004-2006. Budou tak odměněny ty letecké společnosti, které modernizují a i v minulosti modernizovaly svůj letecký park. Moje skupina navrhuje stanovení limitu ve výši 90 %. Je to ambiciózní, je to ambicióznější než návrh Komise, avšak nikoli přehnané. Podle našeho názoru by maximální část povolenek, které budou určeny k dražbě, měla být 30 %, a to za účelem usnadnění vstupu na trh pro nové subjekty.
<P>
Zisky z dražeb by mělo primárně používat letectví ke snížení emisí. Také se stavíme příznivě ke zvýšení hmotnosti při vzletu na 20 tun, neboť chceme omezit na minimum byrokratickou zátěž pro malé provozovatele. Podporuji začlenění letectví do systému obchodování, který bude co možná nejotevřenější a nejúčinnější. Stanovení limitů na to, jak mohou být používány emisní kredity, nedává z hlediska ekologie žádný smysl. Stejně jako se musí s každým vypuštěným gramem CO2 zacházet stejně, má také snižování emisí všude stejný účinek. Existují dobré ekonomické důvody pro nelimitovaný a flexibilní přístup k emisním kreditům, pakliže emise mohou být jinde snižovány méně nákladně.
<P>
Letectví je pro hospodářský růst Evropy životně důležité. Globalizace je nemyslitelná bez konkurenceschopných leteckých společností. V budoucnu budou lidé chtít létat více, a nikoli méně, a to nejen v Evropě, nýbrž také, a to zejména, v jiných částech světa; tuto skutečnost musíme vzít na vědomí.
<P>
Evropská unie nyní jako jediná rozhoduje, že začlení letectví do obchodování s emisemi a dělá si tak tímto postupem na mezinárodní scéně jak přátele, tak nepřítele. Pokud chceme my Evropané v politice klimatu ukazovat cestu, musíme se sami sebe tázat nejen, jak daleko bychom měli jít, nýbrž také, jak můžeme ostatní vzít na tuto cestu s sebou. Tato otázka vyvstane znovu na Bali. Dámy a pánové, je čas, abychom v politice klimatu skončili s izolovanými řešeními omezenými na Evropskou unii.
<SPEAKER ID="178" NAME="Guntars Krasts">
jménem skupiny UEN. - (LV) Děkuji vám, pane předsedající. Obchodování s emisemi skleníkových plynů je správnou cestou ke snižování emisí těchto plynů v letectví. Musíme však pečlivě vyhodnotit podmínky zavedení kvót, abychom zamezili narušení hospodářské soutěže pro letecké společnosti členských států a cestovních příležitostí obyvatel Evropské unie. Většina leteckých dopravců v nových členských státech EU výrazně zaostává za leteckými společnostmi ve starších členských státech, a to jak v počtu přepravených cestujících, tak v objemu emisí skleníkových plynů na hlavu. Je těžké odhadnout rozsah budoucího růstu leteckých přepravců v nových členských státech Evropské unie, avšak nepochybuji o tom, že aby se vyvážily ukazatele mobility obyvatel členských států, budou muset vzrůst přepravní objemy novějších členských států výrazným způsobem. Nebudou-li v pravidlech pro obchodování s emisemi skleníkových plynů stanoveny podmínky, které určí, jak rychle rostoucí letecké společnosti budou moci dále růst, aby prostředky vynaložené na získání emisních kvót nepůsobily jako brzda jejich rozvoje, nebude moci dojít k vyrovnání mobility obyvatel Evropské unie. Výbor Evropského parlamentu pro životní prostředí, veřejné zdraví a bezpečnost potravin podporuje návrh na vytvoření rezervy pro nové letecké provozovatele, a tento přístup je správný. Aby však bylo zajištěno rovné zacházení s leteckými provozovateli, kteří mají různé počáteční pozice a trendy růstu, měli bychom vyčlenit část kvót pro letecké provozovatele s rychle rostoucími kapacitami. Za ukazatele rychlého růstu kapacity by mohl být považován růst, který překračuje průměrnou roční míru růstu počtu cestujících Evropské unie alespoň dvojnásobně. Oba tyto návrhy jsou životně důležité pro podporu hospodářské soutěže v evropském odvětví letecké dopravy. Děkuji.
<SPEAKER ID="179" NAME="Caroline Lucas">
jménem skupiny Verts/ALE. - Pane předsedající, ráda bych poděkovala panu Liesemu za vynikající spolupráci a ráda bych mu poblahopřála k práci, kterou vykonal.
<P>
Musím však říci, že jsem jeho práci oceňovala mnohem více předtím, než musel usilovat o kompromisy v rámci své politické skupiny, které, pokud by byly přijaty, by významně oslabily postoj, který zaujala převážná většina členů Výboru pro životní prostředí, veřejné zdraví a bezpečnost potravin. Je to vážná věc, jelikož máme-li mít skutečnou šanci vážně omezit dopad letectví na naše klima, musíme původní návrh Komise významně zesílit. Podle čísel, které uvádí sama Komise, směřují všechny její návrhy k dosažení toho, že do roku 2020 místo toho, aby emise z letectví vzrostly o 83 %, k čemuž by došlo, kdyby se nic nedělalo, vzrostou o 78 %. Takové snížení je rovnocenné nebo nižší než růst v letecké dopravě za jeden rok. Toto není vážné, není to ambiciózní, není to vedoucí role ve světovém měřítku.
<P>
Aby bylo dosažení snížení emisí cestou obchodování, je nezbytné vydat pouze omezené množství povolenek. Jelikož se emise v letectví od roku 1990 již zdvojnásobily, navrhovat počáteční příděl rovnocenný průměrným emisím za období 2004-2006, nebo i 80-90 %, je prostě příliš štědré. Naléhavě tedy vyzývám k podpoře pozměňovacích návrhů mé skupiny, které počítají s počátečním přídělem ve výši 50 % tohoto množství. Je také nutné, aby se dražilo celých 100 %, aby se zamezilo neočekávaným ziskům na úkor cestujících.
<P>
Konečně vás naléhavě vyzývám, abyste hlasovali proti zcela skandálnímu pozměňovacímu návrhu skupiny Aliance liberálů a demokratů pro Evropu, který usiluje o odstranění omezení v přístupu k mechanismu čistého rozvoje a kreditům pro projekty společné realizace, a to nikoli pouze v odvětví letectví, nýbrž ve všech odvětvích systému obchodování s emisemi. Odstranění těchto omezení znamená zakonzervování stávajícího špatného stavu. Letectví a jiná odvětví budou moci nadále nerušeně zvyšovat své emise, protože si pouze nakoupí předpokládané snížení, k němuž došlo jinde, a vzhledem k nedávným zprávám o tom, že až polovina snížení emisí, k němuž se dopělo v rámci projektů mechanismu čistého rozvoje a společné realizace, je sporná, toto zásadně podkopá integritu celého systému.
<P>
Evropský parlament zítra podstoupí vážnou zkoušku, zda opravdu chce podniknout skutečné kroky ve věci změny klimatu. Pokud bude chtít prokázat skutečnou vedoucí úlohu, bude muset podpořit pozměňovací návrhy Zelených.
<SPEAKER ID="180" NAME="Bairbre de Brún">
jménem skupiny GUE/NGL. - (GA) Stínový zpravodaj skupiny GUE/NGL Jens Holm není přítomen a omlouvá se, že tu s námi dnes večer nemůže při této rozpravě být. Připadá mi tedy úkol představit postoj skupiny GUE/NGL.
<P>
Je čas, aby byly letecké společnosti zapojeny do úsilí o boj se změnou klimatu. Emise skleníkových plynů z mezinárodního letectví se od roku 1990 zvýšily dvojnásobně a odpovídají z 5-12 % emisí oxidu uhličitého v Evropské unii jako celku.
<P>
Vrcholní představitelé Evropské unie se v březnu tohoto roku zavázali k dosažení 20% snížení emisí oxidu uhličitého - ve srovnání s úrovní roku 1990 - do roku 2020. Nyní máme příležitost ukázat okolnímu světu, že těchto cílů skutečně chceme dosáhnout.
<P>
Návrh Komise doporučuje, aby letectví nemuselo dodržovat průměrnou hodnotu let 2004-2006. To je více než o 90 % více než úroveň roku 1990. Komise rovněž doporučuje, aby se dražení nevztahovalo na více než přibližně 3 % povolenek. Letecké společnosti nebudou nijak motivovány, aby snižovaly své emise, pokud budou moci dostat povolenky ne emise uhlíku bezplatně. Podíl povolenek, které by měly jít do dražby, je 100 % - jak prosazujeme my i Zelení -, jelikož by to bylo v souladu se zásadou "znečišťovatel platí".
<P>
Skupina Evropské sjednocené levice a Severské zelené levice má za to, že podíl povolenek určených k přidělení by měl odpovídat 20 % průměru z let 2004-2006; to by omezilo množství povolenek, které by si odvětví letectví mohlo koupit od ostatních odvětví nebo v rámci systému ETS, a podíl dražeb by mohl stoupnout na 100 %.
<P>
Letecké společnosti jsou jedním z hlavních přispěvatelů k emisím skleníkových plynů v Evropě a ve světě. Je čas skončit se zvláštním zacházením a zohlednit dopad na životní prostředí a na změnu klimatu.
<SPEAKER ID="181" NAME="Hélène Goudin">
jménem skupiny IND/DEM. - (SV) Pane předsedající, změna klimatu je environmentální problém, který přesahuje hranice států, a Evropská unie je významným činitelem v celosvětové práci s klimatem. Emise vzrůstají na celém světě a času není nazbyt. Švédská Červnová kandidátka proto podporuje celkovou myšlenku návrhu, o kterém dnes večer diskutujeme.
<P>
Zahrnutí letectví do systému obchodování s emisemi Evropské unie je samozřejmým a nákladově efektivním krokem v práci s klimatem. K nižším emisím však nevede obchodování samo, nýbrž celkový limit pro emise, který chceme stanovit. Systém musí být rozšířen i o ostatní odvětví s dopadem na klima, abychom dosáhli klimatických cílů, které jsme si sami stanovili.
<P>
Jsme pro návrh výboru o jednotném počátečním datu pro provedení směrnice. Je nepřijatelné, že se Komise nechala ovlivnit mezinárodním politickým tlakem, jehož cílem jsou průtahy v práci s klimatem a narušení hospodářské soutěže. Směrnice by se také měla vztahovat na každého. Nemůžeme si dovolit výjimky pro některé zvláštní osoby nebo události. Hlavy našich států musí platit své náklady jako my všichni ostatní. Cokoli jiného by bylo neodůvodněné.
<P>
Konečně bych ráda zdůraznila, že společné environmentální cíle by neměly být používány jako prostředek k zavedení společné daňové politiky. Příjmy z této činnosti by neměly být převáděny na Evropskou unii, jak navrhuje pozměňovací návrh 14. Každý členský stát musí mít možnost rozhodnout sám o tom, jak s příjmy získanými prodejem emisních povolenek naloží.
<SPEAKER ID="182" NAME="Roger Helmer" AFFILIATION="NI">
Pane předsedající, navrhujeme začlenit nové odvětví, konkrétně letectví, do Evropského systému obchodování s emisemi (ETS), přestože tento systém fatálně selhává. Nijak nesnížil emise uhlíku, avšak vytvořil celou novou vrstvu byrokracie, administrativy a nákladů pro dotčená odvětví. Přesunul velké částky peněz ze zemí, které s počátečními příděly nakládají zodpovědně, do zemí, které s nimi nakládají prostopášně, zejména pak z Velké Británie do Francie a Německa. Ve Velké Británii to mělo zvrácený důsledek spočívající v přesunu finančních prostředků z nemocnic k velkým ropným společnostem.
<P>
ETS vytvořil složitou síť osob zaštítěných politickým vlivem, které hledají možnosti, jak získat úroky a jiné příjmy, a které systémem manipulují pro dosažení svých vlastních zájmů. Plány Komise na přísné nakládání s povolenkami tento problém ještě zesílí. S mírnými limity na nakupování povolenek z vnějšku Evropy potečou finanční prostředky z Evropské unie do zemí, jako je Čína, kde je minimální regulace a záznamy nemusí odpovídat skutečnosti. Velcí zahraniční znečišťovatelé tak malým úsilím dospějí k významným ziskům, evropské ekonomiky budou velmi poškozeny a emise oxidu uhličitého budou nadále nekontrolovány. Pane předsedající, je zcela jednoduše skandální, že navrhujeme začlenit do tohoto upadajícího systému další odvětví. Říkám vám, že než si rozšíříte dům, musíte si ho opravit.
<SPEAKER ID="183" NAME="Richard Seeber" AFFILIATION="PPE-DE">
(DE) Pane předsedající, je vždy zajímavé slyšet, jak někteří členové odmítají přijmout realitu. Já se domnívám, že návrh Komise je dobrý. Také se domnívám, že pan Liese ho ještě vylepšil. Jedná se zde o klasický případ internalizace vnějších nákladů.
<P>
Trhy mohou fungovat pouze, pokud vytvoříme správné rámcové podmínky. Všichni jsme se zhostili toho, že provedeme zásadu "znečišťovatel platí", avšak to také znamená, že ti, kdo vytvářejí náklady, musí také platit odpovídající cenu. Znamená to zahrnutí všech nákladů, a to včetně environmentálních nákladů vzniklých emisemi CO2 pocházejícími z letadel. Také si myslím, že musíme projevit v této věci více odvahy a ambice. Všichni víme, že pro nás pro všechny, včetně mnoha lidí ve Spojeném království, by v tomto případě byla nečinnost mnohem dražší než podniknutí tohoto kroku.
<P>
Musíme však být spravedliví. Do tohoto systému musí přispívat všechna odvětví. Víme, že emise oxidu uhličitého ve velkých výškách mají mnohem závažnější dopady než tytéž emise v úrovni země. Hovoříme-li o zahrnutí těchto emisí z letadel, musíme tuto skutečnost zohlednit. Letectví je navíc odvětvím, které je charakteristické velmi vysokým růstem. Za druhé musíme také říci, že máme prostor k zavedení různých opatření vztahujících se na řízení, kterými můžeme dále omezit tyto emise CO2. Toto musíme také zohlednit.
<P>
Společenství má povinnost jednat na mezinárodní scéně jako vzor. Nemůžeme očekávat, že se ostatní země přidají, pokud nedáme dobrý příklad. Také se domnívám, že zde máme významné příležitosti, jak stavět na konkurenční výhodě v tomto konkrétním odvětví, kterou již v určité míře máme, a tak bychom měli zejména inovujícím společnostem poskytnout podporu, kterou vyžadují.
<SPEAKER ID="184" NAME="Dorette Corbey" AFFILIATION="PSE">
(NL) Pane předsedající, nejprve bych ráda složila poklonu panu Liesemu, který připravil vynikající zprávu. Moje poklona patří také našemu stínovému zpravodaji panu Grootemu.
<P>
Letectví musí stejně jako jiná odvětví přispívat k boji proti změně klimatu. Cíle 20% nebo 30% snížení do roku 2020 nemůžeme dosáhnout, pokud všichni nepřispějí. Letectví se naprosto brání tomu, aby se na něj vztahovala přehnaně přísná opatření, avšak toto slyšíme od všech odvětví, a kdybychom měli vyslyšet všechna, tak by naše politika klimatu absolutně nikam nedospěla.
<P>
Je tudíž dobře, že Komise chce zahrnout letectví do ETS, avšak je příliš štědrá, pokud jde o počet emisních povolenek, které plánuje tomuto odvětví přidělit. Podle mého názoru by opravdu nejvyšší hranicí mělo být 80 % emisí. Výbor pro životní prostředí, veřejné zdraví a bezpečnost potravin správně požaduje postupné snižování tohoto stropu, a to v souladu s evropskými klimatickými cíli snížení emisí o 20 nebo 30 %.
<P>
Provozovatelé letadel přislíbili 50% zlepšení účinnosti leteckých motorů. Výbor pro životní prostředí má v úmyslu dbát, aby tento příslib naplnili, a je to tak dobře - čím úsporněji, tím lépe.
<P>
Třetí důležitý bod se týká dražení povolenek. Podle mého názoru by mělo být draženo co nejvíce - 25 % je naprosté minimum. Výnosy dražeb musí jít na boj se změnou klimatu a zejména na přizpůsobování rozvojových zemí změně klimatu. Nejméně rozvinuté země se na změně klimatu téměř nijak nepodílejí, avšak musí snášet její nejvážnější důsledky. Tato norma nám umožňuje, abychom s tím něco udělali.
<SPEAKER ID="185" NAME="Chris Davies" AFFILIATION="ALDE">
Pane předsedající, mám zde dopis od společnosti General Motors, která si stěžuje na postoj Parlamentu ke snižování emisí oxidu uhličitého z automobilů. Obdržel jsem také dopis od společnosti British Airways - prosazující jiný zvláštní zájem -, v němž si tato společnost stěžuje na toto opatření a upozorňuje, že dodateční náklady způsobí, že bude pro tuto společnost těžší investovat do leteckých technologií produkujících méně emisí uhlíku, které hodlají pořídit.
<P>
Těmto dopisům nevěřím ani slovo! Pouze se jedno odvětví po druhém snaží prosazovat vlastní zájmy. Copak žádný z těchto výkonných manažerů nečetl zprávu Organizace spojených národů? Tato zpráva uvádí, že do 20 let budou až dva miliony lidí čelit vážnému nedostatku vody, a to částečně kvůli změně klimatu. Musíme s tím něco dělat. Michael O'Leary ze společnosti Ryanair je možná nepřijatelnou tváří public relations letecké dopravy, ale mluví pouze pravdu, když velmi jasně říká, že dokud může své kapsy a kapsy své společnosti cpát zlatem, je mu životní prostředí naprosto ukradené.
<P>
Musíme tedy nastolit určitou rovnováhu. Musíme zajistit a usnadnit pozici svých voličů, kteří rádi cestují, ale také musíme zajistit správnou reakci na obavy o životní prostředí.
<P>
Navrhované opatření nyní znamená malý krok směrem ke zpomalení grandiózního růstu odvětví letecké dopravy. Povzbudí letecké provozovatele, aby investovali do zmírňujících opatření. Zajistí, že bude do našeho přístupu zahrnuta alespoň základní zásada o tom, že znečišťovatel platí.
<P>
Ale především musíme zajistit, abychom měli limit, který podpoří přijímání nezbytných opatření, limit, který musí být podle mého názoru alespoň o něco ambicióznější než ten, který v současné době navrhuje Komise.
<SPEAKER ID="186" NAME="Mieczysław Edmund Janowski" AFFILIATION="UEN">
- (PL) Pane předsedající, pane komisaři, dovolte, abych poděkoval zpravodajům. Jsme postaveni před složitý problém. Na jednu stranu musíme mít na paměti environmentální ohledy týkající se naší atmosféry, a na druhou stranu musíme myslet na rozvoj leteckého cestování, které představuje významný zdroj ekonomické aktivity, zahrnuje dopravu i cestovní ruch a je provozováno ve velmi konkurenčním prostředí.
<P>
Rozhodnutí v této věci musí být opatrná a nedvojznačná, avšak v žádném případě nesmí přinášet diskriminaci evropských dopravců, a to včetně těch z nových členských států. To by mohlo být pro evropské letectví velmi škodlivé a cíle snížení emisí škodlivých plynů by se tak beztak nedosáhlo. Je zřejmé, že atmosféra Země nezná hranic. Zahrnutí emisí oxidu uhličitého z civilního letectví do systému EU musí být tedy uznáno jako legitimní.
<P>
Jsem nadto toho názoru, že bychom měli zohlednit také emise jiných plynů, jako jsou toxické oxidy nebo dusík. Mám pocit, že nejdůležitější činnosti jsou ty, které skutečně omezí emise škodlivých plynů prostřednictvím používání inovačních řešení v oblasti leteckých motorů, designu letadel s lepšími aerodynamickými vlastnostmi a radikálního zlepšení kontroly leteckého provozu, která omezí čas strávený letadly zbytečně ve vzduchu. Obchodování s emisemi vidím v současné době jako určitou náhražku. Považoval bych nyní za rozumné stanovit jako referenční období léta 2007-2009, stanovit emisní limit v úrovni mezi 5 a 10 procenty nad 100 %, a to vzhledem k vzrůstajícímu zájmu o létání, a zahrnout také přepravce se sídlem mimo Evropskou unii, kteří provozují dopravu v jejím rámci.
<SPEAKER ID="187" NAME="Umberto Guidoni" AFFILIATION="GUE/NGL">
(IT) Pane předsedající, dámy a pánové, změna klimatu je jedním z nejvážnějších problémů, kterým čelíme. Pokud chceme zachránit svou budoucnost, nesmíme již ignorovat otázku životního prostředí a musíme být připraveni změnit svůj životní styl, a to zejména pokud se týče mobility.
<P>
Doprava je jedním z odvětví, která nejvíce přispívají ke spotřebě energie, a odvětvím, které se nejvíce spoléhá na užívání fosilních paliv. Letectví hraje v rámci tohoto odvětví stále výraznější roli. V roce 2004 vzrostly emise skleníkových plynů z letadel v EU ve srovnání s rokem 1990 o 87 %. Evropa je zodpovědná zhruba za polovinu emisí CO2 z letectví. Tento trend je nadále neudržitelný a je zásadní, abychom přijali odpovídající opatření, například zrušení daňových výhod pro toto odvětví.
<P>
Domnívám se, že návrh směrnice o emisních kvótách pro letectví, který předkládá Komise, je životně důležitým nástrojem pro to, abychom mohli zpříma čelit problémům spojeným se změnou klimatu, a vítáme zprávu Výboru pro životní prostředí, veřejné zdraví a bezpečnost potravin, která zesiluje původní směrnici.
<P>
Je však důležité zdůraznit, že musíme v rozpravě a při hlasování, které se bude konat zítra, prosadit některé důležité body. Mezi ně patří to, že - jak se domnívám - systém Společenství pro obchodování s emisemi se musí vztahovat na všechny lety, a to jak do, tak z Evropské unie. Toto nelze odložit na dobu po roce 2010.
<P>
Je také důležité, aby byl významný podíl kvót zpřístupněn cestou dražby a aby zisky z těchto dražeb byly používány na dotování nejčistějších způsobů dopravy, například osvobození dopravy šetrné k životnímu prostředí od daní, a to za účelem vytvoření nízkonákladového cestovního ruchu, který bude využívat méně znečišťujících způsobů dopravy, jako je například železnice. Také musíme podporovat výzkum výkonnějších leteckých motorů a účinnějšího řízení leteckého provozu.
<P>
Doufám, že Parlament neznehodnotí navržený kompromis, který umožní, aby se Evropa stala vůdčím činitelem v boji proti změně klimatu.
<SPEAKER ID="188" NAME="Bastiaan Belder" AFFILIATION="IND/DEM">
(NL) Pane předsedající, vystoupím jménem svého kolegy pana Bloklanda.
<P>
Návrh na začlenění letectví do systému obchodování s emisemi by měl být jasným signálem Evropské unie, že chce přispět k ambiciózní cílům snížení emisí, které byly dohodnuty na počátku tohoto roku. Ve světle této skutečnosti příslušný parlamentní výbor podpořil návrh Komise a dokonce usiloval, aby byl návrh ještě ambicióznější.
<P>
Minulý týden se zdálo, že dospějeme ke shodě již při prvním čtení. Tato naděje byla posílena předsednictvím Rady, avšak ukázalo se, že nebyla opodstatněná, neboť se nepodařilo od Rady získat žádný mandát.
<P>
Tento týden je podle mého názoru důležité, abychom se nespokojili se zředěním návrhu Komise, nýbrž abychom usilovali o návrh s jasnými ambicemi, který bude v souladu s linií snižování emisí přijatou letos na jaře. Naprosto tudíž podporuji postoj, který zaujal Výbor pro životní prostředí, veřejné zdraví a bezpečnost potravin.
<SPEAKER ID="189" NAME="Reinhard Rack" AFFILIATION="PPE-DE">
(DE) Pane předsedající, souhlasím se stanovisky téměř všech ostatních poslanců. Říkám "téměř" všech poslanců, a soustředím se tudíž na tři formální aspekty.
<P>
Zaprvé - děláme to v tomto Parlamentu znovu a znovu a dnes také - odkládáme důležité legislativní návrhy na večerní zasedání. Tím způsobem zajistíme, že poslouchá co nejméně lidí, že v galerii pro veřejnost s velmi řídkými výjimkami nikdo nesedí, a že novináři, kteří by o tomto všem měli referovat, už večer pravděpodobně věnují pozornost něčemu jinému.
<P>
Za druhé - pokaždé slyšíme, a dnes jsme to v této rozpravě již také slyšeli, že při prvním čtení musíme jako Evropský parlament vystrčit hlavy a přijmout obzvláště náročná stanoviska, neboť Rada posléze stejně přibrzdí a nakonec bychom nedosáhli toho, co chceme. Varuji proti tomuto postoji - dlouho to sice byla pravda, ale čím dál častěji už tomu tak není. Přesvědčili jsme se o tom při nařízeních o kvalitě vzduchu, kde jsme byli a stále jsme svědky iniciativ, v nichž s námi při prvním čtení hlavy států a vlád a dokonce i ministři životního prostředí sdílejí dlouhý kus cesty. Výsledky, k nimž jsme dospěli, znamenají že do deseti nebo patnácti let budeme muset ve střední Evropě obehnat všechna města mezi Norimberkem a Bolognou sanitárním kordonem, protože se nevejdeme do hodnot, které byly stanoveny.
<P>
Za třetí - abychom mohli dosáhnout rozumných společných řešení, musíme zde v Evropském parlamentu zavést životaschopné pracovní vztahy. Způsob práce, který byl uplatněn v uplynulých týdnech a měsících u této směrnice, považuji za úspěšnou cestu a úspěšný pokus o takovéto vztahy. Environmentální, dopravní, ekonomické a průmyslové záležitosti ještě nejsou do rozumného kompromisu zahrnuty, ale věřím, že po zítřejším hlasování se tak stane. Všichni musíme nyní přesvědčit zbytek světa, aby se k nám přidal a udělal něco pro životní prostředí.
<SPEAKER ID="190" NAME="Eluned Morgan" AFFILIATION="PSE">
Pane předsedající, nejprve bych ráda řekla, že na záda pana Dimase je nádherný pohled.
<P>
Je velmi široce uznáváno, že emise uhlíku ve vztahu k letectví představují v současné době pouze velmi malý podíl celkových emisí uhlíku v Evropské unii. Avšak člověk by musel být blázen, aby neviděl neuvěřitelný růst, který toto odvětví v uplynulých letech prodělalo, a aby neuznal, že plány tohoto odvětví na expanzi jsou obrovské. V současné době jsou technologie pro alternativní, méně znečišťující paliva v letectví omezené. Proto je naprosto nezbytné smířit se s tím, že letectví bude pravděpodobně nadále růst, že ale musíme zajistit, aby tento růst byl vyrovnán jinými hospodářskými odvětvími, které disponují alternativami, pokud jde o snižování emisí uhlíku. Proto je také zásadní, aby bylo letectví zahrnuto do systému obchodování s emisemi (ETS).
<P>
Také bych ráda zdůraznila, že v Evropské unii platí zásada, že tím, kdo by měl platit, je znečišťovatel. V rámci stávajícího ETS, který má daleko od toho, aby znečišťovatel platil, jsme naopak svědky toho, že mnozí znečišťovatelé díky ETS realizují neočekávané zisky. Toto musí přestat. Je tudíž správné, aby bylo mnoho těchto tvůrců uhlíku podrobeno dražbě, a to zejména tehdy, dojde-li k celkové reformě.
<P>
Asi nejzajímavějším aspektem této rozpravy je otázka, jak by se měly využít peníze v dražené v rámci ETS. V nadcházejícím přezkumu ETS bude možná až 200 miliard EUR, které by bylo možné získat, kdybychom se vydali cestou stoprocentního dražení. Jsem si jistá, že by mnozí z nás uměli vymyslet nespočet způsobů, jak takové peníze utratit, ale myslím, že by bylo rozumné, kdybychom tyto peníze mohli nasměrovat prostřednictvím rozpočtu EU pokud možno na financování iniciativ týkajících se změny klimatu, které by mohly zahrnovat přesuny finančních prostředků do rozvojového světa včetně například krytí nákladů na znovuzalesňování v rozvojových nebo nově se uplatňujících zemích.
<P>
Avšak je nutno si také přiznat, že i v našich vlastních členských státech pravděpodobně zažijeme obrovské zvýšení energetické chudoby. Měli bychom se možná zamyslet, zda by se neměly peníze nasměrovat také touto cestou. Rozhodnutí, která zítra učiníme, tedy ukáží, jakým směrem bychom se měli vydat při reformě ETS jako celku.
<SPEAKER ID="191" NAME="Jeanine Hennis-Plasschaert" AFFILIATION="ALDE">
(NL) Pane předsedající, Komise namísto neplodných daní a poplatků navrhuje nástroj založený na trhu a já tuto volbu naprosto podporuji. Je environmentálně i ekonomicky účinná a obzvláště vhodná pro širší použití; přinejmenším má potenciál takovou být.
<P>
Celkem brzy se jasně ukázalo, že názory v tomto Parlamentu jsou poněkud rozdělené. Výbor pro životní prostředí, veřejné zdraví a bezpečnost potravin se nakonec úplně postavil proti Výboru pro dopravu a cestovní ruch. Můj kolega pan Krahmer řekl vše, co o tom má být řečeno. Nyní jsou navrženy kompromisní pozměňovací návrhy a zítřejší hlasování ukáže, zda odpovídají pocitům v jednacím sále.
<P>
Otázky klimatu jsou vzrušující a volit Zelené je velice sexy. Na tom není samo o sobě nic špatného, ale podle mého názoru nemůže být cílem přiškrtit evropskou leteckou dopravu a s ní spojená pracovní místa.
<P>
Považuji za kontraproduktivní pokoušet se uměle omezit jeden konkrétní způsob dopravy, v tomto případě letectví, ve prospěch jiného. Všechno nasvědčuje tomu, že poptávka po vysokorychlostní dopravě převyšuje nabídku. Potřebujeme všechny způsoby dopravy; pouze vlaky a autobusy nám už skutečně nestačí.
<P>
Cílem bylo vyvinut model, který by byl co nejfunkčnější a mohl by být rozšířen a/nebo následován po celém světě - a vskutku, chceme-li, aby naše činnost měla na životní prostředí skutečný dopad, pak je tento celosvětový rozměr životně důležitý.
<P>
Nebude-li ho mít, zůstane naše úsilí pouze malou kapkou v příslovečném oceánu, a přesně tomu bych se ráda vyhnula. Pan Rack to vystihl velmi trefně, když právě před chvílí řekl, že abychom jednali účinně, musíme přesvědčit zbytek světa, neboť jedině tak přinese naše činnost nějaký užitek.
<SPEAKER ID="192" NAME="Sérgio Marques" AFFILIATION="PPE-DE">
(PT) Pane komisaři, dámy a pánové, jako poslanec zvolený za jeden ze sedmi nejvzdálenějších regionů musím tomuto Parlamentu sdělit, že zavedení projednávané směrnice se těchto regionů týká nejvyšší měrou. Je tomu tak z jednoho prostého důvodu - nejvzdálenější regiony jsou téměř výlučně závislé na letecké dopravě a jakékoli zvýšení ceny těchto služeb, které by nevyhnutelně vyplynulo ze zavedení směrnice, ztíží přístupnost těchto regionů a zvýší jejich izolovanost, která je hlavním důvodem, proč byl nejvzdálenějším regionům přiznán na evropské úrovni zvláštní status, jak je zakotveno v čl. 299 odst. 2 Smlouvy o ES.
<P>
Zvýšení nákladů na dopravu dále vyústí v ještě větší konkurenční znevýhodnění těchto regionů, neboť poškodí cestovní ruch, který představuje ve většině z nich hlavní ekonomickou aktivitu. Můžeme očekávat snížení počtu turistů a/nebo výše finančních prostředků, který zde každý z nich utratí, což by podle studií provedených vládou Kanárských ostrovů mohlo vést k propadu HDP nejméně o 2 %. Zlepšování dostupnosti nejvzdálenějších regionů za účelem snížení jejich izolovanosti a podpora jejich konkurenceschopnosti jsou však dvě ze tří hlavních politických priorit Evropské unie pro nejvzdálenější regiony, jak jsou stanoveny ve sdělení Komise "Silnější partnerství pro nejsilnější regiony", které Parlament plně podpořil. Musíme zdůraznit, že zavedení této směrnice bude protichůdné těmto prioritám a s nimi nesoudržné.
<P>
Myslím, že před sebou máme poprvé legislativní akt EU, který by měl ten důsledek, že by izolovanost těchto regionů oproti současnému stavu zvýšil. Zajisté pozměňovací návrhy 5 a 6, které předložila Skupina Evropské lidové strany (Křesťanských demokratů) a Evropských demokratů v důsledku kompromisu mezi zpravodajem panem Liesem - kterému musím poblahopřát k jeho výtečné práci -, panem Jarzembowským a paní De Veyracovou do určité míry vyvažují důsledky směrnice, ale nejsou dostatečné. Vyzývám tudíž všechny tři instituce, aby se v dalších fázích legislativního procesu pokusily nalézt lepší řešení a snížily dopad této směrnice na nejvzdálenější regiony.
<SPEAKER ID="193" NAME="Ulrich Stockmann" AFFILIATION="PSE">
(DE) Pane předsedající, pane komisaři, dámy a pánové, rychle rostoucí letectví musí být začleněno do systému obchodování s emisemi co nejrychleji. To bude znamenat, že i tento způsob dopravy začne přispívat ke snižování skleníkového efektu způsobeného člověkem.
<P>
Z hlediska dopravní politiky je nyní naším legislativním úkolem zdokonalit rámcové podmínky. Tyto rámcové podmínky musí být definovány takovým způsobem, aby se pobídky k úsporám docilovalo prostřednictvím přiměřené ceny za tunu oxidu uhličitého a aniž by při tom došlo k drastickému omezení počtu letů. Aby bylo dosaženo tohoto cíle, pak budou-li například leteckým společnostem poprvé přiděleny povolenky, musí se tak dít takovým způsobem, aby mohl být nedostatek povolenek realisticky vyvážen na trhu, jinak by musely být rušeny lety a já nevím, do jaké míry bychom se s tím my a naše společnost mohli vyrovnat. Dokonce i kdyby bylo leteckým společnostem při vstupu do systému přiděleno 100 % povolenek - a nikdo z nás toto nežádá -, pak by 5% roční nárůst v letectví vyžadoval stejně vysoký objem úspor, pokud jde o emise oxidu uhličitého. Toto není nic zanedbatelného.
<P>
Největším potenciálem pro snížení emisí je uskutečnění Jednotného evropského nebe, což znamená, že to závisí na politické vůli členských států. Jediná možnost, kterou nyní mají letecké společnosti, je tedy modernizovat letecký park, pokud jim ovšem na tento účel zbývá dostatečný kapitál poté, co se zohlední nezbytné výdaje na plánované dražby. U regionálních leteckých společností tomu tak bude jen stěží.
<SPEAKER ID="194" NAME="Avril Doyle" AFFILIATION="PPE-DE">
Pane předsedající, při vědomí toho, že politika je uměním možného a že někdy nejlepší může být nepřítelem dobrého, bych ráda poděkovala kolegovi panu Liesemu za nezměrné úsilí, které vynaložil na dosažení stanoviska - tedy dohody -, a to nejen se všemi členy naší skupiny PPE-DE, nýbrž s kolegy napříč tímto Parlamentem.
<P>
Na mezinárodní leteckou dopravu se nevztahují povinnosti zakotvené v Kjótském protokolu a vzhledem k naprosté absenci pokroku, kterého mohla za posledních deset let, kdy měla mandát k řešení problému emisí, dosáhnout Mezinárodní organizace pro civilní letectví, je důležité, aby se Evropská unie ujala vedoucí úlohy. Navržený systém obchodování s emisemi by měl z důvodu konkurenceschopnosti platit pro všechny lety od stejného počátečního data, a to včetně letů ze třetích zemí.
<P>
Chtěla bych se nyní po zbytek svých dvou minut soustředit na jeden bod, který tu - jak se domnívám - ještě žádný kolega nezmínil. Jedná se o velmi vážný irský vnitrostátní problém.
<P>
V návrhu se počítá s bezplatnou nahraditelností a převoditelností povolenek pro letectví a povolenek na základě kjótské úmluvy. Letecká společnost může požádat o převedení svých leteckých povolenek na povolenky založené na Kjótské úmluvě a členský stát, který povolenku vydal, jí musí vyhovět. Pro nás v Irsku toto představuje obrovský problém, protože pokud by měly letecké společnosti převádět bezplatně, museli bychom nahradit povolenky na základě Kjótské úmluvy povolenkami, které by musel zakoupit Irský stát na trhu za plnou tržní cenu.
<P>
Irský rejstřík povede z důvodu velikosti a zeměpisnému rozsahu některých leteckých společností záznamy o nepřiměřeném podílu letů, neboť letecké společnosti, zejména pak společnost Ryanair, jsou u Irského úřadu pro letectví registrovány pro všechny své aktivity v Evropské unii. Úspěch společnosti Ryanair znamená, že tato společnost má v celé Evropské unii dvacet provozních základen, které obsluhují téměř 130 destinací, a - ano - tento počet stále stoupá. Avšak společnost Ryanair provozuje pouze malou část z těchto letů v Irsku.
<P>
Ráda bych požádala Komisi, aby se vyjádřila konkrétně k tomu, zda bude souhlasit s pozměňovacím návrhem 47, který odstraňuje tato obzvláště náročná ustanovení.
<P>
Zásada o znečišťovateli, který platí, nemůže být interpretována tak, aby irský poplatník platil za znečištění v ostatních členských státech EU.
<SPEAKER ID="195" NAME="Riitta Myller" AFFILIATION="PSE">
(FI) Pane předsedající, k boji se změnou klimatu je naléhavě nutné podniknout konkrétní kroky, a jak zde bylo řečeno, všechna odvětví, která vypouštějí do atmosféry skleníkové plyny, musí být do těchto kroků zapojena. Letectví nemůže dostat volnou ruku. Objem skleníkových plynů z leteckého provozu roste rychle. To je důležité mít neustále na paměti, neboť se často říká, že letecký provoz je zodpovědný pouze za dvě nebo tři procenta emisí skleníkových plynů. Jak již bylo řečeno, emise skleníkových plynů z letectví vzrostly od roku 1990 o polovinu.
<P>
Myšlenka na začlenění leteckého provozu do obchodování s emisemi je nyní specifický návrh Evropské unie. Cílem je také v delším časovém horizontu ustavit celosvětový systém, kde by se na břemeni podílelo i letectví. Mohli bychom se nyní poučit z nedostatků všeobecné směrnice o obchodování s emisemi a zvýšit v úvodním přidělování práv podíl povolenek, které půjdou do dražby. Počáteční příděl a systém jako celek musí povzbuzovat ve snižování emisí, aby tak lidé místo krátkých letů jezdili vlakem, což by bylo obzvláště vhodné v regionech s vysokou hustotou městského osídlení a obyvatelstva. Na druhou stranu máme potíže v oblastech, kde žije méně obyvatel a které jsou daleko od městských center, a je důležité, aby evropský systém zohlednil odlehlé oblasti vyváženým způsobem.
<SPEAKER ID="196" NAME="Corien Wortmann-Kool" AFFILIATION="PPE-DE">
(NL) Pane předsedající, Evropa ukazuje zavedením obchodování s emisemi do letectví svou ctižádost řešit emise oxidu uhličitého a bojovat se změnou klimatu. Nikde jinde na světě - dokonce ani v Kalifornii - nebyl dosud takto ambiciózní přístup navržen. Jde o velmi ambiciózní plán dokonce i ve srovnání se systémem obchodování s emisemi v průmyslu.
<P>
Co však udělal náš Výbor pro životní prostředí, veřejné zdraví a bezpečnost potravin? V klíčových bodech tento návrh výrazně zpřísnil, a tak jsme se minuli cílem. Evropa musí ukázat vůdčí roli, avšak tato role znamená nejen být na prvním místě, nýbrž také přesvědčit ostatní, naklonit si je - a to v neobyčejně konkurenčním prostředí mezinárodní letecké dopravy. Nový režim by tedy za žádných okolností neměl vést k vysokým nákladům a byrokracii, zejména pak ne pro evropské letecké společnosti, nýbrž musí znamenat zisk pro životní prostředí. Musí být zajištěn přínos pro klima, a to pokud možno celosvětově.
<P>
Těší mě tedy, že nyní Skupina Evropské lidové strany (Křesťanských demokratů) a Evropských demokratů a také Skupina Aliance liberálů a demokratů pro Evropu předložily pozměňovací návrhy, které nás, jak doufám, zítra nasměrují na správnou cestu. Je to nezbytné také proto, aby bylo prosazeno čistější létání v praxi, neboť muset procházet byrokratickým mlýnem dražby - třebaže s čistými letadly - může být stěží užitečné. Také pokud jde o množství povolenek, které budou k dispozici, těším se, že zítra dojde k realističtějšímu výstupu.
<P>
Tento návrh sám o sobě však zajisté nebude stačit. Komise a Evropský parlament musí úzce spolupracovat a dosáhnout spuštění Jednotného evropského nebe, neboť tento systém slibuje pětkrát vyšší užitek pro životní prostředí.
<P>
Pane předsedající, doufám, že budeme schopni vystupňovat v tomto ohledu tlak na členské státy, neboť pouze tehdy budeme moci dospět v oblasti klimatu ke skutečnému rozdílu.
<SPEAKER ID="197" NAME="Robert Evans" AFFILIATION="PSE">
Pane předsedající, dnes večer nabízí Evropskému parlamentu příležitost, aby jednou ukázal cestu v ochraně životního prostředí. Myslím, že to řekl pan Belder - Evropská komise byla ve svém původním návrhu skutečně trochu nesmělá. Myslím, že evropská veřejnost bude po tomto Parlamentu chtít, aby stanovil nejvyšší standardy a ambiciózní cíle.
<P>
Jako člen Výboru pro dopravu jsem v souhlase se svými kolegy ze Skupiny Strany evropských socialistů nepodpořil pozici pana Jarzembowského, která byla protlačena - lituji, že to musím říci - s podporou liberální skupiny, Skupiny ALDE. My jsme chtěli původní návrh posílit, a nikoli jej rozmělnit.
<P>
A tak blahopřeji panu Liesemu k jeho zprávě a cituji: "Tuto planetu jsme nezdědili od svých předků, ale půjčujeme si ji od svých dětí." A stejně jako paní Lucasová vyzývám ostatní skupiny v tomto Parlamentu, aby se zamyslely o tom, jak budou zítra hlasovat. Buďte připraveni ke kompromisu, buďte rozumní, buďte realisté, ale především buďte pozitivní, protože Parlament má zítra šanci ocitnout se v čele ochrany životního prostředí pro 500 milionů občanů a jejich potomků.
<SPEAKER ID="198" NAME="Thomas Ulmer" AFFILIATION="PPE-DE">
(DE) Pane předsedající, pane komisaři, dámy a pánové, nejprve chci mnohokrát poděkovat jednak zpravodaji panu Liesemu za jeho kvalitní zprávu a jednak panu Jarzembowskému. Domnívám se, že kompromisy jsou celkově velmi přijatelné. Politika často závisí na symbolech a my zde nyní vysíláme jasný signál - jedná se o první legislativní návrh od jarního zasedání Evropské rady. Začínáme tedy aktivně zavádět ochranu klimatu.
<P>
Sedm klíčových bodů této zprávy - zahájení obchodování s emisemi, referenční období, počet povolenek, použití zisků, výjimky pro menší letadla a metody výpočtu - bylo podle mého názoru v kompromisech zpracováno dostatečně a spolehlivě. Nejsem stoupencem jakýchkoli výjimek, třebaže se domnívám, že pro nejvzdálenější regiony je nutno zavést zvláštní dodatečnou úpravu, aby nebyly znevýhodněny.
<P>
Myslím, že je návrh velmi dobrý a že byla dostatečně zohledněna hospodářská soutěž. Měli bychom mít na paměti, že i kdyby bylo - čistě teoreticky, jak jsme právě slyšeli - draženo 100 % povolenek, jednalo by se o částku 2 miliard EUR, což je částka, kterou letecké společnosti dohromady každopádně mohou zvládnout, a tato částka bude mít nepochybně dopad na stanovování cen. Já však nepředpokládám, že by v této souvislosti nastaly nějaké problémy, a to ani při velkém počtu letů.
<P>
Byl bych rád, aby Evropská unie v tomto směru dále razila cestu v kontextu ochrany klimatu, a doufám, že se nám podaří přesvědčit všechny ostatní významné letecké společnosti, aby se k této dohodě připojily.
<SPEAKER ID="199" NAME="Gyula Hegyi" AFFILIATION="PSE">
Pane předsedající, v minulosti, kdy vymožeností rychlých letů využívali pouze bohatí a tak zvaná trysková společnost, bylo civilní letectví považováno za luxus. V dnešní době, alespoň tedy v Evropské unii, je civilní letectví nezbytnou součástí života, bez níž by Parlament a Rada jednoduše nemohly pracovat. Je-li vzdálenost od Bruselu vyšší než 1 000 km a není-li k dispozici spojení rychlovlakem, neexistuje k letům žádná realistická alternativa.
<P>
Po přistoupení nových členských států a díky boomu nízkonákladových leteckých společností máme teď dvakrát nebo třikrát více letů než před rozšířením EU. Na mezinárodní leteckou dopravu se ještě Kjótský protokol nevztahuje. Přímé emise z letectví však tvoří kolem 3 % celkového objemu emisí skleníkových plynů Evropské unie a tato hodnota rychle roste. Myslím, že množství třech povolenek mělo být založeno na objemu emisí skleníkových plynů na hlavu v jednotlivých členských státech, neboť mezi nimi existují značné rozdíly. Mám pocit, že není spravedlivé, když západní země mají právo vypustit v rámci letectví zhruba třikrát více skleníkových plynů než Maďarsko a ostatní nové členské státy. Myslím, že tato zásada by měla být zavedena v jiných politikách životního prostředí, které vyžadují snižování v absolutních, a nikoli relativních hodnotách. Jinak budou potrestáni ti, kteří v minulosti znečišťovali méně.
<SPEAKER ID="200" NAME="Christofer Fjellner" AFFILIATION="PPE-DE">
- (SV) Letectví musí platit za environmentální náklady, které způsobuje, a proto je tento návrh dobrý. Letectví nemůže být osvobozeno od environmentálních nákladů, které ostatní způsoby dopravy platí. Mám ale problém s tím, jak je tato rozprava prodchnuta zuřivostí vůči letecké dopravě, jako kdyby to bylo největší environmentální zlo a kdyby bylo nejlepší přestat létat úplně. To prstě a jednoduše není pravda. Letectví je zodpovědné za pět procent emisí oxidu uhličitého. Plné letadlo spotřebuje méně paliva na osobokilometr než auto. Lze a musí se dosahovat ještě lepších výsledků, ale přes nás, že budeme klást na leteckou dopravu náročné požadavky, které budou hýbat vývojem dopředu, a ne tak, že se přestane létat.
<P>
Cestování a setkávání se s lidmi z jiných částí světa je důležité. Jsem přesvědčen, že společnost Ryanair udělala pro porozumění mezi národy Evropy více než všechny kulturní projekty Evropské unie dohromady. Méně cestování tedy nesmí být samo o sobě cílem. Izolování lidí nás přivede zpátky do temných období dějin.
<P>
Návrh Komise je zaměřen správným směrem, ale má cynickou perspektivu - že totiž někdo jiný bude létat méně. Součástí návrhu je pokus vyjmout z rozsahu směrnice lety hlav států a vlád, zatímco se po občanech žádá, aby jednali zodpovědně. Návrhy, jako je tento, způsobují, že lidé mají politiky v zaslouženém opovržení, a jsem rád, že jsme ve Výboru pro životní prostředí tyto zvláštní formulace odstranili.
<P>
Je rovněž cynické, jak řada kolegů z levice žádá, abychom redukovali letectví za několik let o více než polovinu. Není pravděpodobné, že ti, kdo přicházejí s takovýmito návrhy, budou sami jezdit například ze Stockholmu do Bruselu vlakem. Jako kdyby jejich vlastní cestování mělo nedocenitelnou hodnotu a ostatní cestovali jen pro legraci.
<P>
Tento typ nezodpovědných návrhů znamená, že platit budou muset obyčejní lidé, a nikoli politici a výkonní manažeři, za které platí účty někdo jiný. Studenti si už nebudou moci dovolit studovat v zahraničí, aby se na nějaký čas dostali z domova viděli svět. Babičky z odlehlých oblastí v Norrlandu nebudou moci tak často navštěvovat svá vnoučata ve městech. Dostaneme se zpátky do osmdesátých let, kdy byly kabiny v letadlech společnosti SAS obsazeny pouze manažery, politiky a odborářskými šéfy.
<P>
Měli bychom tedy zítra hlasovat pro náročné, ale realistické požadavky na letectví, které je přinutí platit za své environmentální náklady, přinutí je vyvinout lepší letecké technologie, které budou šetrnější k životnímu prostředí, ale které především umožní vyjádřit priority a v nichž se odrazí srovnání mezi letectvím a skutečným CO2 darebáky, jako jsou tepelné elektrárny fungující na uhlí. Důležité je, aby byly omezeny emise, a nikoli létání.
<SPEAKER ID="201" NAME="Emanuel Jardim Fernandes" AFFILIATION="PSE">
- (PT) Pane předsedající, souhlasím s návrhem Komise a zpravodaje, avšak rád bych upozornil, že není v souladu s cíli Parlamentu, které byly explicitně stanoveny ve zprávě o snižování dopadu letectví na změnu klimatu; rád bych upozornil zejména na situaci těch nejvíce izolovaných území, které jsou na dopravě obzvláště závislé, a to zejména nejvzdálenějších regionů.
<P>
Návrh neodpovídá ani duchu otázky, kterou si sama Komise položila ve svém z letošního září, nazvaném "Strategie pro nejvzdálenější regiony". Cituji: "Jaká opatření je třeba přijmout, aby snížení emisí nemělo negativní vliv na dostupnost, hospodářství a občany nejvzdálenějších regionů?" Přijme-li Parlament pozměňovací návrhy 99 a 100, které předložila socialistická skupina v Evropském parlamentu, nabídne řešení těchto problémů tím, že bude možno zavést posouzení dopadu a vhodná zprostředkující opatření s cílem zajistit, aby byly v budoucnu nejvzdálenější regiony zahrnuty do systému obchodování s emisemi - jde o nezbytný krok, který je nutno učinit přiměřeným způsobem a při zajištění environmentální a ekonomické udržitelnosti a mobility v těchto regionech, které jsou vzhledem ke své zeměpisné poloze zcela závislé na letecké dopravě.
<SPEAKER ID="202" NAME="Małgorzata Handzlik" AFFILIATION="PPE-DE">
- (PL) Pane předsedající, dnes diskutujeme o návrhu usnesení k začlenění evropského civilního letectví do systému obchodování s emisemi EU. Podle mého názoru byl tento velice důležitý návrh sestaven ve spěchu a bez řádných konzultací s dotčeným odvětvím, zejména s jeho zástupci z nových členských států, a bez analýzy hospodářských a sociálních důsledků jeho přijetí, a to také z hlediska ochrany životního prostředí, dopadů na civilní letectví a ohrožení hospodářského rozvoje Evropy, například v oblasti cestovního ruchu, který je v mnoha regionech hlavním zdrojem příjmu.
<P>
Návrh také způsobuje ohrožení konkurenceschopnosti leteckých společností a může způsobit radikální zhoršení již nyní vážné finanční situace mnoha evropských leteckých společností. Domnívám se tudíž, že letectví by mělo být do systému zahrnuto nejdříve v roce 2012, a to pro všechny spoje.
<P>
Naprosto podporuji takzvaný široký zeměpisný rozsah systému, jinými slovy, zahrnutí všech letů z Evropské unie a do Evropské unie bez ohledu na to, v jakém státu má přepravce sídlo. Toto je jediné řešení, které zaručí, že bude dosaženo požadovaného efektu na životní prostředí, a které nevystaví evropské dopravce dramatickým propadům v konkurenceschopnosti.
<P>
Podle mého názoru by měl být celkový počet povolenek přidělených letecké dopravě stanoven na úrovni Společenství na základě průměrných úrovní emisí z letectví, a to přinejmenším pro léta 2005-2007, a limit emisí by měl být stanoven ve výši 100 %.
<P>
S ohledem na různá stanoviska, která byla vyjádřena v naší rozpravě, a na skutečnost, že tento projekt se dotýká jak životního prostředí, tak ekonomiky členských států, jakož i našich občanů, bychom měli přijmou rozhodnutí, která budou vyvážená a dobrá.
<SPEAKER ID="203" NAME="Alexander Stubb" AFFILIATION="PPE-DE">
Pane předsedající, myslím, že pocházím z jednoho z oněch nejvzdálenějších regionů, který se v mém případě jmenuje Finsko. Kdybych sem nemohl přiletět, trvalo by mi nejspíše dva dny, než bych se sem dostal. A to ne na kole, ale lodí, autem a vlakem. Tolik krátce na úvod.
<P>
Myslím, že je zde šest opravdu důležitých bodů, a rád bych se z nich zaměřil na jeden. Projdu jich ale všech šest. Bod číslo jedna - vstup v platnost. Šel bych na kompromis, který navrhuje skupina PPE-DE, tedy na rok 2011. Limity na emisní práva - podle mě 95 %. Referenční období - ano, podle mě 2005-2007; dražby - podle mě 25 %; zisky - zčásti vrátit leteckým společnostem a zčásti na jiné dobré výdaje spojené se změnou klimatu. Ale největším problémem je pro mě bod číslo 6 - základ pro přidělování, jinými slovy kapacita letadel (ATK) versus množství přepravených osob a nákladu (RTK). Nyní zjišťuji, že pro mnohé je to složitý problém, ale pro mě to nepředstavuje v pravém slova smyslu environmentální otázku. Limit už byl ve skutečnosti stanoven. To, co řešíme výběrem mezi ATK a RTK, je příděl v rámci jednotlivých leteckých společností.
<P>
Ani jeden z těchto systémů není dokonalý, avšak nesmíme se dostat do stavu, kdy budou letecké společnosti z nejokrajovějších oblastí znevýhodněny a bude s nimi zacházeno nerovně ve srovnání s leteckými společnostmi, které mají sídlo třeba ve Frankfurtu, Berlíně, Londýně, Bruselu nebo Paříži.
<P>
Vlak pro nás není řešením.
<P>
Je to velmi prosté. Při tempu, jakým pokračuje změna klimatu, se bojím, že v budoucnu jediným místem, kde bude v zimě sníh, bude Laponsko. Vím, že tyto lety mohou být cestou tam plné, ale nemusí tomu tak být vždy při zpáteční cestě, a tak musíme být velmi opatrní, abychom z toho neudělali závod ke dnu. Chtěl bych tedy naléhavě vyzvat všechny své přátele a kolegy, aby zítra hlasovali pro ATK a nikoli pro RTK. Pro okrajové oblasti je to otázka života a smrti, ale já vím, že to není otázka života a smrti pro ty, kdo pocházejí z centrálních oblastí.
<SPEAKER ID="204" NAME="Předsedající">
Musíme ještě vyřešit, zda budou do systému obchodování s povolenkami na emise skleníkových plynů ve Společenství zahrnuty také Ježíškovy sáně.
<SPEAKER ID="205" NAME="Bogusław Sonik" AFFILIATION="PPE-DE">
- (PL) Pane předsedající, létám sem z Krakova, kde bylo včera bílo a sníh pokryl celé město, takže to ještě není tak zlé.
<P>
Ochrana přirozeného životního prostředí a boj proti negativním změnám klimatu se staly výzvou pro celé lidstvo. Jako občan Evropské unie si zapojení do ochrany životního prostředí v EU vysoce cením. Neměli bychom však nikdy pustit ze zřetele dopad právních předpisů v této oblasti na evropské hospodářství.
<P>
Dnes na tento problém narážíme při rozpravě o směrnici o emisích oxidu uhličitého z letectví. Letecká doprava v současné době zažívá prudký nárůst. To se týká zejména nových členských států, kde se tento trh rozvíjí obzvláště rychle a vytváří stále rostoucí počet pracovních míst. V makroekonomické sféře to vede ke zvyšování HDP.
<P>
V důsledku toho se domnívám, že by měla být dána novým členským státům příležitost přizpůsobit úroveň rozvoje letectví úrovni ve starých členských státech, čehož by bylo lze dosáhnout zavedením velmi dlouhého přechodného období pro účinnost směrnice. Tato nová směrnice tak, jak je navržena, může bránit rozvoji v tomto odvětví, což by bylo v protikladu k politice vytváření vyrovnaných podmínek.
<P>
Další nebezpečí představuje ztráta konkurenceschopnosti evropských společností ve srovnání s třetími zeměmi, a proto je důležité, aby byla nová pravidla přijata celosvětově, a nikoli pouze v Evropské unii.
<P>
Chtěl bych se odvolat na názor vědců a říci, že nelze předpokládat žádný rozvoj nových technologií, které by byly schopny skutečně snížit emise oxidu uhličitého v letectví. Je tedy zcela zásadní hledat omezení emisí plynů všude tam, kde je to možné. Jedním ze skutečných nástrojů je modernizace kontroly leteckého provozu, kde je podle analytiků možné dosáhnout úspor paliva mezi 6 % a 12 %.
<P>
Na závěr bych rád zdůraznil, že při provádění politiky životního prostředí bychom měli mít na paměti její dopad na každý členský stát. Referenční období by tedy podle mého názoru mělo pokrývat co nejvzdálenější období, jinými sloví období let 2007-2009.
<SPEAKER ID="206" NAME="Stavros Dimas">
člen Komise. - Pane předsedající, nejprve bych rád poděkoval všem řečníkům za jejich pozitivní příspěvky do dnešní rozpravy, a rád bych se zaměřil na detaily některých pozměňovacích návrhů.
<P>
Je zde mnoho pozměňovacích návrhů, které jsou přijatelné - alespoň v principu. Komise například souhlasí, že by bylo užitečné vyžadovat, aby letečtí provozovatelé vytvářeli plány monitoringu a vykazování. Provozovatelé to musejí ve stávajícím systému dělat také, aby získali povolenky na skleníkové plyny. Usnadní to ověřitelnost a tudíž zajistí environmentální integritu systému, neboť se tak zamezí podvodům.
<P>
Mezi jiné příklady patří vynětí některých činností, jako jsou humanitární lety nebo lety za účelem hašení požáru. Zatímco však plně souhlasím s tím, že musíme začít co nejdříve, musím říci, že počáteční datum v roce 2010 by bylo přeci jen velmi náročné. Neměli bychom dostatek času na dokončení přípravných prací, zejména procesu přidělování, který vyžaduje více času než proces používaný za stávajícího systému.
<P>
Pokud jde o rozsah, již jsem vysvětlil, proč se Komise stále domnívá, že postup ve dvou fázích nám pomůže přesvědčit třetí země, že Evropská unie je připravena ujmout se vedení, a to v souladu se zvláštními povinnostmi, které máme jako region vyspělých zemí.
<P>
Co se týče výzev k dražení většího podílu, jsem si dobře vědom, že to je v souladu s rostoucí shodou o výhodách dražení, a očekávám, že o tom budeme brzy diskutovat mnohem podrobněji v rámci všeobecné revize ETS. V období do roku 2013 by se však s dražením mělo zacházet co nejpodobnějším způsobem jako v ostatních odvětvích.
<P>
Podíl povolenek, které budou draženy, by tedy měl odpovídat průměrnému procentu dražení platnému v jiných odvětvích, jak je stanoveno ve vnitrostátních alokačních plánech pro období 2008-2012. Co se stane po roce 2012, by mělo záviset na všeobecné revizi ETS.
<P>
Závěrem se vám přiznám, že máme určité obavy ohledně pozměňovacích návrhů, které se vztahují k limitům na používání kreditů nepocházejících z letectví, k používání koeficientu pro dopady nezpůsobené oxidem uhličitým a ke koeficientu pro další zefektivnění využívání energie. Všechny tyto pozměňovací návrhy by omezily možnost leteckých provozovatelů používat ke krytí svých emisí jiné povolenky než povolenky určené pro leteckou dopravu. To ovšem není v souladu se základní myšlenkou otevřeného obchodování s emisemi, která zaručuje nákladově efektivní řešení. Tyto změny by navíc významně celý systém zkomplikovaly.
<P>
Návrh Komise již dává provozovatelům letadel zvláštní pobídky ke zlepšení palivové účinnosti. Podle našeho názoru není třeba zavádět další prvky, které vše pouze zkomplikují.
<P>
Abych to shrnul, Komise může plně, částečně nebo v principu podpořit 27 z předložených 100 pozměňovacích návrhů. Předám úřadu Parlamentu seznam, kde je podrobně vysvětlen postoj Komise k pozměňovacím návrhům, a to včetně pozměňovacího návrhu 47, k němuž bych chtěl říci, že Komise zachová ustanovení, která předpokládají změnu nařízení o registraci, ale je ochotna zvážit způsoby, kterými se zajistí, aby převádění povolenek neztížilo členským státům situaci při dodržování cílů z Kjóta.
<P>
člCS Komise. -
<P>
Postoj Komise k pozměňovacím návrhům Parlamentu
<P>
Lieseho zpráva
<P>
Komise může plně, částečně nebo v principu podpořit 27 pozměňovacích návrhů: pozměňovací návrhy číslo 1, 3-5, 7, 8, 10, 14, 17, 26, 29, 30, 36-38, 40, 45, 47, 49, 51-53, 57, 65, 70, 76 a 79.
<P>
Čísla pozměňovacích návrhů, které Komise nemůže podpořit, jsou 2, 6, 9, 11-13, 15, 16, 18-25, 27, 28, 31-35, 39, 41-44, 46, 48, 50, 54-56, 58-60, 61-64, 66-69, 71-75, 77, 78 a 80-100.
<SPEAKER ID="207" NAME="Předsedající">
Rozprava je ukončena.
<P>
Hlasování se bude konat zítra v 11:30.
<P>
Písemná prohlášení (článek 142)
<SPEAKER ID="208" NAME="Christine De Veyrac  " AFFILIATION="PPE-DE">
písemně. - (FR) Je zřejmou skutečnosti, kterou již nelze popírat, že je nutno jednat rychle a účinně, aby se snížily emise skleníkových plynů. V tomto kontextu hraje bude hrát rozhodující roli snížení dopadu, který má na globální oteplování doprava. Předloha, kterou projednáváme, je jedním z opatření navržených za tímto účelem, a já tuto iniciativu podporuji.
<P>
Tato norma však bude úspěšná pouze tehdy, podaří-li se nám skloubit environmentální cíl s cílem mobility občanů a přitom budeme respektovat země vně Evropské unie.
<P>
Je tudíž zásadní, abychom dosáhli snížení emisí oxidu uhličitého za co nejnižší cenu pro cestující. Od letectví by se mělo požadovat tolik, aby letectví neohrozilo snížení, kterého se podařilo dosáhnout díky jiným odvětvím, avšak zároveň v takové rovnováze, aby nedošlo k ohrožení růstu letecké dopravy.
<P>
Domnívám se proto, že cíle snižování emisí oxidu uhličitého jsou příliš rychlé a tvrdé a že přestože jsou z čistě environmentálního hlediska chvalitebné, jsou nereálné a hrozí, že budou kontraproduktivní.
<P>
Doufám, že naše zítřejší hlasování zohlední tyto různé parametry.
<SPEAKER ID="993" NAME="Eija-Riitta Korhola  " AFFILIATION="PPE-DE">
písemně. - (FI) Chystáme se zavést jedinečný systém, chystáme se zavést speciální nástroj klimatické politiky pro oblast letectví. Obchodování s emisemi v oblasti leteckého provozu s sebou nese rizikové faktory. Vyzývám vás, abyste věnovali pozornost jednomu nebo dvěma důležitým aspektům.
<P>
Přestože máme oprávněné obavy týkající se vzrůstajících emisí z letectví, znamená letecká doprava sama o sobě budoucnost. Mohla bych dokonce říci, že je pro životní prostředí nezbytné. Například podle vysoce sledovaného výzkumu MIPS týkajícího se celkového dopadu na znečištění životního prostředí má letecká doprava své přínosy a mohla by být v budoucnu řešením. Problém emisí z dopravy by tudíž mohlo vyřešit letectví zcela prosté emisí, a toto by měl být náš prioritní cíl.
<P>
Z tohoto důvodu jsem chtěla při vyjednávání kompromisů zajistit nasměrování zisků z obchodování s emisemi konkrétně do výzkum a vývoje v oblasti letectví. Je-li nárůst emisí skutečně děsivý, pak by měly být dostupné zdroje vynaloženy konkrétně na rozvoj dopravy bez emisí. Doufám, že Komise také chápe, jak velmi to je důležité.
<P>
Na druhou stranu by měla směrnice také zajistit, že se budou okrajové regiony Unie schopny i v systému obchodování s emisemi spravedlivě účastnit hospodářské soutěže. To se týká zejména otázky nedražených práv v systém u přidělování. Nejlepším způsobem, jak zaručit spravedlivé obchodování s emisemi, by byl model ATK, který je založen na maximální kapacitě letadel a který by byl také každopádně lepší pro klima. Toto vyplývá ze skutečnosti, že systém, kde jsou nedražené emisní povolenky přidělovány podle množství zboží a cestujících, by podporoval používání přípojových letů a létání přes města s velkým objemem cestujících.
<P>
Systém, který má chránit klima, by měl povzbuzovat stav, kdy cena za let je determinována spíše skutečným počtem uletěných kilometrů. V současné době se často setkáváme se skutečností, že jsou levnější delší lety, jejichž součástí je navíc často mezipřistání, a které tudíž klima ohrožují větší měrou. Pokud jde o životní prostředí, toto není rozumné.
<SPEAKER ID="209" NAME="Marian-Jean Marinescu  " AFFILIATION="PPE-DE">
písemně. - (RO) Zahrnutí letectví do evropského systému obchodování s emisemi je kladným krokem, který zdůrazňuje průkopnickou práci Evropy v boji se změnou klimatu.
<P>
Obchodování s emisemi z letectví by nemělo způsobit pokles množství letů a vzrůst cen, což by byly negativní důsledky pro cestující, pro letectví a pro udržitelný rozvoj dopravy. Za těchto podmínek je nutno řešit technické příčiny.
<P>
Snížení emisí lze dosáhnout výrobou motorů nového typu, které zajistí vyšší účinnost při spotřebě paliva, zlepšováním aerodynamických vlastností letadel a používáním nových kovových slitin a kompozitních materiálů ke konstrukci trupů letadel.
<P>
Musíme také vzít v potaz výzkum v oblasti alternativních paliv. NASA oznámila spuštění programu, jehož cílem je nalézt řešení, jak vylepšit kerosen.
<P>
Je tudíž nezbytné zajistit další finanční prostředky na výzkum a vývoj a podporovat soukromé investice v této oblasti; také prostředky získané dražbami v rámci systému by měly být investovány v oblasti výzkumu a inovací v letectví, které jsou schopny dospět ke konkrétním řešením.
<P>
Žádám rovněž Radu a Komisi, aby pokračovaly ve svém úsilí vyjednávat s mezinárodními orgány a partnerskými třetími zeměmi za účelem uzavření všech dohod nezbytných k tomu, aby se zamezilo veškerým mezinárodním sporům, které by mohly vyvstat v důsledku prosazování těchto zákonných ustanovení.
<SPEAKER ID="992" NAME="James Nicholson  " AFFILIATION="PPE-DE">
písemně. - Letectví by mělo být zahrnuto do rozsahu Systému obchodování s emisemi. Tento systém za dva roky existence ukázal svou opodstatněnost. Měl by být účinným prostředkem pro zajištění toho, aby se letecká doprava zhostila svého dílu boje se změnou klimatu. Aby však tento systém mohl skutečně plnit svou roli, musíme ho reformovat.
<P>
Samozřejmě nikdo z nás nevěří, že je tento vývoj sám o sobě řešením problému emisí, ale představuje významný krok správným směrem. Dále ukazuje, že existuje politická vůle přijímat obtížná rozhodnutí ku prospěchu planety a jejích obyvatel. Musíme se také zabývat zásadními reformami způsobu, jakým systém obchodu s emisemi funguje.
<P>
Při tom všem musíme zajistit, aby spotřebitel nebyl nespravedlivě zatěžován vysokým nárůstem ceny letecké dopravy, a zohlednit také jiné způsoby, kterými by mohly být sníženy emise oxidu uhličitého z letectví. Jsem si vědom, že ministři dopravy EU tak v současné době činí, neboť zkoumají způsoby modernizace kontroly leteckého provozu a zavedení nových systémů poplatků za přistání spojených s emisemi skleníkových plynů.
<SPEAKER ID="210" NAME="Péter Olajos  " AFFILIATION="PPE-DE">
písemně. - (HU) Stále větší část obyvatelstva vyspělých zemí chápe hrozbu, kterou představuje změna klimatu. Chceme-li však během třinácti let snížit své emise o 20 %, musíme podniknout drastické kroky.
<P>
Bohužel není moc kroků, které by nás tím směrem dovedly. Bez ohledu na to, kterým ze znečišťovatelských oborů se zrovna zabýváme, vždy budou zaznívat "hlasy", které budou chtít chránit právě ono odvětví, o kterém se zrovna povede rozprava.
<P>
Zároveň však víme, že můžeme stanovený cíl splnit pouze tehdy, pokud zapojíme do snižování emisí všechny dotčené obory. Uděláme-li výjimku pro jeden z nich, budeme muset vzniklý výpadek dohnat někde jinde. A kdo půjde z kola ven?
<P>
Letecká doprava je dnes drobné odvětví, avšak dynamicky roste. Jeho růst je úzce spojen s celosvětovou cenou surovin, na kterou má samo velký vliv. Vytvoříme-li pro ně jako politici prostředí, které bude podporovat inovace, podpoříme evropské podnikání ze skutečně strategické perspektivy.
<P>
Nic z toho se nedotkne cestujících, neboť opatření přijatá ke snížení CO2 způsobí zvýšení ceny letenek na letech v rámci Evropy o částku ne vyšší přibližně 1 EUR. To je pouhý zlomek toho, co musíme platit za protiteroristická bezpečnostní opatření! Zároveň s tím však musí letectví konkurovat kvalitní tisícikilometrové železniční tratě, a k dosažení toho musí letecké společnosti nést náklady, které způsobují, v téže míře, v jaké to očekáváme od železničního a silničního provozu.
