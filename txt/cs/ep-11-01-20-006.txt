<CHAPTER ID="006">
Strategie EU pro oblast Černého moře (rozprava) 
<SPEAKER ID="096" NAME="Předsedající">
Dalším bodem je zpráva pana Ungureana předložená jménem Výboru pro zahraniční věci o strategii EU pro oblast Černého moře.
<SPEAKER ID="097" NAME="Traian Ungureanu">
zpravodaj. - Paní předsedající, přesně před třemi roky schválil Evropský parlament černomořskou synergii. To byl první krok směrem k soudržné politice v jedné z nejcitlivějších oblastí Evropy a byl to krok správným směrem, neboť Černé moře bylo podrobeno analýze jako oblast, kde se sbližují politické, strategické a bezpečnostní naděje, síla a ambice, která zároveň vzbuzuje obavy.
<P>
Dnes můžeme svou politiku v této oblasti dále rozvíjet. Tato sněmovna může hrát ústřední úlohu při modernizaci politik EU na plnohodnotnou strategii. To je hlavní myšlenka zprávy, kterou jsem inicioval za podpory svých kolegů z Výboru pro zahraniční věci a z Parlamentu jako takového.
<P>
Ale proč nová zpráva o Černém moři a proč strategie EU pro Černé moře? Někdo by řekl, že Černé moře je malé moře. To skutečně je, ale zaměníme-li tuto mapu za strategickou mapu, stane se z Černého moře obrovské moře. A je zde ještě jeden faktor: Černé moře je stále černější a černější.
<P>
Od vstupu Bulharska a Rumunska do EU je Černé moře nyní částečně vnitřním mořem EU. Vývoj v této oblasti je ovšem často nepředvídatelný. Napětí se stupňuje a vyvstává zde spousta nedorozumění. Souhrnná analýza oblasti Černého moře vede k závěru, že v této oblasti skutečně přetrvávají nebo se nabývají na intenzitě složité problémy. Gruzínsko-ruská válka v roce 2008, nevyřešené a takzvané zmrazené konflikty a znepokojivě se hroutící demokratická vláda na Ukrajině a v Rusku - to všechno jsou velmi vážné problémy a živé příklady bezpečnostního rizika v této oblasti.
<P>
Přezkoumáme-li stávající výsledky účasti EU v této oblasti, jsou smíšené. Přístupu politiky EU pro Černé moře chybí mechanismus pro monitorování, vyhodnocování a následné kroky. Oblast Černého moře není v rozpravách v Bruselu dostatečně slyšet a financování tohoto regionu ze strany EU je roztříštěné a složité.
<P>
Budeme-li stavět na přednostech černomořské synergie, kterou jsme schválili před třemi roky, měla by nová strategie EU přinést silnější politické a konkrétní nástroje. Zmíním se jen o dvou doporučeních vyplývajících ze zprávy. První se týká přiměřených zdrojů: chce-li EU hrát klíčovou úlohu v oblasti Černého moře, musí tomu věnovat odpovídající zdroje, finanční i lidské. Vytvoření samostatné rozpočtové linie v rozpočtu EU je životně důležité. Druhé doporučení se týká vypracování akčního plánu EU s jasnými cíli a úkoly, včetně pravidelných setkání ministrů příslušných zemí.
<P>
Strategii EU pro Černé moře by žádný stát v této oblasti neměl podceňovat ani přeceňovat. V důležité úloze Turecka a Ruska, ale i všech regionálních partnerů, v úspěšné regionální spolupráci by se měly odrazit zásady zapojení všech aktérů a odpovědnost na regionální úrovni.
<P>
Závěrem bych chtěl poděkovat všem svým kolegům za jejich velmi pozitivní příspěvky ke konečné verzi této zprávy. Myslím, že všichni se shodneme na tom, že tato sněmovna očekává, že Komise a Rada přemění tuto zprávu ve skutečnost. Strategické a prospěšné zapojení EU do oblasti Černého moře by se mělo stát skutečností.
<SPEAKER ID="098" NAME="Štefan Füle">
člen Komise. - Paní předsedající, jsem velmi rád, že oblast Černého moře je jedním z hlavních bodů agendy Evropského parlamentu. Tato oblast je pro Evropskou unii důležitá a musíme se na ni zaměřit, abychom mohli zohlednit její mimořádnou citlivost.
<P>
Chtěl bych poblahopřát zpravodaji Výboru pro zahraniční věci, panu Traianu Ungureanovi, za vynikající a velmi důkladnou zprávu. Zpráva a její doporučení jsou zajímavá a v mnoha směrech inovativní.
<P>
Od posledního rozšíření se Černé moře stalo i mořem EU. Máme vůči němu zodpovědnost, stejně jako vůči jiným vodním plochám, které s námi hraničí. K této nové odpovědnosti musíme přistoupit s odhodláním.
<P>
V rámci evropské politiky sousedství již máme iniciativu zaměřenou na tuto oblast - černomořskou synergii. Musíme ovšem připustit, že se její provádění ukázalo být obtížnější, než jsme si mysleli. Ne všechno, co chceme dělat, se v této oblasti setká s nadšením.
<P>
Právě z těchto důvodů Parlament zvolil přístup založený na odpovědnosti na regionální úrovni a na podpoře dialogu. Jsem přesvědčen, že je to od nás v současné době správný přístup, ale tyto závazky se mohou stát důvěryhodnými jen tehdy, pokud přinesou lidem v této oblasti konkrétní zlepšení.
<P>
Zpráva o rozvoji nové strategie Evropské unie pro oblast Černého moře je tak naším závazkem vůči této oblasti a vůči našim členským státům, které pod tuto oblast spadají. Poskytujeme jim plnou podporu při řešení problémů spojených s jejich specifickou zeměpisnou situací.
<P>
Chápeme, že strategie pro oblast Černého moře by neměla být vykládána jako náhrada stávajícího úsilí, zejména černomořské synergie. Měla by být spíše komplexním rámcem, v němž lze nalézt radu pro všechny činnosti Evropské unie v tomto regionu.
<P>
Strategie pro oblast Černého moře může být ideální příležitostí pro revizi našich zájmů v tomto regionu, včetně strategických, politických a hospodářských zájmů, a pro diskusi o tom, jak jich nejlépe dosáhnout. Parlament stanovil příslušné oblasti, v nichž by se strategie měla rozvíjet, jako je správa věcí veřejných, bezpečnost a energetika, doprava, životní prostředí, obchod, místní hospodářský rozvoj a sociální a lidský rozvoj.
<P>
Rozvoj této strategie může také přinést příležitost rozšířit stávající aktivity v regionu a námořní dimenzi. V současné době Komise vyvíjí komplexní balíček, který bude zaměřen na činnosti v oblasti námořní politiky, na řízení přírodních zdrojů a na boj proti ilegálnímu rybolovu.
<P>
Můžeme stavět na know-how z jiných strategií, například ze strategie EU pro oblast Baltského moře a ze strategie EU pro Podunají. Strategie pro Podunají bude samozřejmě vyžadovat interakci se strategií pro oblast Černého moře. Jsme si však vědomi, že každé povodí v Evropě je jiné. Musíme tedy zajistit, aby všechny budoucí strategie EU byly přizpůsobeny charakteristickým rysům svého odvětví, hospodářskému a společenskému vývoji, životnímu prostředí a energetice, infrastruktuře a přírodním zdrojům.
<P>
Zpráva o rozvoji strategie EU pro oblast Černého moře přináší přehled budoucích úkolů v tomto regionu, ale bude důležitá i pro vytvoření pevných vztahů s partnerskými státy v této oblasti s cílem zajistit jejich hladké plnění. Musíme využít tuto možnost a uspořádat rozsáhlé konzultace se všemi zúčastněnými stranami, počínaje partnery v regionech a zapojením Parlamentu.
<P>
Tato zpráva je tedy vítána a my budeme s nadšením stavět na jejích doporučeních. Služba pro vnější činnost a příslušné služby Komise vyvinou úsilí na přípravu strategie pro oblast Černého moře, pro niž budeme hledat vaši podporu a podporu Rady.
<SPEAKER ID="099" NAME="Metin Kazak" LANGUAGE="BG">
Paní předsedající, pane komisaři, dámy a pánové, chtěl bych poblahopřát panu Ungureanovi a jako zpravodaj Výboru pro zahraniční obchod jsem potěšen, že do hlavního textu zprávy byly zahrnuty některé naše návrhy.
<P>
Jsem rád, že, jak již bylo řečeno, po přistoupení Bulharska a Rumunska v roce 2007 se Černé moře obrazně stalo evropským mořem a vyžaduje si tak celkovou evropskou strategii, do níž spadají velké správní a finanční zdroje i dobrá koordinace a odpovědnost.
<P>
Klíčovým úkolem je začlenit do nové strategie projektový přístup. Zvláštní pozornost je třeba věnovat oblastem společného zájmu, jako je životní prostředí, energetika, doprava a infrastruktury, které jsou rozhodující pro udržitelný rozvoj oblasti.
<P>
Nezbytná je i intenzivní spolupráce na úrovni Parlamentu, například s organizacemi, jako je Parlamentní shromáždění pro hospodářskou spolupráci v oblasti Černého moře a WTO a Černomořská banka pro obchod a rozvoj. Závěrem chci říci, že si myslím, že bychom měli uvažovat o dalších regionálních iniciativách, ale neměli bychom nechat strategii, aby se v nich utopila.
<SPEAKER ID="100" NAME="Silvia-Adriana Ţicău" LANGUAGE="RO">
Paní předsedající, Výbor pro průmysl, výzkum a energetiku podporuje úplnou integraci trhů a právních předpisů na základě legislativy EU v oblasti energie a životního prostředí a nabádá země v rámci širší oblasti Černého moře, aby se připojily ke Smlouvě o energetickém společenství, a EU, EIB a Evropskou banku pro obnovu a rozvoj, aby přispěly k modernizaci energetické infrastruktury v oblasti Černého moře.
<P>
Jako prostředek k zabezpečení dodávek energie v Evropské unii zdůrazňujeme evropskou přidanou hodnotu a význam jižního koridoru pro přepravu plynu. Projekty, jako je plynovod Nabucco, prioritní projekt Evropské unie, společně s transjadranským plynovodem, transevropským ropovodem, propojením mezi Tureckem, Řeckem a Itálií nebo propojení mezi Ázerbájdžánem, Gruzií a Rumunskem podtrhují jak význam závazků v oblasti Černého moře, tak rovněž potřebu zlepšit spolupráci mezi zeměmi v této oblasti. Zdůrazňujeme význam vytvoření regionální výzkumné a vzdělávací sítě v širší oblasti Černého moře a jejího napojení na GEANT a vyzýváme Komisi, aby nadále podporovala výzkumné projekty v regionu.
<P>
Paní předsedající, závěrem bych chtěla vyzvat Komisi, aby vypracovala strategii Evropské unie pro tuto oblast, společně s akčním plánem. Je nutné propojit tuto strategii a strategii Evropské unie pro Podunají.
<SPEAKER ID="101" NAME="Victor Boştinaru">
zpravodaj ke stanovisku Výboru pro regionální rozvoj. - Paní předsedající, pane komisaři, význam oblasti Černého moře pro EU z hlediska dopravy, energetiky, stability bezpečnosti a životního prostředí je zřejmý. Právě z tohoto důvodu bude mít strategie EU pro tuto oblast jistě velmi pozitivní dopad na toto území a na celou EU.
<P>
Výbor pro regionální rozvoj je přesvědčen, že tato strategie může do oblasti přinést růst a udržitelný rozvoj. Je ale také toho názoru, že pro plnou účinnost je třeba zapojit všechny státy z této oblasti, bez ohledu na to, zda jsou či nejsou členy EU. Kroky v rámci této strategie musí být koordinované, ale jaká to může být koordinace bez řádné účasti všech zemí? Koordinace je jistě nezbytná se strategií pro Podunají, která se má brzy stát jednou z hlavních priorit maďarského předsednictví.
<P>
Uplatňování integrovaného přístupu a příhraniční spolupráce mezi regiony je třeba podporovat ve všech oblastech strategie, nejvíce však v oblasti dopravy, energetiky a životního prostředí.
<SPEAKER ID="102" NAME="Elmar Brok" LANGUAGE="DE">
Paní předsedající, pane komisaři, dámy a pánové, chtěl bych poděkovat zpravodaji za vynikající práci, při níž shromáždil mnoho myšlenek a dal jim komplexní podobu, což nám pomůže v našem budoucím snažení.
<P>
Musíme pochopit, že tato spolupráce v oblasti Černého moře by neměla být zaměňována za Východní partnerství nebo za naše strategické vztahy s Tureckem a s Ruskem. Jde o odlišné věci a tato spolupráce je nenahrazuje. Na druhou stranu považuji za mimořádně vzrušující, že na některých věcech je možné svést tyto odlišné skupiny dohromady, aby vytvořily soudržnou politiku, která je v našem vlastním zájmu a pomáhá rovněž příslušným zemím. Taková spolupráce může případně svést dohromady vzájemně si odporující politické a hospodářské zájmy, takže budoucí spory nebudou tak dramatické a nebezpečné a například naše práce v rámci Východního partnerství nebude vykládána jako činnost namířená proti některému konkrétnímu jednotlivci, ale vše bude chápáno jako vzájemně se doplňující činnosti. Když ovšem přijde na evropskou perspektivu, neměl by nám tento stav spolupráce bránit, abychom od Východního partnerství s těmito zeměmi čekali například výsledky odlišné od rozvojových strategií pro Rusko. Musíme mít možnost takového rozlišování a pan komisař bezpochyby dobře ví, že právě v tomto případě by tomu tak mělo být. Z toho důvodu je však spolupráce v oblasti Černého moře v zájmu Evropské unie, v zájmu Ruska, v zájmu Turecka a v zájmu dalších zemí v tomto regionu, z nichž většina jsou členy Východního partnerství. Dovedu si představit, že to významně přispěje k hospodářské a politické stabilitě Evropy a doufám, že na posunu směrem kupředu můžeme úzce spolupracovat s panem komisařem.
<SPEAKER ID="103" NAME="Ioan Mircea Paşcu">
jménem skupiny S&D. - Paní předsedající, Černé moře je branou do Evropy a jako k takovému by se k němu mělo přistupovat. Není to bezvýznamné vzdálené místo, které občas upoutá naši pozornost.
<P>
Pravdou je, že tato oblast již má, a nadále bude mít, místo v naší agendě, ať je to již kvůli přerušení dodávek plynu, jako tomu bylo v letech 2006 a 2008, nebo kvůli válce v Gruzii v roce 2008. Navzdory zjevnému a uznávanému významu se však oblasti Černého moře stále nedostává takové pozornosti, jakou by si zasloužila ze strany EU, tedy EU, která byla svým způsobem donucena zabývat se těmito problémy v okamžiku vstupu Bulharska a Rumunska v roce 2007.
<P>
Při zpětném pohledu se zdá, že černomořská synergie, vypracovaná nedlouho po přijetí těchto dvou zemí, byla narychlo zpracovaným dokumentem, který měl vyplnit bílé místo, nebo černou díru, jak chcete, a který musela EU vypracovat téměř přes noc. Potvrzuje to skutečnost, že od první revize v roce 2008 se nic důležitého nestalo, a jak se uvádí ve zprávě, v jejím provádění jsme příliš nepokročili.
<P>
Z mého pohledu existují pro to dva hlavní důvody. Zaprvé, na straně členských států existuje zjevný nezájem a neochota rozhodně se zabývat touto oblastí. Navíc nyní při nedostatku peněz tato ochota ještě slábne.
<P>
Zadruhé, původní předpoklad, na němž byla synergie založena, tedy to, že by se tato oblast měla stát soudržným regionem opírajícím se o spolupráci, aby získal podporu a materiální pomoc EU, nepřihlížel k jednoduché pravdě, že před dvaceti lety tato oblast vypadala úplně jinak. Je naprosto nereálné předpokládat, a nerad říkám, že až špatně zamýšlené, že by se taková složitá a různorodá oblast mohla za tak krátkou dobu změnit v soudržné území a získat individuální identitu. Snad by se všechno mohlo zlepšit v rámci revize Východního partnerství.
<SPEAKER ID="104" NAME="Ivo Vajgl" LANGUAGE="SL">
Paní předsedající, zpráva, kterou tak odhodlaně vypracoval můj kolega, pan Ungureanu, dláždí cestu ke spolupráci a znovu nás upozorňuje na region, jehož charakteristickým rysem je různorodost, a za to mu děkuji. Různorodost politických systémů, kulturních tradic, náboženství, postavení a ambicí, pokud jde o přiblížení se Evropské unii, různorodost hospodářského rozvoje, dostupnosti přírodních zdrojů a samozřejmě nová situace, která nastala, neboť tři členské státy Evropské unie jsou dnes součástí regionu, o němž hovoříme.
<P>
Pro nás je oblast Černého moře mimořádně zajímavá z hlediska její geostrategické polohy, která s sebou nese buď přidanou hodnotu, nebo vážná rizika pro naše bezpečnostní zájmy. V této souvislosti zvláště zdůrazňuji bezpečné dodávky energie a zabezpečení udržitelného zásobování Evropské unie, infrastrukturu a příležitost, abychom měli vliv na řešení konfliktů a nevyřešených záležitostí v regionu a rozvoj partnerství s Ruskem a s Tureckem. Toho všeho můžeme dosáhnout intenzivnějším zapojením zemí v tomto regionu a účastí všech členských států Evropské unie a dalších organizací a sítí přítomných v této oblasti, včetně sítí organizací občanské společnosti. Právě tyto organizace vyžadují naši zvláštní pozornost a uznání.
<P>
Pro nic z toho, co jsem uvedl, nepotřebujeme žádné nové instituce. Potřebujeme zajistit pravidelné financování a větší politickou angažovanost. Pane komisaři, věřím, že budete schopen tuto zprávu dobře využít a těším se na spolupráci s vámi.
<SPEAKER ID="105" NAME="Werner Schulz" LANGUAGE="DE">
Paní předsedající, pane komisaři, dámy a pánové, má-li se oblast Černého moře vyvíjet jako oblast stability, bezpečnosti, demokracie a prosperity a mají-li být tyto příležitosti a výzvy využity, potřebujeme komplexní strategii. Toto usnesení sleduje tento cíl, a proto je má skupina podporuje. Podporuje jej i proto, že řada našich návrhů byla do usnesení zapracována, například řešení nevyřešených sporů regionu, zlepšení spolupráce v rámci občanské společnosti, podpora mezilidských projektů a podpora malých projektů v souvislosti s přeshraniční spoluprací.
<P>
Chceme i udržitelnou energetickou politiku, větší energetickou účinnost a zřízení akademických a studentských sítí. Postrádám ovšem nedostatečně soudržné stanovisko k otázce energetické infrastruktury v této oblasti - v této souvislosti bych uvedl Nabucco a South Stream. Nerozumím tomu, proč byl zamítnut náš požadavek na přísnější monitorování ropných zařízení v Černém moři. Po katastrofě v Mexickém zálivu je to naprosto zásadní. Proto dnes předkládáme tento pozměňovací návrh znovu.
<SPEAKER ID="106" NAME="Paweł Robert Kowal" LANGUAGE="PL">
Paní předsedající, pane komisaři, myslím si, že tento návrh dokumentu si zaslouží, aby byl schválen, takže já ho jménem své skupiny schvaluji. Chtěl bych zdůraznit, že černomořská synergie dnes potřebuje přehodnotit. Vznešené úmysly nepřispěly vždy k účinnému provádění synergie a je dobře, že na to zpravodaj upozornil. Proto si myslím, že dnešním nejdůležitějším úkolem pana Füleho je pokusit se utřídit naše iniciativy v této části Evropy a ukázat, že naší prioritou je politika sousedství a že další záležitosti jsou v této souvislosti až na druhém místě. Myslím si, že tento způsob myšlení zaručuje, že černomořská synergie bude v budoucnu účinná, zejména v oblasti energetiky. Synergie by mohla být i dobrým nástrojem, pokud hovoříme například o podpoře demokratických a hospodářských změn, jimiž v posledních letech prošla Gruzie. Prvním a základním dnešním krokem je však organizace iniciativ pro tuto část Evropy tak, abychom na ně mohli být nejen hrdí, ale aby byly účinné s ohledem na splnění některých konkrétních cílů.
<SPEAKER ID="107" NAME="David Campbell Bannerman">
jménem skupiny EFD. - Paní předsedající, při diskusi o oblasti Černého moře mi v mysli vyvstává jediné slovo, a tím je "opatrnost". Tady musíme všichni našlapovat opatrně.
<P>
Oblast Černého moře je dvorečkem Ruska. Kotví svou flotilu v Sevastopolu na Krymu, poblíž krvavých bitevních polí z krymské války. Byli jsme svědky nešťastného konfliktu v Gruzii, kde byla vina na obou stranách. Pokud by Gruzie byla členem NATO, důsledky by mohly být katastrofální. Podporuji nezávislost Gruzie, ale není moudré popichovat ruského medvěda v jeho vlastním doupěti.
<P>
Pak je tu Turecko, s nímž si EU hraje a nabízí mu členství navzdory skutečnosti, že někteří členové, například Francie, bude přihlášku vetovat. Turecko má v Evropě jen 4 % území. Nemělo by být v EU. V souvislosti s pobídkami pro Turecko vyvstává skutečné nebezpečí. Zklamání může uvrhnout Turecko do rukou islámských extremistů.
<P>
Základem toho všeho je nakonec skutečnost, že Černé moře je branou ke kaspické ropě a plynu se zásadním významem. Našlapujte skutečně opatrně.
<SPEAKER ID="108" NAME="Dimitar Stoyanov" AFFILIATION="NI">
(BG) Paní předsedající, chtěl bych se připojit k většinovému názoru této sněmovny a poblahopřát zpravodaji k tomu, čeho touto zprávou dosáhl. Pontus Euxinus, jak bylo Černé moře nazýváno v antických dobách, mělo vždy pro Evropu geostrategický a hospodářský význam. Tento význam si zachovalo dodnes.
<P>
Proto je velmi důležité, aby se tato strategie proměnila ve skutečnou akci, neboť opět vedeme rozpravu a já si pamatuji, že jsme docela nedávno vedli podobnou rozpravu. Proto chci podtrhnout to, co uvedli členové skupiny socialistů a podpořit zejména ten bod, který pro provádění strategie stanoví samostatnou rozpočtovou položku.
<P>
Vyzývám tedy Komisi, aby jednala. Jen při odpovídajícím financování budeme schopni přeměnit ta slova, která zde dnes ve sněmovně zaznívají, v činy, jež budou mít dopad na občany Evropy.
<SPEAKER ID="109" NAME="Iuliu Winkler" AFFILIATION="PPE">
Paní předsedající, úvodem bych chtěl poblahopřát panu Ungureanovi k jeho iniciativě, s jakou zpracoval zprávu o Černém moři. Vítám i podporu několika předchozích řečníků, mých vážených kolegů, kteří se zavázali hájit novou evropskou vizi pro oblast Černého moře.
<P>
Černé moře se částečně skutečně stalo vnitřním mořem Evropské unie. Jeho geostrategický význam je nepřehlédnutelný, uvažujeme-li o regionální stabilitě, demokratizačních procesech a s tím souvisejícím zajištěním dodávek energie a hospodářských a obchodních záležitostech. Jsem pevně přesvědčen, že my, EU, nikoli ostatní, bychom měli využívat potenciál oblasti Černého moře.
<P>
Chce-li Evropská unie dosáhnout tohoto cíle, musí více spoléhat na členské státy patřící do této oblasti, musí se oprostit od své minulosti a musí projevit větší dynamiku, schopnost vedení a vizi. Aniž bych se dotýkal záležitostí spojených s procesem rozšiřování, chtěl bych vzkázat všem, kdo se na problematiku Černého moře dívají skepticky. Každé zpomalení integračního procesu EU v tomto regionu bude mít jen ten efekt, že se demokratický vývoj v oblasti navrátí do minulosti. Rizikem je střednědobá a dlouhodobá nestabilita, jejíž dopady může Evropská unie těžko zhodnotit a ještě obtížněji zvládnout.
<P>
Závěrem bych chtěl říci, že EU potřebuje své vnitřní Černé moře a my potřebujeme pro tuto oblast integrovanou strategii. Strategii pro Černé moře by měla navrhnout Komise a měla by přitom spoléhat na doporučení našeho zpravodaje. Dnes by měla tato sněmovna strategii nadšeně podpořit.
<SPEAKER ID="110" NAME="Maria Eleni Koppa" AFFILIATION="S&amp;D">
(EL) Paní předsedající, dnes vedeme rozpravu o velmi důležité zprávě týkající se konkrétní oblasti, která se nachází v blízkosti Evropské unie: o Černém moři. V oblasti se nacházejí členské státy EU a země, které jsou důležité z hlediska regionální spolupráce. Proto máme společnou potřebu zachovat v oblasti okolo Černého moře mír, demokracii, bezpečnost a stabilitu
<P>
Máme stabilní rámec pro spolupráci v podobě černomořské synergie, která byla zavedena před nějakou dobou, byť nepřinesla hmatatelné výsledky. Její úspěšné provádění prostřednictvím všech zúčastněných zemí ještě dále posílí naše vztahy na základě společných hodnot. Musí doplňovat zavedenou evropskou politiku sousedství a Východní partnerství.
<P>
Stabilita a bezpečnost v oblasti Černého moře má přímý dopad na Evropu. Evropská unie proto sdílí zodpovědnost za podporu mírového řešení konfliktů a za budování důvěry. Tato oblast je pro Unii důležitá zejména z důvodů energetických a z důvodů dopravního spojení. Posílení demokracie a silný systém právního státu napomůže obchodu, investicím a volnému pohybu lidí.
<P>
Naprosto schvaluji stanovisko, že by v rozpočtu měla být zřízeně zvláštní linie pro černomořskou synergii. To bude účinnou pomocí pro modernizaci této oblasti. Je na nás, abychom použili své politiky a přiblížili tyto země k Evropě ve prospěch nás všech.
<SPEAKER ID="111" NAME="Adina-Ioana Vălean" AFFILIATION="ALDE">
Paní předsedající, v roce 2007 jsme uznali význam oblasti Černého moře, ale dopad našeho přístupu je, řekněme, přinejmenším skromný. Žádné konkrétní projekty, žádné konkrétní výsledky. Potřebujeme realistický a finančně zdravý akční plán s jasnými cíli, prioritními kroky a kritérii, a lepší rozdělení úkolů a koordinaci s Východním partnerstvím a se strategií pro Podunají.
<P>
Kromě partnerství v oblasti životního prostředí potřebujeme uvést v život partnerství v oblasti energetiky a dopravy. Velmi různorodé a složité zájmy v regionu můžeme překlenout jen pomocí takového projektového přístupu, který se soustředí na malé konkrétní projekty. Svůj roztříštěný přístup musíme zvrátit i v oblasti financí. Doposud jsme měli různé finanční nástroje a malou viditelnost. Proto bychom měli udělat ze společného operačního programu pro Černé moře svůj ústřední nástroj pro provádění strategie pro Černé moře a používat jej jako návnadu, která přiláká instituce, jež budou připraveny investovat do této oblasti a podpořit tak spolupráci.
<SPEAKER ID="112" NAME="Oldřich Vlasák" AFFILIATION="ECR">
(CS) Nízká rychlost implementace projektů, neexistence akčních plánů a hodnotících zpráv, nekonání schůzek na vysoké úrovni, rizika duplicit s Východním partnerstvím a mnohé další problémy naznačují, že rozhodnutí, aby vedoucí roli v implementaci strategie pro Černé moře měly členské státy, bylo nevhodné. Ukazuje se, že Evropská komise by měla hrát významnější roli jako sekretariát a facilitátor této strategie pro Černé moře.
<P>
Jsem také přesvědčen, že tato strategie stejně jako jiné makroregionální strategie by měla zůstat rozpočtově, institucionálně a legislativně neutrální, tzn., že by neměly být vynakládány další dodatečné zdroje, zakládány nové instituce a připravována nová legislativa.
<P>
Není třeba nových operačních programů a specifických rozpočtových položek, ale je potřeba se zaměřit na realizaci konkrétních projektů, na kterých budou mít dotčené státy skutečný zájem.
<SPEAKER ID="113" NAME="Georgios Koumoutsakos" AFFILIATION="PPE">
(EL) Paní předsedající, pane komisaři, dnes je pouhou formalitou zdůrazňovat, že Černé moře je oblastí, která má pro Evropskou unii strategický význam. Nyní, po přistoupení Bulharska a Rumunska, kdy se stalo prakticky vnitřním mořem Evropské unie, tomu ani nemůže být jinak. Energie, bezpečnost, stabilita a samozřejmě demokracie - to jsou v této oblasti nejdůležitější pojmy.
<P>
Od roku 2007, kdy jsme zahájili svou politiku v této oblasti, která je z různých důvodů klíčová, jsme učinili určitý pokrok a dosáhli určitých úspěchů. Byli jsme bohužel ale i svědky zpoždění a roztříštěného přístupu a období nečinnosti. Je politováníhodné, že od roku 2008 nebylo zorganizováno ani jediné setkání ministrů zabývající se touto politikou. Situace velmi pokulhává za našimi původními ambicemi a vzhledem ke geostrategickému, geopolitickému a hospodářskému významu oblasti máme jen jednu možnost - posílit svou politiku a činnost v oblasti Černého moře.
<P>
Proto otevřeně podporuji návrh zpravodaje, pana Ungureana, na modernizaci evropské politiky v oblasti Černého moře tak, aby se z ní stala integrovaná strategie s podporou samostatné rozpočtové linie. Jako člen Výboru pro dopravu a cestovní ruch chci v tomto rámci zdůraznit význam těchto dvou odvětví, která se musí stát základními složkami evropské strategie pro oblast Černého moře.
<P>
Nakonec není ani potřeba zdůrazňovat, že k jednotnému a schůdnému rozvoji oblasti Černého moře by také mohla zásadním způsobem přispět integrovaná námořní politika EU. To je třeba nyní udělat. Rozšíření je ovšem jiná věc a vyžaduje velkou dávku pečlivého studia.
<SPEAKER ID="114" NAME="Evgeni Kirilov" AFFILIATION="S&amp;D">
Paní předsedající, přistoupením Bulharska a Rumunska se oblast Černého moře stala regionem sousedícím s EU. Je to strategický most spojující Evropu s Kaspickým mořem a se střední Asií. Jeho geopolitický a hospodářský význam pro EU, pokud jde o bezpečnost, stabilitu a energii stále narůstá. Unie by proto měla zesílit svou přítomnost, rozvinout aktivní politiky a nalézt trvalá řešení stávajících problému v této oblasti.
<P>
Nejen pobřežní země demonstrují velký zájem o mnohostrannou regionální spolupráci, což je zásadní pro řešení naléhavých regionálních a evropských problémů, jako jsou zmrazené konflikty, obchod a další záležitosti související s bezpečností.
<P>
V současné době se musíme soustředit na několik důležitých věcí, které z pragmatického hlediska zajímají všechny pobřežní státy. Jednou z těchto věci je námořní bezpečnost. V posledních letech docházelo ke zvýšenému počtu nehod, které vedly ke ztrátám na lidských životech a k poškození životního prostředí v Černém moři. EU by měla omezit riziko civilních nehod a poskytovat pomoc při záchranných operacích v rámci evropské integrované námořní politiky. Předpokládáme, že se bude brzy hlasovat o zprávě naší kolegyně, Iliany Malinové Iotové, která se poprvé zabývá politikou rybolovu EU v Černém moři. To by také mohlo být dobrým základem pro mnohostrannou spolupráci v této oblasti.
<P>
Podpora EU bude vítána i u stávajících projektů, jako je okružní dálnice kolem Černého moře, panevropské dopravní koridory 8 a 9 a dopravní spojení mezi černomořskými přístavy.
<P>
Chtěl bych poděkovat zpravodaji za to, že podpořil mé pozměňovací návrhy a za jeho vynikající ústní příspěvek.
<SPEAKER ID="115" NAME="Marek Siwiec" AFFILIATION="S&amp;D">
(PL) Paní předsedající, hovoříme-li o oblasti Černého moře, je třeba říci, že v celé Evropské unii není takové místo s tak velkými rozdíly, tolika intenzivními konflikty - včetně krvavých konfliktů - a tolika spornými zájmy. Neměli bychom si tedy namlouvat, že když zformuluje nějaké politiky, tak budeme schopni vyřešit věci, které nemohou vyřešit ani ostatní politiky. To není rozhlasová show a my nemůžeme vyřešit problémy, jestliže Rusko nechce plynovod, ale my jej chceme. Nemůžeme vyřešit ani regionální konflikty. Ve skutečnosti je to velmi omezená politika, ale přesto se vyplatí ji uplatňovat.
<P>
Vzhledem k tomu, že hovoříme o synergii ve vztahu k politice pro Černé moře, měli bychom mít na paměti, že synergie znamená určitou přidanou hodnotu. Chtěl bych se například zeptat, proč Evropský parlament nespolupracuje s organizacemi, které existují v této oblasti, jako například Parlamentní shromáždění Organizace pro hospodářskou spolupráci v oblasti Černého moře (PABSEC). Ony s námi chtějí spolupracovat. Evropský parlament si myslí, že je příliš velký a příliš důležitý, a nevyhledává takovou spolupráci. Já navrhuji, abychom s touto spoluprací začali a jednali společně s ostatními.
<SPEAKER ID="116" NAME="George Sabin Cutaş" AFFILIATION="S&amp;D">
(RO) Paní předsedající, oblast Černého moře je pro Evropskou unii strategicky důležitá. Povšimli jsme si ale nedostatečně strukturovaného přístupu k této oblasti. Pro černomořskou synergii nebyl vytvořen žádný akční plán a finance se poskytují prostřednictvím několika nekoordinovaných nástrojů. Z toho vyplývá naléhavost vytvoření strategie EU pro oblast Černého moře, která musí být stejně prioritní jako jiné regionální strategie Evropské unie a musí být zaměřena na tři hlavní oblasti: hospodářský, společenský a lidský rozvoj, energii, dopravu a životné prostředí a bezpečnost a řádnou správu věcí veřejných.
<P>
Některé projekty, které jsou pro evropské hospodářství klíčové, například plynovod Nabucco, který by umožnil větší energetickou nezávislost, nebo rozvoj černomořských přístavů, potřebují bezprostřední impuls, který může vzniknout jen na pozadí společné strategie.
<SPEAKER ID="117" NAME="Niki Tzavela" AFFILIATION="EFD">
(EL) Paní předsedající, Černé moře je velmi důležité pro zabezpečení dodávek energie v Evropě. Pane komisaři, je zde rozsáhlá problematika plynovodu Nabucco, na němž do velké míry závisí zabezpečení dodávek energie. Pokud jde ovšem o dodavatele do tohoto velkého plynovodu, informace jsou velice nejasné. Včera nám předseda Komise, pan Barroso, řekl, že byl v Ázerbájdžánu a v Turkmenistánu a že rozhovory probíhaly velmi dobře. Co to znamená? Zároveň musíme stanovit lhůtu. Kdy se dozvíme, zda je plynovod Nabucco realizovatelný, abychom neplýtvali energií a mohli hledat alternativy? Problematika plynovodu Nabucco, tedy jeden z hlavních problémů v oblasti zabezpečení dodávek energie pro Evropu, je mimořádně důležitá a musí být vyjasněna. Máme dodavatele, nebo ne?
<SPEAKER ID="118" NAME="Petru Constantin Luhan" AFFILIATION="PPE">
(RO) Paní předsedající, nejprve bych chtěl poblahopřát zpravodaji, panu Ungureanovi, za mimořádně skvělou práci na této zprávě, která je zvláště důležitá jak z geopolitického, tak z hospodářského hlediska. Tato oblast nabízí značný potenciál pro výrobu energie a zásobování energií a je třeba jí věnovat větší pozornost, zejména s ohledem na zabezpečení dodávek energie do Unie.
<P>
Vzhledem k tomu, že až do dneška nebyly kroky podniknuté ze strany EU dostatečně vysvětleny a že černomořská synergie nenaplnila očekávaný potenciál, upřímně doufám, že Evropská služba pro vnější činnost bude mít k dispozici lidské a materiální zdroje nutné ke konečnému uskutečnění těchto tří partnerství: v oblasti životního prostředí, dopravy a energetiky. Myslím si, že Evropská unie by neměla tuto oblast přehlížet. Naopak, musí na svou přítomnost upozornit soudržnými kroky s dlouhodobým efektem, které umožní využití příležitostí k rozvoji.
<SPEAKER ID="119" NAME="Csanád Szegedi" AFFILIATION="NI">
(HU) Paní předsedající, dámy a pánové, jako maďarský poslanec přidávám svůj názor na strategii pro oblast Černého moře, neboť se mi zdá, že jsem si ve zprávě povšiml dvou cílů, které jsou totožné s hlavními prioritami maďarského předsednictví.
<P>
Prvním je skutečnost, že zpráva se zavazuje k rozvoji na regionální úrovni mezi Evropskou unií a touto oblastí. Pro nás, maďarské poslance, je to mimořádně důležité s ohledem na podporu strategie pro Podunají, neboť každá žádost o podporu strategie pro Podunají může být důvěryhodná pouze tehdy, budeme-li i nadále ochotni podporovat i jiné strategie.
<P>
Druhým je samotné zabezpečení dodávek energie. Kromě záměru zajistit mír a stabilitu v oblasti, což je asi nejdůležitějším cílem strategie pro oblast Černého moře v oblasti zabezpečení dodávek energie, zde vyvstává záměr zajistit samotné zabezpečení dodávek energie. A jak bylo včera řečeno, zabezpečení dodávek energie je další hlavní prioritou maďarského předsednictví, a je tak v našem celkovém zájmu.
<SPEAKER ID="120" NAME="Lambert van Nistelrooij" AFFILIATION="PPE">
(NL) Paní předsedající, Černé moře je naším prahem, a díváme-li se na něj z hlediska energetického, je také ryze evropským mořem. Jako stínový zpravodaj skupiny Evropské lidové strany (Křesťanských demokratů) za Výbor pro průmysl, výzkum a energetiku a jako koordinátor pro regionální politiku bych chtěl toto stanovisko ještě jednou podpořit. Černé moře nabízí velké možnosti. Klíčová je v tomto ohledu spolupráce. Právě jsme hovořili o investicích spojených s projektem Nabucco. Tyto záležitosti mohou fungovat jen při stabilních vztazích. Včera nás pan Barroso informoval o výsledcích, jichž bylo dosaženo v Ázerbájdžánu a v Turkmenistánu. Stručně řečeno, přidaná hodnota těchto strategií je nesporná, to je zřejmé a pan Brok to ostatně zdůraznil.
<P>
Pokud jde o mne, prvořadá by byla diverzifikace dodávek energie jako součást širšího rámce. Chtěl bych také poděkovat zpravodaji, panu Ungureanovi, za tuto přesvědčivou a důležitou zprávu.
<SPEAKER ID="121" NAME="Vasilica Viorica Dăncilă" AFFILIATION="S&amp;D">
(RO) Paní předsedající, Černé moře je pro Evropskou unii důležité nejen z hlediska strategické polohy, ale i z hlediska hospodářských příležitostí, které se zde nabízejí,, a podmínek pro intenzivnější rozvoj na regionální úrovni. Výhody strategie pro tuto oblast vyplývají z jejího příspěvku k diverzifikaci hospodářských aktivit jednotlivých zemí na pobřeží, ke zintenzivnění spolupráce v oblasti vzdělávání a výzkumu a k posílení spolupráce v oblasti nezbytné ochrany přírodních zdrojů.
<P>
Myslím si, že Evropská unie musí podnítit země v oblasti Černého moře, aby dostatečně využívaly přirozené ekologické zdroje, zajistily udržitelný rozvoj regionu, zlepšily kvalitu života v této oblasti a navázaly partnerství na místní a regionální úrovni
<SPEAKER ID="122" NAME="Štefan Füle">
člen Komise. - Paní předsedající, v této chvíli bych měl jen tři poznámky. Tu první, jíž je ocenění této aktuální zprávy o oblasti Černého moře, jsem uvedl již na počátku naší rozpravy.
<P>
Zadruhé vítám, že naše rozprava jasně dokazuje význam, který přikládáte této zvláštní oblasti a který sdílí i Evropská služba pro vnější činnost a Komise.
<P>
Moje třetí poznámka se týká toho, že se těším na spolupráci se sněmovnou na strategii pro Černé moře a na její následné provádění.
<SPEAKER ID="123" NAME="Traian Ungureanu">
zpravodaj. - Paní předsedající, jsem velmi rád, že mohu být stručný, a to nejen kvůli hluku, ale i proto, že jsem měl velké štěstí a dostalo se mi od této sněmovny velké podpory z obou stran. Myslím si, že, jak pan Brok zdůraznil ve svých duchaplných poznámkách, zpráva, o které se dnes chystáme hlasovat, je velmi dobrým příkladem nadstranické spolupráce v této sněmovně. Musím poděkovat zvláště panu Paşcuovi, který tuto zprávu velmi aktivně a upřímně podpořil.
<P>
Nechci uvádět další jména. Bylo by to nespravedlivé, neboť každý má k této zprávě něco důležitého na srdci: něco k jedinečnosti oblasti Černého moře, něco k její křehkosti a něco k opatrnosti, s níž musíme formulovat politiku pro oblast Černého moře.
<P>
Samozřejmě je velmi důležité zmínit se o nezbytnosti projektu Nabucco a o jeho panevropském významu. Chtěl bych poděkovat i panu komisaři Fülemu za jeho poznámky, zejména za to, že se zmínil o námořní dimenzi, kterou Komise právě formuluje, a za nezbytné propojení strategie pro Černé moře se strategií pro Podunají.
<SPEAKER ID="124" NAME="Předsedající">
Rozprava je skončena.
<P>
Hlasování se bude konat za okamžik.
<P>
Písemná prohlášení (článek 149)
<SPEAKER ID="125" NAME="Elena Băsescu" LANGUAGE="RO">
Úvodem bych chtěla poblahopřát svému kolegovi, Traianu Ungureanovi, za vypracování této zprávy, která má pro Rumunsko velký význam. Moje země je nejaktivnějším členským státem EU při propagaci strategického významu Černého moře a potřeby, aby Unie posílila svou úlohu v této oblasti. Význam oblasti byl zdůrazněn v několika nástrojích podporujících východní sousedy EU. Černomořská synergie však přinesla jen omezené výsledky. Myslím si, že prioritou EU musí být konsolidace stabilního a demokratického regionu. Nevyřešené konflikty se staly bolavým místem oblasti Černého moře. Kdykoli mohou znovu vzplanout a ohrozit regionální bezpečnost. Černé moře je také mimořádně významné z hlediska zabezpečení dodávek energie do EU. Evropská komise se musí nadále soustředit zejména na plánované energetické projekty v tomto regionu.
<SPEAKER ID="126" NAME="Corina Creţu" LANGUAGE="RO">
Zmatené cíle a zdvojování forem spolupráce by mohly strategii EU pro oblast Černého moře zbavit jakéhokoli smyslu. Situace se pravděpodobně nezlepší vzhledem k rozdílnému postavení zemí zapojených do vztahů s Evropskou unií, k často rozdílným zájmům aktérů zapojených do této spolupráce a k neexistenci vize, což vyplývá také ze zprávy pana Ungureana Chceme-li urychlit proces urovnání nevyřešených sporů v oblasti, musíme začít postřehem, že přívrženci různých plánů, kteří mezi sebou soupeří, tento krok značně oddalují a zdržují tak tento proces o více než 15 let. Toto soutěžení tak odkrývá jejich různorodé zájmy, které jsou nejčastěji přímo nebo nepřímo spojené s kontrolou dopravních tras v této oblasti. Jsem přesvědčena, že jasnější obrázek získáme jen v případě, že bude naprosto jasné, co bude s přístupem Turecka k EU a jaké postavení bude mít Rusko vůči EU. Teprve až tyto problémy budou vyjasněny, budou nevyřešené konflikty urovnány a v oblasti bude nastolena dlouhodobá stabilita.
<SPEAKER ID="127" NAME="András Gyürk" LANGUAGE="HU">
Očekává se, že strategie pro Černé moře bude hrát stále větší úlohu v budoucnosti Evropské unie. Velmi dobře to ilustruje společné prohlášení podepsané minulý týden mezi Evropskou komisí a Ázerbájdžánem, v němž se Ázerbájdžán písemně zavázal zpřístupnit Evropě velké zásoby plynu. Jsem velmi rád, že Evropská komise konečně podniká konkrétní kroky na podporu projektu Nabucco, neboť zajištění přístupu k zásobám plynu v oblasti Kaspického moře by mělo být považováno za zvláštní prioritu. Nesmíme však zapomenout na přepravu plynu do Evropy, což lze uskutečnit pouze přes země v oblasti Černého moře.
<P>
Posílení dialogu mezi EU a zeměmi v oblasti Černého moře by mohlo představovat velký pokrok při zabezpečení dodávek energie do Evropy, neboť plynovod Nabucco umožní i členským státům, které mají v současné době velmi málo diverzifikované zdroje, přístup k novým zdrojům plynu. Vybudování plynovodů však bude vyžadovat i aktivní přispění ze strany zainteresovaných zemí. Transparentní a nediskriminační přepravní systém a obchodní prostředí podporující investice jsou důležité nejen pro zabezpečení dodávek energie členským státům EU, ale jsou vrcholně důležité i pro stabilitu a prosperitu regionu. Oblast Černého moře může mít podle mého názoru z výstavby plynovodu Nabucco jen prospěch. Plynovod bude pro země v této oblasti předvídatelným zdrojem příjmu a zároveň jim umožní přímý přístup na největší světový trh s plynem.
<SPEAKER ID="128" NAME="Danuta Jazłowiecka" LANGUAGE="PL">
Autor projednávané zprávy jasně naznačuje, že to, čemu se říká černomořská synergie, která byla schválena v roce 2007, úplně nesplnilo naděje, které do ní byly vloženy. Rozšíření Unie o Bulharsko a Rumunsko znamenalo, že tato oblast se ocitla v centru naší pozornosti. Poté, co se situace ve střední a východní Evropě stabilizovala, se zdálo, že nadešel čas, aby se Unie soustředila na oblast Černého moře. V důsledku celosvětové hospodářské krize však tato problematika doslova zmizela z evropské agendy. Nesmíme zapomínat, že Unie není jen Pobaltí nebo Středomoří. Nynější události v Tunisku samozřejmě ukázaly, že i tyto oblasti vyžadují naši pozornost. Musíme si však začít uvědomovat, že oblast Černého moře se pomalu stává z evropského hlediska stěžejní. V ní musíme hledat řešení svých energetických problémů. V ní leží komunikační trasy, které jsou důležité pro naše hospodářství. V ní je také třeba hledat zdroje nestability, které pro nás mohou představovat významné nebezpečí. Ze všech těchto důvodů je třeba souhlasit se zpravodajem, že nadešel čas rozvíjet komplexní politiku EU pro oblast Černého moře. Navíc se zdá, že změny, které přinesla Lisabonská smlouva, mohou přispět k účinnému provádění takových plánů. Kromě toho zřízení vhodného útvaru v rámci Evropské služby pro vnější činnost by mohlo vyřešit většinu nedostatků současné černomořské synergie.
<SPEAKER ID="129" NAME="Jaromír Kohlíček" LANGUAGE="CS">
Strategie Evropské unie pro oblast Černého moře připomíná Yettiho. Všichni o ní mluví, ale nikdo ji neviděl. Toto mé přesvědčení posiluje několik rozporů, které vidím hned na samém začátku usnesení. Zaprvé je to vymezení oblasti Černého moře. Je poněkud kuriózní, že Ázerbájdžán jako země při Kaspickém moři je zahrnut, ale Makedonie zahrnuta není, ačkoliv její dva nejbližší sousedé Bulharsko i Řecko "podle definice EK" do oblasti Černého moře zahrnuti jsou. Netušil jsem dosud, že Řecko sahá na pobřeží Černého moře. 13 oblastí spolupráce předpokládajících větší zapojení EU v daném regionu je opravdu velmi rozsáhlá agenda. Zdá se, že dosud EK nedocenila důležitost této oblasti. Koneckonců jestliže na jaře tohoto roku bylo 1,5 milionu EUR z pilotního programu zaměřeného na životní prostředí a rozvoj oblasti přesměrováno na projekt v odvětví banánů v zemích AKT, musím se ptát, na základě jakých údajů Komise k takovému rozhodnutí dospěla. Je kuriózní, že si autor "nepovšiml" plynovodu South Stream, zato se zmiňuje o kontroverzním a zdroji nenaplněném projektu Nabucco. Rád bych zdůraznil, že velmi důležitá bude pro další rozvoj regionu mimo zmíněné oblasti i možnost zapojení do partnerských vztahů s různými regiony Evropské unie. Chybí závěry z posledního jednání o zrušení víz s Ukrajinou.
<SPEAKER ID="129" NAME="Iosif Matula" AFFILIATION="PPE">
písemně. - (RO) Dnes debatujeme o projektu, který je pro budoucnost Evropské unie důležitý z několika hledisek. Vstup Rumunska a Bulharska do EU přinesl přidanou hodnotu tím, že umožnil přístup k Černému moři, do oblasti, která také spojuje země sousedící s Unií, včetně strategických partnerů. Vypracování společné strategie pro oblast Černého moře nám umožní významně pokročit směrem k vytvoření oblasti stability, bezpečnosti, demokracie a prosperity. V této souvislosti můžeme považovat společné, integrované iniciativy přijaté zeměmi v této oblasti za předběžný krok směrem k opětovnému sjednocení našeho kontinentu.
<P>
Jako Rumun a zároveň jako člen Výboru pro regionální rozvoj podporuji vazbu mezi budoucí strategií pro oblast Černého moře a strategií pro Podunají, kterou Evropská unie před nedávnem zahájila. Myslím si, že EU se musí více angažovat v oblasti Černého moře a spolupracovat se třetími zeměmi, neboť naše regiony jsou územně i hospodářsky propojeny. To nám zajistí pro budoucnost lepší zabezpečení dodávek energie, a to díky takovým infrastrukturním projektům, jako je jižní koridor nebo terminály na zkapalněný plyn, které přispějí k diverzifikaci tras a zdrojů.
<P>
Dále musíme věnovat řádnou pozornost koordinaci finančních nástrojů, které jsou pro oblast Černého moře k dispozici, rozvíjet a modernizovat přístavy v oblasti a omezit její znečištění.
<SPEAKER ID="129" NAME="Zbigniew Ziobro" LANGUAGE="PL">
Černomořská synergie je dalším příkladem promeškané příležitosti v oblasti vztahů s regiony, které jsou geopoliticky a strategicky důležité z budoucí perspektivy. Při schválení strategie bylo jako priorita stanoveno budování energetického propojení mezi zeměmi v oblasti Černého moře a Evropskou unií. Hlavní investicí, která umožní dosáhnout tohoto cíle, je plynovod Nabucco. Již dlouho však bohužel vidíme ze strany Bruselu nedostatek odhodlání. Tento názor sdílí i sousedící země, které mají na výstavbě plynovodu také zájem. Ázerbájdžán již rok volá po nějakých krocích ze strany Unie, aby bylo možno uzavřít smlouvy na plyn z Kazachstánu a z Tádžikistánu, neboť bez jejich zapojení by se stavba plynovodu finančně nevyplatila. Mezitím se dostalo tichého souhlasu s výstavbou konkurenčnímu projektu, který se vyhýbá kavkazským zemím - projektu South Stream. Takovým způsobem nesmíme pracovat. Opatření týkající se energie, uvedená ve zprávě, jsou nedostatečná. Měla by být konkrétnější a obsahovat informace o prostředcích vyčleněných na investice strategického významu pro budoucnost EU.
<P>
(Zasedání bylo na několik minut přerušeno.)
