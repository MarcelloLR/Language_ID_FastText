<CHAPTER ID="016">
Vyhlídky programu z Dohá pro rozvoj po sedmé ministerské konferenci WTO (rozprava) 
<SPEAKER ID="109" NAME="Předsedající">
Dalším bodem je otázka k ústnímu zodpovězení Komisi (B7-0232/2009), kterou pokládá pan Moreira jménem Výboru pro mezinárodní obchod a která se týká vyhlídek rozvojové agendy z Dohá po sedmé ministerské konferenci WTO.
<SPEAKER ID="110" NAME="Vital Moreira" LANGUAGE="PT">
Před několika týdny jsem měl čest vést delegaci Výboru pro mezinárodní obchod tohoto Parlamentu, která se zúčastnila sedmé ministerské konference Světové obchodní organizace v Ženevě. Ačkoli jednací kolo z Dohá - to jest, rozvojová agenda z Dohá - nebylo na oficiálním pořadu jednání této ministerské konference, faktem je, že velká většina oficiálních delegací z členských zemí WTO využily této příležitosti, aby zveřejnil své postoje k tomuto tématu a prohlásily, že chtějí jednací kolo z Dohá dokončit do konce roku 2010.
<P>
Je však všeobecně známo, že v poslední době nebylo na jednáních dosaženo žádného pokroku. Proto mám tu čest jménem Výboru pro zahraniční obchod, jehož jsem předsedou, položit Komisi tyto otázky:
<P>
Zaprvé, může nás Komise seznámit se svým hodnocením současného stavu v hlavních oblastech jednání v rámci jednacího kola z Dohá, zejména v zemědělství, v přístupu na trh pro nezemědělské produkty (NAMA) a ve službách? Jaké byly hlavní úspěchy Komise na sedmé ministerské konferenci WTO? O kterých otázkách se podle jejího názoru dál vede diskuse a která témata na jednáních jsou nejobtížnější?
<P>
Zadruhé, jak ministerská konference WTO ovlivní probíhající jednání v rámci jednacího kola z Dohá? Jak Komise zajistí, aby se hlavní jednání soustředila na rozvoj? Může Komise zhodnotit, jaká je pravděpodobnost úspěšného dokončení jednacího kola rozvojové agendy z Dohá do konce příštího roku?
<P>
Moje třetí a poslední otázka, jak hodlá Komise zapojit členy delegace Evropského parlamentu do probíhajících jednání v rámci jednacího kola z Dohá a do struktury WTO?
<P>
Poté, co jsem položil otázky jménem Výboru pro mezinárodní obchod, chtěl bych na závěr zdůraznit, že tento parlamentní výbor považuje za velmi důležité sdílet novou odpovědnost a využívat nové pravomoci, které mu dává Lisabonská smlouva, a chtěl by také navázat užší a plodnější spolupráci s Komisí v oblasti mezinárodního obchodu. To na druhé straně ovšem vyžaduje, aby byla Komise ochotna spolupracovat s Parlamentem, počínaje odpovědí na otázky, které jsme jí položili.
<SPEAKER ID="111" NAME="Mariann Fischer Boel">
členka Komise. - Pane předsedající, sedmá ministerská konference WTO v Ženevě byla důležitou příležitostí k výměně názorů se všemi členy WTO o prioritních úkolech této organizace. Myslím si, že je důležité zdůraznit, že tato sedmá ministerská konference nebyla vyjednávací konferencí: byla to spíš diskuse k různým tématům.
<P>
Pokud jde o naše priority, na prvním místě je samozřejmě rozvojová agenda z Dohá. Podaří-li se ji dokončit, přinese Dohá prospěch nejen Evropě, ale i celému světovému hospodářství. Všichni budeme postiženi, bude-li narůstat protekcionismus, a stejně tak všichni získáme, jestliže hospodářství nabere dech. Dohá je nejlepším nástrojem obchodní politiky, který na obou těchto frontách máme k dispozici.
<P>
Dohá by také přineslo rozvoj, na který čeká tolik nejchudších zemí světa. Umožnila by to zejména nová pravidla přístupu na trhy, reforma zemědělství a zjednodušení cel. Rozvojový prvek pro dotyčné země byl již zohledněn ve všech oblastech jednání z Dohá.
<P>
Jednací kolo z Dohá však samozřejmě můžeme dokončit jen společným úsilím všech členů WTO. Skutečnost je taková, že Spojené státy mají vážné obavy a zábrany, diskutují-li s velkými nově vznikajícími ekonomikami. Jak se tyto diskuse budou vyvíjet, uvidíme již za několik měsíců, neboť poslední lhůta, mají-li země G20 dokončit jednací kolo z Dohá v roce 2010, se blíží.
<P>
Myslím si, že všichni souhlasíme s tím, že chceme-li dokončit jednací kolo z Dohá do konce roku 2010, musí být mechanismy přístupu na trh zemědělských a nezemědělských produktů hotové nejpozději do konce března 2010. To je nejzazší lhůta. Mezitím budeme i nadále prosazovat, aby byly zajištěny zájmy Evropské unie v oblastech, jako je obchod a služby a ochrana zeměpisných označení.
<P>
Kromě Dohá se ministerská konference zabývala i některými dalšími otázkami, které jsou pro členy WTO důležité. Našimi prioritami byla potřeba posilovat úlohu WTO při monitorování a analýze protekcionismu; přistoupení nových členů k WTO - jako je například přistoupení nejméně rozvinutých zemí k WTO, což, jak si jistě myslíme, je nutné podporovat; rostoucí počet dohod o regionálním volném obchodu - zde musíme zajistit, aby tyto dohody vhodně doplňovaly mnohostranný obchodní systém; a konečně, přínos obchodní politiky v boji proti změně klimatu. U mnoha těchto problémů se členové WTO dohodli na tom, že tato organizace může a musí fungovat. Takže očekávám další pokrok.
<P>
K vaší poslední otázce, o vývoji v těchto oblastech, a zejména o jednacím kole z Dohá, budeme samozřejmě Parlament podrobně informovat. Lisabonská smlouva skutečně poskytuje výbornou příležitost, aby se naše spolupráce s Parlamentem posunula o krok dál, a to bude jednou z hlavních priorit obchodní politiky Komise v příštích letech.
<SPEAKER ID="112" NAME="Georgios Papastamkos" LANGUAGE="EL">
Pane předsedající, mnohostranný obchodní systém a Světovou obchodní organizaci jako strážce obchodního systému založeného na dodržování pravidel a systému, který zaručuje efektivnější řízení globalizace a spravedlivější rozdělení jejích výhod, podporujeme.
<P>
Je to právě acquis WTO, jež během současné hospodářské krize do značné míry pomohlo zabránit tomu, aby se jeho členové znovu uchylovali k ochranářským obchodním opatřením, a zároveň ponechávalo dostatečný manévrovací prostor v zájmu hospodářského oživení.
<P>
Jako skupina Evropské lidové strany (Křesťanských demokratů) podporujeme integraci rozvojové agendy z Dohá na základě komplexního, ambiciózního a vyváženého výsledku jednání. Požadujeme, aby Komise udržela pevnou vyjednávací pozici, jejímž cílem je skutečně zlepšit přístup evropského zboží a služeb na trhy vyspělých i vznikajících ekonomik.
<P>
Pokud jde o zemědělství, vyzývám Komisi - a chtěl bych, abyste si to, paní Boelová, poznamenala -, aby striktně dodržela mandát pro vyjednávání, který získala od Rady a který také stanoví meze její vyjednávací pozice odvislé od stejných ústupků našich obchodních partnerů. Chtěl bych zdůraznit, že je nutné rozhodně hájit naši pozici v otázce zeměpisných označení.
<P>
Úspěch rozvojové agendy z Dohá musí zajistit efektivnější integraci rozvojových zemí, a zejména méně rozvinutých zemí do světového obchodního systému.
<P>
A konečně, vyzýváme k posílení spolupráce mezi Světovou obchodní organizací a dalšími mezinárodními organizacemi, aby byla zajištěna vzájemná podpora a soudržnost mezi obchodními a neobchodními aspekty, jako je udržitelnost životního prostředí, potravinová soběstačnost a zajištění jejich dodávek a slušné pracovní podmínky.
<SPEAKER ID="113" NAME="Harlem Désir" LANGUAGE="FR">
Pane předsedající, paní komisařko, dámy a pánové, jednání z Dohá začala v roce 2001 s cílem napravit nerovnosti, a fakticky nespravedlnost systému mezinárodního obchodu, který byl zaveden po Uruguayském kole, kdy byla založena WTO.
<P>
Bylo tak uznáno, že po Uruguayském kole nebyly dodrženy všechny jeho sliby týkající se rozvojových zemí a že země Jihu byly pravidly obchodu nespravedlivě znevýhodňovány, zejména v oblasti zemědělství, protože tato pravidla obchodu umožňují, aby nejbohatší země chránily svůj trh a pokračovaly v subvencování své výroby, a to i výroby určené na vývoz, a způsobily tak úpadek mnoha rolníků na Jihu. Symbolem této situace byla bavlna.
<P>
Při zahájení tohoto "kola jednání o rozvoji” se proto členové WTO zavázali změnit pravidla mnohostranného obchodu, aby bylo zajištěno, že obchod bude skutečně prospívat hospodářskému a sociálnímu rozvoji v každé zemi, na každém kontinentu.
<P>
Takže bychom měli vždy mít na paměti, že toto jednací kolo je jiné než všechna ostatní a i když stejně jako při všech jednáních každý očekává, že bude dosažen pokrok v otázkách jeho zájmu - v případě průmyslových zemí jsou to průmyslové výrobky a služby -, byla od počátku shoda v tom, že smyslem tohoto jednacího kola především je obnovit rovnováhu ve prospěch rozvojových zemí.
<P>
Dnes, po sedmé ministerské konferenci, stejně jako před ní, jednání v podstatě uvízla na svazích Capitol Hill ve Washingtonu, stejně jako v minulosti utonula v pískách Cancúnu, a tehdy to bylo hlavně kvůli požadavkům Evropské unie.
<P>
Tím, že na jednáních požadovaly příliš mnoho, poškodily průmyslové země konečný výsledek jednacího kola a dokonce i důvěryhodnost WTO. Každý se zaměřuje jen na své vlastní cíle, a ne na hlavní cíl, kterým je vytvoření rámce pro mezinárodní obchod, který bude založen na spravedlivějších pravidlech na podporu spravedlivějšího obchodu a který podpoří udržitelný rozvoj a odstranění chudoby.
<P>
Prvním výsledkem této patové situace je narůstající počet dvoustranných dohod, které jsou často pro země Jihu ještě nevýhodnější. To je krok zpátky.
<P>
Evropská unie proto musí zaujmout jasný postoj. Prioritou je dokončit toto kolo jednání jako kolo jednání o rozvoji a nepokoušet se, pokud jde o průmyslové výrobky a služby, vyzrát jeden na druhého. K těmto jednáním nelze přistupovat konvenčně a úzkoprse, kdy každý se jednoduše stará jen sám o sebe.
<P>
To vede do slepé uličky a člověk pak ztrácí ze zřetele hlavní otázku: potřebu vytvořit nový způsob regulace systému mezinárodního obchodu, který bude součástí nové, globální veřejné správy, po které všichni volali, zejména po vzniku G20, aby bylo možné řešit skutečné výzvy dneška, jako je spravedlivý rozvoj na všech kontinentech, odstranění chudoby, potravinová bezpečnost, dodržování sociálních práv a práva na slušnou práci a boj proti změně klimatu.
<P>
Během těchto jednání musí Evropská unie ukázat, co dělá pro to, aby zajistila, že obchodní pravidla v budoucnu budou napomáhat zlepšování této situace. Na tomto základě pak musí být posuzován každý z těchto projednávaných bodů:
<P>
v oblasti zemědělství: dodržet závazky z června 2008; dokončit jednání o postupech; zaručit zejména zvláštní a diferencovaný přístup, respektování speciálních produktů a zachování mechanismů; rozvíjet podporu zemědělství v souladu s udržitelným zemědělstvím a s potravinovou bezpečností.
<P>
u produktů NAMA: vyzvat rozvojové země ke snižování cel - a zde zakončím - úměrně úrovni jejich rozvoje;
<P>
a
<P>
v oblasti služeb: hájit právo každé země pokračovat v regulaci svých veřejných služeb.
<SPEAKER ID="114" NAME="Michael Theurer" LANGUAGE="DE">
Pane předsedající, paní komisařko, dámy a pánové, před dvěma týdny se v Ženevě konalo sedmé zasedání ministerské konferece Světové obchodní organizace. Jako představitel delegace skupiny Aliance liberálů a demokratů pro Evropu jsem měl možnost se této konference zúčastnit a jako spoluautor přispět ke stávajícímu návrhu společného usnesení.
<P>
Z těchto zkušeností lze a je nutné si vzít čtvero ponaučení. Hospodářská a finanční krize vyvolala prudký pokles i ve světovém obchodu. Je proto nezbytné jednání v rámci jednacího kola z Dohá urychleně dokončit, abychom poskytli nový impuls světovému hospodářství.
<P>
Opětovné oživení spravedlivého a volného světového obchodu je něco, čeho Dohá může, a zajisté musí dosáhnout. Evropská unie udělala velmi mnoho pro to, aby uspokojila své partnery, zejména partnery v rozvojových zemích. Slíbili jsme například, že zrušíme všechny vývozní subvence na zemědělské produkty.
<P>
Nyní musíme dovést tato jednání k závěru. Aby se tak stalo, potřebujeme signál politické vůle. Ve skupině ALDE jsme rozhodnuti dokončení Dohá prosadit. Nyní! Je proto důležité spojit síly a dovést toto jednací kolo k závěru. Evropská unie při tom může a musí sehrát vůdčí úlohu. Měli bychom se také ujmout úlohy prostředníka, například při sbližování stanovisek Spojených států a nově vznikajících ekonomik a rozvojových zemí, k čemu právě vyzýváme ve svém společném usnesení.
<P>
Musíme také zlepšit informovanost veřejnosti. Potřebujeme větší podporu od občanů. Měli bychom zdůrazňovat výhody světového obchodu, neboť volný a spravedlivý světový obchod je dobrý pro nás všechny.
<P>
Nevidím k Dohá žádnou alternativu. Alternativou by bylo soupeření o dvoustranné dohody, které by ohrozily přístup slabších zemí na trhy a zahrnutí lidských práv a cíle v oblasti životního prostředí. To se nesmí stát. Proto musíme dokončit jednací kolo z Dohá, a to hned teď.
<SPEAKER ID="115" NAME="Martin Häusling">
jménem skupiny Verts/ALE. - (DE) Pane předsedající, dámy a pánové, jednací kolo z Dohá se roztáhlo již na osm let a především, převážná většina rozvojových zemí toto jednací kolo z Dohá ve skutečnosti nechtěla. U jeho počátku stály USA a Evropa, které si pomocí konceptu "rozvoje” chtěly vynutit souhlas rozvojových zemí. Mezitím však jednání dvakrát zkrachovala. Na tom, aby zde bylo opravdu něčeho dosaženo, jsou skutečně zainteresováni jen významní zemědělští vývozci, Brazílie a Argentina, a možná Indie. Také EU de facto učinila krok opačným směrem, vezmeme-li v úvahu běžné požadavky EU za posledních několik let a také to, co je nyní na jednacím stole na několik příštích let.
<P>
Musíme se však skutečně objektivně podívat na to, čeho bylo, kromě dvaceti let politiky liberalizace, za několik posledních let dosaženo. Tato politika liberalizace nese částečně vinu za hospodářskou a finanční krizi, kterou nyní prožíváme. Nesmíme se chovat tak, jako že můžeme pokračovat dál stejným způsobem. A to nehovořím o dopadech na světové klima, pokud se budeme chovat stejně jako dřív a nebudeme mít odpovídající pravidla.
<P>
Měli jsme nyní konferenci v Ženevě, kde uprostřed krize všichni tvrdili, že musíme pokračovat stejně jako dřív a že můžeme jednoduše počkat, až krize skončí, a pak pokračovat od místa, kde jsme skončili. Tvrdí se stále dokola, že jednací kolo z Dohá dá nový podnět pro hospodářské oživení. Všechny údaje však nasvědčují tomu, že to není pravda, a kromě toho prováděcí období bude trvat příliš dlouho. Neustále se také tvrdí, že rozvojové země se pak na tomto oživení budou moci podílet. Při objektivním pohledu však musíme říci, že většině rozvojových zemí to oživení nepřinese, ale spíš naopak. Čistý efekt pro většinu rozvojových zemí bude negativní. Nemůžeme proto mnoha rozvojovým zemím doporučovat, aby s námi spolupracovaly uprostřed krize.
<P>
I když se to nikdo z členů Světové obchodní organizace nebo některá z velkých politických skupin v Evropském parlamentu neodváží říci, my ze skupiny Zelených/Evropské svobodné aliance to řekneme: vyzýváme k tomu, aby jednací kolo z Dohá, které na léta uvázlo ve slepé uličce a v této současné době je zcela nevhodné, bylo už konečně ukončeno. Jsme toho názoru, že WTO musí připravit reformu a že ve své nynější podobě nemůže pomoci při řešení světové krize. Do budoucna potřebujeme spravedlivý obchod, a nikoli pouze obchod, který je v zásadě volný.
<P>
Pohlédneme-li na zemědělské odvětví za posledních dvacet let, co tato neustálá liberalizace skutečně přinesla? Vedla k obrovskému tlaku na racionalizaci v průmyslových státech. Procesy se industrializovaly, a rozvojové země tím kromě destabilizovaných trhů v podstatě nic nezískaly. Místo abychom se v diskusi oprávněně zaměřili na zásadu potravinové soběstačnosti, dali jsme absolutní přednost zásadě zcela svobodného obchodu. Z tohoto důvodu usnesení Zelených vyzývá k tomu, aby do mrtvého jednacího kola z Dohá již nebyl investován žádný politický kapitál. Vyzýváme k novému zahájení tohoto procesu.
<SPEAKER ID="116" NAME="Jan Zahradil">
jménem skupiny ECR. - (CS) Pane předsedo, paní komisařko, nacházíme se samozřejmě v čase ekonomické recese nebo krize, a to je nepříjemné, ale takové krize přicházejí a odcházejí, jsou cyklickou součástí tržního hospodářství a nesmí být zneužity k zavádění nadměrných regulací podvazujících ekonomiku, protože takové regulace nám zůstanou, i když samotná krize už odezní, a to se týká i mezinárodního obchodu. Evropská unie proto nesmí podlehnout lákání protekcionismu v obchodních vztazích, tím bychom poškodili nejenom sami sebe, ale poškodili bychom hlavně ty, kterým chceme pomáhat, tedy zejména nejméně rozvinuté země, o jejichž plnou ekonomickou integraci do světového obchodního systému musíme usilovat.
<P>
Jménem skupiny Evropských konzervativců a reformistů mi dovolte, abych ocenil přístup skupiny Evropské lidové strany a skupiny ALDE, které spolu s námi připravily vyvážený návrh rezoluce o rozvojové agendě z Dohá po sedmé konferenci Světové obchodní organizace. Právě této rozvojové agendě musí posloužit pokrok v mezinárodním obchodě a jestliže s tím Spojené státy americké mají problémy, pak je to Evropská unie, která by měla hrát vůdčí roli v úspěšném dokončení kola jednání z Dohá a také ve zprostředkování plné účasti těch nejméně rozvinutých zemí ve světovém obchodě.
<P>
Evropská integrace začala na volném obchodě. Evropská unie, Evropská společenství začala jako obchodní zóna a Evropská komise - jak stávající, tak ta budoucí - si doufám uvědomí, kde jsou kořeny evropské integrace a vrátí se k nim. Měli bychom pokračovat ve zprostředkování plné účasti těch nejméně rozvinutých zemí ve světovém obchodě, stejně jako v uzavírání dalších bilaterálních a regionálních dohod o volném obchodu jako doplňku k multilaterálnímu rámci.
<SPEAKER ID="117" NAME="Helmut Scholz" LANGUAGE="DE">
Pane předsedající, paní komisařko, otázky položené v této rozpravě předsedou výboru jsou odrazem situace ve světě. Stav našeho světového hospodářského řádu je katastrofální. Dvě miliardy lidí žijí v krajní chudobě. Změna klimatu již donutila více než 40 milionů lidí opustit své domovy a nekontrolované šíření obchodování na světových finančních trzích vedlo k nejhorší hospodářské krizi za 80 let.
<P>
Pane Zahradile, stojíme zde před historickým úkolem zahájit zcela novou regulaci světového hospodářství vycházející z cílů udržitelnosti, ochrany životního prostředí, sociální spravedlnosti a potravinové bezpečnosti. Ohlédneme-li se za Ženevou, mohu jen říci, že konference Světové obchodní organizace v tomto úkolu selhala. Přes všechna ujištění byla příležitost, kterou setkání států mohlo být, promarněna.
<P>
Prostředníci v jednáních z Dohá dosud jasně působí na základě naprosto zastaralého a - to bychom si, myslím, měli poctivě přiznat - neúspěšného mandátu k vyjednávání. To se podle názoru skupiny konfederace Evropské sjednocené levice a Severské zelené levice musí urychleně změnit, protože neúspěch Ženevy a Říma a nynější složitá jednání v Kodani spolu přímo souvisejí.
<P>
Proto vyzývám Komisi, aby přímo spolupracovala s Evropským parlamentem na formulování nově definovaného mandátu pro jednání o dalším rozvoji a transformaci WTO. Musí zahrnovat význam struktury světového obchodu pro vznik světových krizí a potenciálně také pro boj proti nim, a zároveň musí také řešit nezbytné změny v regulaci obchodních vztahů.
<SPEAKER ID="118" NAME="Bastiaan Belder">
jménem skupiny EFD. - (NL) Pane předsedající, slepá ulička v jednacím kole z Dohá nevyhnutelně vrhá stín na summit WTO, který se konal počátkem tohoto měsíce. V době hospodářské krize, se stejně chabým výhledem do roku 2010, je úspěšné dokončení jednacího kola z Dohá jednou z největších politických priorit. Předpovědi značných výhod v podobě obchodního obratu a růstu prosperity mě opravňují k naději, že budou skutečně splněny ženevské závazky, že rok 2010 bude pro jednací kolo z Dohá rokem průlomovým.
<P>
Jako Holanďan jsem velmi zvědav na názor komisařky ohledně dvou návrhů, které na summitu WTO předložila moje vláda. Co si myslíte o vytvoření skupiny "zelených průkopníků” ve WTO, složené ze zemí, jež chtějí zrušit obchodní cla na udržitelné výrobky, aby podpořily jejich používání? A také, paní komisařko, sdílíte stanovisko holandského představitele, že rozvoj systému jednání WTO nedokázal udržet krok s globalizací? Můžete usilovat o nějaké řešení?
<SPEAKER ID="119" NAME="Marine Le Pen" AFFILIATION="NI">
(FR) Pane předsedající, nehledě na očividný neúspěch liberalizace obchodu v posledních 30 letech, což vedlo k rozsáhlé deindustrializaci vyspělých zemí a k ožebračení málo rozvinutých zemí, nehledě na finanční a bankovní krizi, a nyní dluhovou krizi členských států, kterou, jak se na tom shodují všichni nezávislí ekonomové, vyvolala finanční a obchodní globalizace, generální ředitel WTO pan Lamy chce ještě víc urychlit proces plné liberalizace mezinárodního obchodu.
<P>
Všechny statistiky, které máme k dispozici, ukazují, že globalizace vedla k masové nezaměstnanosti a ke snížení platů, jež skončí teprve tehdy, až budou evropské platy srovnatelné s platy v Číně nebo v Indii.
<P>
To je ten hospodářský model, který by Evropa měla navrhnout Evropanům?
<P>
Existuje jiný model: legitimní ochrana evropských hospodářství před nekalou konkurencí ze zemí s nízkými mzdami. Tento protekcionismus musí být doprovázen vytvořením nového mezinárodního měnového systému, který zaručí spravedlivý obchod. Není logické, a je tudíž nepřijatelné oddělovat obchodní jednání od jednání měnových.
<P>
Pan Lamy a všichni ti, kdo podporují nekontrolovaný volný obchod, nehájí obecné blaho, ale spíše zájmy finančních a obchodních institucí, které je platí. Budou-li evropské instituce pokračovat tímto způsobem, krize legitimity dotýkající se dnes WTO a MMF, nevyhnutelně zítra zasáhne je samotné.
<P>
Pokud je toto vaším cílem - zničit evropský průmysl a zemědělství a přeměnit náš kontinent na oblast s málo rozvinutým hospodářstvím - pak udělejte, co říká pan Lamy.
<P>
Pokud naopak chcete zachránit Evropu, pošlete pana Lamyho pryč, jak to doporučuje Maurice Allais, francouzský nositel Nobelovy ceny za ekonomii. To je jediný přesun, který by Evropa mohla uvítat.
<SPEAKER ID="120" NAME="Béla Glattfelder" AFFILIATION="PPE">
(HU) Obchodní schodek Evropské unie za posledních pět let znepokojivě vzrostl třiapůlkrát. Růst obchodního schodku v takovém rozsahu je neudržitelný. Polovina tohoto růstu schodku připadá na obchod EU s Čínou. V důsledku globální hospodářské krize se výrazně snížil, ale polovina zbývajícího schodku, a ve skutečnosti celý obchodní schodek zaznamenaný v první polovině roku 2009 se rovná našemu současnému obchodu s Čínou.
<P>
Nedávno jsem četl knihu jednoho amerického autora, který popisuje tento scénář: Ryby ulovené u pobřeží Evropy se zmrazí a dopraví do Číny. Tam se rozmrazí, naporcují, znovu zmrazí a dopraví zpět do Evropy. Dělá se to proto, že mzdy v Číně jsou mnohem nižší, takže se vyplatí obrovská spotřeba energie na zmrazení, dopravu, zmrazení a opětovnou dopravu ryb do Evropy. Každé ztracené pracovní místo v Evropě vede k nárůstu emisí CO2 ve výši mnoha set kilogramů.
<P>
Současný systém obchodu podporuje růst emisí CO2. Rostoucí evropská nezaměstnanost znamená větší emise CO2. Od podpisu Kjótského protokolu Čína ztrojnásobila své emise CO2, protože s tím nejsou spojeny žádné sankce. Nová pravidla WTO jsou přijatelná jen tehdy, budou-li zohledňovat také hlediska ochrany klimatu. Chceme-li, aby tato pravidla bránila narůstu emisí CO2, a nepodporovala je, jsou sankce nezbytné.
<SPEAKER ID="121" NAME="Kader Arif" AFFILIATION="S&amp;D">
(FR) Pane předsedající, dámy a pánové, cíl jednacího kola z Dohá byl jasný: předpokládalo se, že toto kolo napomůže rozvoji, umožní rozvojovým zemím napravit nerovnosti vyvolané liberální politikou uskutečňovanou předtím v rámci známého washingtonského konsensu.
<P>
Nepřekvapuje - i když to odsuzuji -, že v tomto krizovém období jsou postoje ve prospěch spravedlivého obchodu na ústupu. Za situace, kdy se Spojené státy nepohnou, dokud nebude přijata reforma zdravotnictví, a v souvislosti s narůstajícímu odporem odborů a hlavních průmyslových lobbistických skupin se Evropě nedaří posunout hranice, a není proto pravděpodobné, že bude brzy dosaženo dohody.
<P>
Většina v tomto parlamentu proto využívá této skutečnosti k návratu ke své ideologii, ideologii agresivního obchodu založeného čistě na zájmech získání většího přístupu na trhy. Sveďte to na krizi. Při takovém chování, kdy jsou hledány především způsoby, jak proniknout na trh a odstranit všechny překážky bránící obchodu, ti na pravici navíc zcela zapomínají, že je v našem zájmu, abychom měli silné obchodní partnery, kteří jsou plně integrovaní do systému světového obchodu. Skutečnost je taková, že z takové dohody by nemohla vyjít posílena žádná rozvojová země.
<P>
Spolu s panem Désirem, zpravodajem naší skupiny pro toto usnesení, jsme předložili několik pozměňovacích návrhů ke společnému kompromisnímu textu, který vypracovaly pravicové evropské politické strany. Samozřejmě bych chtěl, aby bylo přijato usnesení mé vlastní skupiny, ale to se nestane.
<P>
Naše pozměňovací návrhy se proto zaměřují na několik bodů. Zaprvé je zcela nezbytné, aby veřejné služby zůstaly vně rámce jednání, protože souvisejí se základními lidskými potřebami a nelze je ponechat trhům.
<P>
Dále, zvláštní pozornost je třeba věnovat produktům, které jsou pro rozvojové země citlivé, zejména v zemědělské oblasti. Nástup finanční a hospodářské krize vytěsnil z myslí lidí potravinovou krizi. Nezapomínejme, že naší absolutní prioritou by měla být soběstačnost v potravinách, první z rozvojových cílů tisíciletí.
<P>
A konečně, věříme, že by měla zůstat zachována oblast veřejné intervence v rozvojových zemích nejen vyloučením jakékoli liberalizace veřejných zakázek, ale také prostřednictvím ochrany nových průmyslových odvětví.
<P>
Těchto několik bodů, které netvoří vyčerpávající seznam, jsou absolutním minimem, aby se zajistilo, že jednací kolo z Dohá skutečně podpoří rozvoj. Neobjeví-li se v konečném textu, vyzvu svou skupinu, aby hlasovala proti němu.
<P>
(Potlesk)
<SPEAKER ID="122" NAME="Niccolò Rinaldi" AFFILIATION="ALDE">
(IT) Pane předsedající, paní komisařko, dámy a pánové, chtěl bych především poukázat na to, že před několika měsíci v zákulisí zasedání finančního výboru Světové obchodní organizace, jehož jsem členem, kolega z Namibie vyjádřil své zklamání nad tím, že ceny určitých evropských zemědělských i nezemědělských produktů v Namibii jsou nižší než ceny místních produktů. To je jedna z deformací trhu, pro kterou musí jednací kolo z Dohá navrhnout řešení.
<P>
V souvislosti s tím jsme jako skupina Aliance liberálů a demokratů pro Evropu předložili pozměňovací návrh, který vyzývá - samozřejmě nejen v rámci Evropy, velmi důrazně se obracíme i na Spojené státy, jak je paní komisařce dobře známo -, aby byly urychleně zcela zrušeny vývozní subvence ve všech formách.
<P>
Zadruhé k otázce služeb, z mnoha momentů, o kterých by se dalo hovořit, bych chtěl poukázat na to, že se musí jasně rozlišovat mezi službami a veřejnými službami. Musíme bojovat a v rámci jednacího kola z Dohá přijmout závazek, aby bylo dosaženo liberalizace služeb, což často znamená přizvat skutečné národní oligarchie, které potlačují rozvoj místních hospodářství. Tyto národní oligarchie existují v odvětví komunikací, v odvětví bankovnictví, v odvětví pojišťovnictví a v dalších. Zde se musíme skutečně snažit odlišit je od všeho, co se naopak týká veřejných služeb, za které samozřejmě musí být odpovědný národní stát.
<P>
Zatřetí jeden bod, o kterém se dosud nikdo nezmínil: žijeme nyní v éře Lisabonské smlouvy, a vyzývám tedy z tohoto místa Komisi, stejně jako to dělá naše kompromisní usnesení, aby přezkoumala interinstitucionální dohodu.
<P>
Musíme přejít na zcela nový modus vivendi ve vztazích mezi Parlamentem a Komisí, aby byl i Parlament plně zapojen do všech jednání a do různých fází jednání, aby Parlament v průběhu jednání mohl přijímat doporučení a mohl vystupovat jako plnoprávný a zodpovědný účastník jednání, mimochodem stejně jako při jiných, ale podobných jednáních s kandidáty přistoupení k EU.
<SPEAKER ID="123" NAME="Jacky Hénin" AFFILIATION="GUE/NGL">
(FR) Pane předsedající, Maurice Allais, ekonom a držitel Nobelovy ceny, 5. prosince řekl, že skutečným původcem krize je Světová obchodní organizace a že je nezbytná urychlená reforma, přičemž argumentuje tím, že současnou masovou nezaměstnanost vyvolala všeobecná liberalizace obchodu - liberalizace, která je výhodná jen pro bohaté.
<P>
WTO, G20 a Komise, hluché k utrpení lidí, i nadále chtějí dokončit jednací kolo z Dohá za každou cenu a vyhlásit absurdní válku protekcionismu jen proto, aby vyhověly mezinárodním financím a nadnárodnímu velkokapitálu. Aby toho dosáhly, neváhají zfalšovat hospodářské dějiny, když krizi roku 1929 a druhou světovou válku vysvětlují protekcionismem. Svůj hanebný cynismus povznášejí na ještě vyšší úroveň tvrzením, že to dělají v zájmu nejchudších zemí.
<P>
Jak ukazují Maurice Allais a ekonomové s jasnou hlavou, úplná liberalizace obchodu vyvolává konkurenční boj všech proti všem a přemisťování výroby a vede ke snižování mezd, k masové nezaměstnanosti, a tedy ke krizi v našich hospodářstvích. Nebudeme-li nijak reagovat, celosvětový volný obchod nakonec zruinuje naši civilizaci mnohem rychleji než globální oteplování.
<P>
Je naléhavé a důležité, abychom se vydali cestou umírněného protekcionismu, který je rozumný, sociálně spravedlivý a rovnoprávný a představuje vzájemně výhodnou spolupráci různých národů a kontinentů.
<SPEAKER ID="124" NAME="Hans-Peter Martin" AFFILIATION="NI">
(DE) Pane předsedající, potřebujeme revoluci v demokracii. Velmi jasně si vzpomínám, že diskuse, které dnes slyšíme, začaly v této sněmovně před deseti lety. Chtěl bych apelovat na vás, paní komisařko, abyste věnovala zvláštní pozornost tomu, co řekl pan Désir, ale i tomu, co řekla skupina Zelených/Evropské svobodné aliance a někteří z poslanců po levici.
<P>
Nevidíte, že s přístupem, se kterým Evropská unie vstoupila do jednání, nemůžeme jako poctiví prostředníci překonat nevyváženost související s tím, čeho jsme nyní svědky v Kodani, a že ve skutečnosti potřebujeme nový přístup? V mnohém z toho, co nyní dělají, rozvojové země již nejsou rozvojovými zeměmi. Jsou to rozvíjející se ekonomiky, průmyslové země, a velmi sebevědomé. Neodhodláme-li se v Evropě začít znovu se spravedlivými požadavky, skončíme přesně tam, kam jsme se nechtěli dostat, totiž u protekcionismu a opakováním roku 1933 a následujícími lety v Evropě.
<SPEAKER ID="125" NAME="George Sabin Cutaş" AFFILIATION="S&amp;D">
(RO) Pane předsedající, paní komisařko, dámy a pánové, nechci se pouštět do sporu s některými kolegy poslanci, kteří hovořili přede mnou, ale mám za to, že úloha Světové obchodní organizace je stále důležitější, neboť současné potíže, jež ovlivňují hospodářské prostředí, vyžadují mnohostrannou instituci, která bude dohlížet na obchodní praktiky.
<P>
Světová obchodní organizace bude prostřednictvím rozvojové agendy z Dohá i nadále zlepšovat podmínky pro světový obchod a investice stanovením jasných pravidel. Vzhledem k velkému významu rozvojové agendy z Dohá z hlediska jejího dopadu na hospodářský růst a na snižování nezaměstnanosti a odstraňování chudoby, jsem toho názoru, že tento program musí být v průběhu roku 2010 dokončen a rozvojové kritérium musí zůstat jeho ústředním pilířem. Program se pak může stát pevným rámcem pro koordinaci činností různých hospodářských subjektů a pomůže nám dostat se z recese a zahájit hospodářské oživení.
<P>
A konečně bych chtěl doporučit, aby Evropská komise pravidelně poskytovala Evropskému parlamentu aktualizované zprávy o příslušné fázi jednání o rozvojové agendě z Dohá.
<SPEAKER ID="126" NAME="Paul Rübig" AFFILIATION="PPE">
(DE) Pane předsedající, paní komisařko, chtěl bych paní komisařce poděkovat zejména za to, že velmi jasně vysvětlila návrhy Evropské unie předložené na ženevských jednáních, protože pro nás jednací kolo z Dohá znamená zajištění nového rámce pro světové hospodářství, jež prochází touto krizí.
<P>
Nemyslím si, že je zvlášť snadné, aby se 153 států dohodlo na společném řešení, ale zejména pro malé a střední podniky - které jsou páteří evropského hospodářství - je usnadnění obchodu samozřejmě jedním z nejdůležitějších bodů, přes které se musíme přenést, chceme-li do budoucna umožnit celosvětový hospodářský růst o 2-3 %, a abychom také byli schopni zajistit zaměstnanost nejen zde v Evropě, ale i v mnoha chudých zemích tohoto světa.
<P>
Je proto také důležité, abychom chránili produkty, které vyrábíme, zejména v zemědělství pomocí označení původu, aby tato přidaná hodnota mohla být náležitě využita i v místních podmínkách.
<SPEAKER ID="127" NAME="Marc Tarabella" AFFILIATION="S&amp;D">
(FR) Pane předsedající, chtěl bych nejprve informovat o jedné znepokojivé skutečnosti a navrhnout její možné řešení.
<P>
Zaprvé znepokojivou skutečností, kterou jsem zjistil, je to, že WTO je v žalostném stavu a není schopna dosáhnout cíle, pro který byla vytvořena a založena, totiž snižovat chudobu - v nejchudších zemích -, jak zde bylo již několikrát poukázáno. Nyní, dnes přibližně miliarda lidí trpí podvýživou, a 700 milionů z nich jsou paradoxně rolníci.
<P>
Řešením ze zemědělského hlediska je to, že musíme nepochybně zastavit monokultury pěstované na vývoz, zejména na africkém kontinentu, a dát v těchto zemích přednost zemědělství k samozásobování, místo abychom upřednostňovali mezinárodní obchod.
<P>
Buď budeme pokračovat stejně jako dosud, a africký kontinent bude na tom stále hůř, nebo radikálně změníme směr a mohou opět začít dýchat, zejména v Africe, a říkám znovu, bude to prostřednictvím zemědělství k samozásobování, jež musí dostat přednost před mezinárodním obchodem.
<SPEAKER ID="128" NAME="Ilda Figueiredo" AFFILIATION="GUE/NGL">
(PT) Je čas změnit priority v mezinárodním obchodě a odmítnout volný obchod vzhledem k jeho negativním dopadům na finanční, hospodářskou, potravinovou a sociální krizi, kterou jsou nyní lidé postiženi, s rostoucí nezaměstnaností a chudobou. Volný obchod slouží jen zájmům nejbohatších zemí a hlavním hospodářským a finančním skupinám.
<P>
Na jednáních musí dojít k zásadní změně, kdy bude položen důraz na rozvoj a sociální pokrok, vytváření pracovních míst s právy a na boj proti hladu a chudobě. Znamená to zrušit daňové ráje, investovat do potravinové soběstačnosti a potravinové bezpečnosti, podporovat kvalitní veřejné služby a respektovat právo vlád na ochranu svého vlastního hospodářství a veřejných služeb, zejména v oblasti zdravotnictví, školství, vodního hospodářství, kultury, komunikací a energetiky.
<SPEAKER ID="129" NAME="Mariann Fischer Boel">
členka Komise. - Pane předsedající, chtěla bych reagovat na to, co řekl jeden z vážených poslanců -, že Evropská unie by měla být na těchto jednáních poctivým prostředníkem. Ne že bych s tím nesouhlasila, ale nechci, aby Evropská unie byla tím jediným, kdo toto jednací kolo zaplatí.
<P>
Všeobecně se uznává, že Evropská unie sehrála rozhodující úlohu, aby tato jednání mohla vůbec pokračovat. Důvod je takový, že v předchozích kolech jsme byli velmi zranitelní kvůli našemu zemědělskéhu odvětví, a při těchto jednáních tomu tak nebylo. Předložili jsme na jednáních silnou nabídku a to znamená, že jsme dnes ve velmi výhodné situaci.
<P>
Musím však také říci - nejen zde, ale řekla jsem to i jinde, také na jednáních v Ženevě - že Evropská unie nehodlá již v zemědělství učinit žádné další ústupky. Šli jsme až na nejzazší mez toho, co můžeme udělat, a to bylo fakticky uznáno.
<P>
Jednací kolo z Dohá mělo jistě být kolem o rozvoji. Myslím si, že text, o kterém se dnes vyjednává, ukazuje, že pokud toto kolo jednání dovedeme do konce, skutečně přinese rozvoj. Například závazky otevření trhu pro rozvojové země nebudou stejné jako pro rozvinuté země, a nejchudší země - nejméně rozvinuté země - nebudou muset otevřít své trhy vůbec. Evropská unie tento pružný přístup podpořila.
<P>
Evropská unie je dnes jediným průmyslovým blokem, který zcela otevřel své trhy nejméně rozvinutým zemím a umožnil přístup bez cel a bez kvót ve všech oblastech. Žádné jiné průmyslové země neudělaly tolik co my, ale tyto bloky budou nuceny učinit totéž co my, dokážeme-li dovést toto kolo jednání do konce.
<P>
Pokud jde o to, zda je dohoda dost dobrá, myslím si, že podaří-li se vám získat konsensus více než 150 různých zemí se zcela rozdílnými přístupy, pravděpodobně to znamená, že nikdy nezískáte úplné maximum. Myslím si však, že nabídky, které předložila Evropská unie, jsou silné a jistě přinesou prospěch světovému obchodu.
<P>
A konečně bych chtěla jen potvrdit ochotu a otevřenost Komise, pokud jde o novou úlohu Parlamentu v budoucí spolupráci a o transparentnost diskusí, které jistě povedeme o obchodních otázkách v budoucnu.
<SPEAKER ID="130" NAME="Předsedající">
Rozprava skončila.
<P>
Písemná prohlášení (článek 149)
<SPEAKER ID="997" NAME="Filip Kaczmarek  " LANGUAGE="PL">
Dámy a pánové, obchod může být základem trvalého a spravedlivého rozvoje. Bez pomoci trhu nevymýtíme chudobu a hlad ve světě. Ti, kdo si myslí něco jiného, odsuzují chudé k věčnému přijímání pomoci, k věčné závislosti a k věčné nejistotě ohledně budoucnosti. Pouze vybudování skutečného tržního hospodářství může dostat chudé země a jejich obyvatele z pasti nynější závislosti. Globalizace může být požehnáním, a nikoli prokletím. Přerušení jednání o rozvojové agendě z Dohá Světové obchodní organizace nejvíce poškodilo rozvojové země. Ještě více zneklidňující je to, že k tomu došlo v době potravinové, palivové a hospodářské krize. Měli bychom využít všech možností, abychom obnovili důvěru v mnohostranný obchodní systém. Nebude-li nalezeno pro tento problém řešení, chudí, vyloučení a ohrožení budou ponecháni sami sobě. Velice vám děkuji,
<SPEAKER ID="996" NAME="Tokia Saïfi  " LANGUAGE="FR">
Dokončení jednacího kola z Dohá je i nadále problémem a sedmá ministerská konference, která se konala na počátku prosince v Ženevě, nevytvořila podmínky pro posílení mnohostranného rámce mezinárodního obchodu. Faktem je, že práce WTO je nezbytná pro celosvětovou hospodářskou obnovu. Pokrizový svět, který bude světem vzájemných závislostí, se tak bude muset chránit před hospodářským nacionalismem a přílišným protekcionismem a musí se zaměřit na regulaci a zachování spravedlivých podmínek pro obchod. Víc než kdy dříve nesmíme zapomínat, že našim cílem je ambiciózní a vyvážené dokončení jednacího kola z Dohá. Lze mít za to, že svými konstruktivními návrhy v zemědělské složce (četné ústupky a důkladná reforma SZP) Evropská unie učinila významný přínos, který ji přibližuje k dohodě. Tyto četné ústupky proto musí být nyní vyváženy pokrokem v přístupu na trh pro nezemědělské produkty (NAMA) a v oblasti služeb. WTO je mezinárodní instituce, která může přispět k boji proti nerovnostem a k posilování obchodních schopností rozvojových zemí. Musí však být schopna se reformovat a musí zohlednit vzájemné působení mezi obchodem a udržitelným rozvojem.
