<CHAPTER ID="021">
Jednominutové projevy (článek 150 jednacího řádu) 
<SPEAKER ID="204" NAME="Předsedající">
Dalším bodem jsou jednominutové projevy k důležitým politickým otázkám.
<SPEAKER ID="205" NAME="Rareş-Lucian Niculescu" AFFILIATION="PPE">
(RO) Paní předsedající, chtěl bych vyjádřit obavy ohledně nadměrného politizování přistoupení Rumunska k schengenskému prostoru, kterého jsem si nedávno povšiml.
<P>
Myslím, že není poctivé směšovat kritéria pro reformu soudnictví s kritérii pro přistoupení k schengenskému prostoru. Rumunsko je připraveno a splňuje technické podmínky, což opravdu musí být jediná kritéria, na jejichž základě je hodnoceno.
<P>
Rumunsko není a ani nebude vývozcem trestné činnosti. Nemůže připustit, aby se některé záležitosti týkající se konkrétně přistěhovaleckých komunit rumunského původu vztahovaly na všechny Rumuny. Uvědomujeme si, že hlasování, které ve Výboru pro občanské svobody, spravedlnost a vnitřní věci na jaře proběhne, bude politické. Domníváme se však, že musí vycházet z objektivního a spravedlivého hodnocení a v žádném případě z úvah s volebními konotacemi.
<SPEAKER ID="206" NAME="Maria Eleni Koppa" AFFILIATION="S&amp;D">
(EL) Paní předsedající, nová strategická doktrína NATO, jak byla schválena na lisabonském summitu, je počátkem nové éry úsilí NATO vypořádat se s novými výzvami. V této souvislosti je důležité uznat, že partnerství mezi NATO a Evropskou unií je jedinečné a že je třeba přistupovat ke všem hlediskům evropské bezpečnosti jednotněji. V každém případě musí spolupráce mezi oběma organizacemi vycházet z transparentnosti, doplňkovosti a ze vzájemného respektování nezávislosti.
<P>
Je nezbytné, abychom pracovali v součinnosti a vyhýbali se zdvojování činností, zejména pokud jde o politické mise. Plýtvá se tak pracovníky a energetickými zdroji Evropské unie i členských států NATO. Máme-li být efektivní a úsporní, toto je nezbytné.
<P>
Způsob organizování institucionální spolupráce mezi oběma organizacemi a vytvoření spolehlivého mechanismu konzultací, který pohotově určí způsoby a prostředky společné akce, jsou velice významné záležitosti. Chtěla bych vyzvat k důkladné diskusi na toto téma.
<SPEAKER ID="207" NAME="Cristian Silviu Buşoi" AFFILIATION="ALDE">
(RO) Paní předsedající, dne 28. listopadu se v Moldavské republice uskuteční předčasné parlamentní volby.
<P>
Je tomu více než rok, co se dostala k moci Aliance pro evropskou integraci, a v reformování společnosti a hospodářství Moldavské republiky bylo dosaženo podstatného pokroku.
<P>
Aliance pro evropskou integraci rovněž projevila vážné přání vykročit cestou vedoucí do Evropy, z níž nebude návratu.
<P>
Vzhledem k těmto snahám a pokroku Evropská unie Moldavskou republiku podporovala a podporuje jak politicky, tak i finančně.
<P>
Upřímně doufám, že nedělní volby definitivně potvrdí, že Moldavská republika směřuje k úplné demokracii, právnímu státu, efektivnímu tržnímu hospodářství a nakonec k evropské rodině. Doufám, že se Moldavská republika v brzké budoucnosti stane jejím plnoprávným členem.
<SPEAKER ID="208" NAME="Kyriacos Triantaphyllides" AFFILIATION="GUE/NGL">
(EL) Paní předsedající, chtěl bych si stěžovat na ostudné chování sekretariátu Výboru regionů v souvislosti s výstavou fotografií, kterou uspořádala exilová kyrénská obec. Město Kyrénii na Kypru nyní okupují turecké vojenské jednotky.
<P>
Vystavované fotografie názorně ukazují ničení církevních i jiných památek, které jsou součástí tři tisíce let staré kyrénské historie. Tato zkáza měla zjevný účel: odstranit všechny důkazy o tom, že toto město bylo obydleno lidmi, kteří se hlásili k řecké kultuře a křesťanské víře. Lidem, kteří byli násilím vyhnáni ze svých domovů, se podařilo - přestože byli vykořeněni jako uprchlíci - zapustit v Kyrénii kořeny o 36 let později.
<P>
Tuto výstavu měl otevřít generální tajemník Výboru regionů, který se nakonec kvůli nátlaku tureckých okupačních sil neukázal. Výstava se totiž vztahuje k turecké invazi na Kypr v roce 1974 a ničení jeho kulturního dědictví invazními jednotkami. Sekretariát Výboru regionů požádal, aby byla výstava odstraněna. Odsuzuji toto nepřijatelné chování.
<SPEAKER ID="209" NAME="John Bufton" AFFILIATION="EFD">
Paní přesedající, Irsko pravděpodobně nebude poslední v eurozóně, kdo bude potřebovat pomoc v nouzi; navzdory popírání tomu bude naopak. Navzdory krizi veřejného zadlužení, která souží Hospodářskou a měnovou unii, úředníci horlivě zdůrazňují, že irský problém je odlišný od problému Řecka před sedmi měsíci.
<P>
Zatímco v případě Atén šlo o fiskální nezodpovědnost a korupci veřejného sektoru, dublinský dluh vznikl kvůli bezohlednosti bankovního sektoru. Nezdá se, že by Portugalsko v nějaké velké míře něčím z toho trpělo, nicméně stále bojuje, aby se udrželo nad vodou, a stejně je na tom i Španělsko.
<P>
Co mají tyto státy společného? Jednotnou měnu nevhodnou pro daný účel, založenou na idealistické ideologii a postrádající smysl z hlediska hospodářství. Staré pořekadlo o házení všech do jednoho pytle je správné.
<P>
Které evropské země nejvíce prosperují? Bylo by to Norsko a Švýcarsko. Kontrolují své vlastní zdroje a hospodářství, ale stále obchodují se svými sousedy z Evropské unie a vědí, že budou moci vyhodit své sítě kdekoli, pokud Evropská unie nechá celý projekt upadnout do zapomnění.
<P>
Společný účet za záchranu Portugalska dosáhne 300 miliard eur, což vyčerpá celý kapitál eurozóny. Jediná rozumná zbývající volba je nepochybně EUtanázie.
<SPEAKER ID="210" NAME="Martin Ehrenhauser" AFFILIATION="NI">
(DE) Paní předsedající, také já bych chtěl říci několik slov ohledně Irska. Spiegel online píše, že "keltský tygr byl přijat do intenzivní péče". Musíme si položit otázku, proč se to stalo. Není pochyb o tom, že kořeny finanční krize tkví v našem peněžním systému, jinými slovy ve způsobu, jak se peníze vydělávají. Soukromé obchodní banky pumpují do systému neuvěřitelné množství peněz. Podporuje to spekulace a inflaci a v konečném důsledku to vede k hromadnému zadlužení zúčastněných stran. Jsme tedy konfrontováni s krizí systému, kterou nebude možné vyřešit investováním miliard do chatrného bankovního systému, a to ani tehdy, kdybychom prostředky odklonili do irského hospodářství. To, co potřebujeme, je reálný způsob vydělávání peněz. Musíme se vrátit ke stavu, kdy veřejný sektor vydělává. Umožní nám to vrátit do evropských hospodářství stovky miliard. Ziskovost veřejného sektoru by byla slučitelná i se svobodným tržním hospodářstvím. Tak těžká rozhodnutí by však od politiků vyžadovala odvahu a sílu. A samozřejmě nelze dovolit, aby banky nadále Parlamentem cloumaly, jak chtějí.
<SPEAKER ID="211" NAME="László Tőkés" AFFILIATION="PPE">
(HU) Paní předsedající, dámy a pánové, podle mého názoru Parlament nemůže opomenout zmínit se o 95. výročí arménské genocidy v Turecku. V souladu se svým rozhodnutím ze dne 18. června 1987 musí Evropský parlament připomenout masakr 1,5 až 2,75 milionů nevinných civilistů a bezvýhradně jej odsoudit podle stejných kritérií, jaká používá pro holokaust a komunistickou genocidu. Tohoto hromadného zločinu proti lidskosti se dopustila Osmanská říše roku 1915 vůči arménské menšině a křesťanskému společenství.
<P>
Do dnešního dne uznalo historickou skutečnost protiarménského holokaustu celkem 22 států. Je politováníhodné, že se zprávě pana Mortena Messerschmidta na toto téma letos nakonec nedostalo potřebné podpory. Tímto chci navrhnout, aby se předseda Jerzy Buzek chopil iniciativy k jednomyslnému uznání arménské genocidy všemi členskými státy Evropské unie a odmítnutí tohoto trestuhodného zločinu. Dále navrhuji, aby byla tato záležitost povinným bodem na pořadu přístupových jednání s Tureckem.
<SPEAKER ID="212" NAME="Rovana Plumb" AFFILIATION="S&amp;D">
(RO) Paní předsedající, 91 procent mladých lidí ve věku mezi 18 a 27 lety si myslí, že se hospodářská situace jejich země zhoršila. Pouze 33 % mladých lidí si nepřeje Rumunsko opustit. Nynější vláda v Bukurešti současnou politikou škrtů povzbuzuje odliv mozků za hranice.
<P>
Každý měsíc zjišťujeme, že mladí lidé, které rumunská vláda vyslala na školení v rámci programu iniciovaného sociálními demokraty roku 2004, byli propuštěni ze správy nebo že pro ně není možné najít pracovní uplatnění, přestože mají veškeré zkušenosti a vůli, jaké jsou zapotřebí, aby mohli účinně přispět do systému.
<P>
Podporuji mobilitu na trhu práce, ale vláda v Bukurešti musí vytvořit nová pracovní místa, která budou těžit rovněž z odborných znalostí těchto mladých lidí.
<P>
Chci vyslovit veškerou naši podporu rumunským studentům a studentským sdružením, jako je Liga rumunských zahraničních studentů.
<SPEAKER ID="213" NAME="Izaskun Bilbao Barandica" AFFILIATION="ALDE">
(ES) Paní předsedající, rybářské lodi, které provozují rybolov v Indickém oceánu, trpí rostoucím množstvím útoků pirátů. V posledních dvou týdnech došlo k deseti útokům - na lodě Intertuna III, Demiku, Elai Alai, Playa de Anzoras, Albacan, Erroxape, Campolibre Alai a Playa de Aritzatxu.
<P>
K útokům dochází stále větší měrou daleko od pobřeží, protože piráti používají unesené lodě jako zásobovací čluny, aby zlepšili svou logistiku. Tyto lodě jsou i se soukromou ostrahou velice zranitelné. Ohlašují své pozice a nikdo je nebrání.
<P>
Je nutno zlepšit koordinaci, protože námořní síly pod vedením Evropské unie ani v jednom případě útoku nezasáhly. Nevíme, jak na tyto poplašné signály reagují.
<P>
Usnesení, které jsme loni v listopadu přijali v Parlamentu, musí být dodržováno. Potřebujeme také, aby se v této věci více angažovala OSN. Je nutno zapojit více zemí do operace Atlanta a přidělit jí více zdrojů a zároveň účinněji blokovat somálské pobřeží a uzavřít s pobřežními státy více dohod ve věci soudního stíhání pirátů.
<P>
Pirátství má dopady na naši rybářskou i obchodní flotilu a rovněž na země, s nimiž podepisujeme dohody, jejichž rozvoj nebo krach rovněž závisí na bezpečnosti při rybolovu v této oblasti.
<SPEAKER ID="214" NAME="Oreste Rossi" AFFILIATION="EFD">
(IT) Paní předsedající, dámy a pánové, chtěl bych Parlamentu podat zprávu o tom, co se stalo v souvislosti s výstavou "Propagace kulturních hodnot prostřednictvím ochrany kulturního dědictví okupovaného Kypru", kterou ve dnech 17.-26. listopadu pořádal Výbor regionů.
<P>
Po zahájení dne 17. listopadu nařídil vedoucí oddělení pro komunikaci Wolfgang Petzold vystavovatelům, aby výstavu okamžitě přerušili, protože na panelech byly jiné popisky, než bylo dohodnuto.
<P>
Vedl jsem v té věci korespondenci a také mi byla zaslána žádost o povolení a ověřil jsem, že mezi tím, co samotný úřad schválil, a mezi tím, co bylo vystaveno, nebyl žádný rozdíl. Také vyšlo najevo, že tentýž vedoucí oddělení řekl kurátorovi výstavy, aby odstranil termíny "okupace" a "turecká invaze". Několikrát jsem vedoucímu oddělení telefonoval, aby mi vysvětlil, co se přihodilo, ale ani dotyčný ředitel, ani jeho zaměstnanci nebyli ochotni se mnou mluvit. Několik hodin poté, co jsem tyto skutečnosti nahlásil, byla výstava znovu otevřena.
<P>
Dámy a pánové, domnívám se, že to, co se odehrálo ve Výboru regionů, bylo závažné a škodlivé porušení práv členského státu Evropské unie.
<SPEAKER ID="215" NAME="Corneliu Vadim Tudor" AFFILIATION="NI">
(RO) Paní předsedající, Rumunsko se bohužel stalo divokou hranicí Evropy. Za komunistické diktatury byla situace špatná, ale za diktatury mafie je situace nesrovnatelně horší.
<P>
Hlavní chapadla mafiánské "chobotnice" jsou soudní systém a policie, prolezlé rakovinou korupce.
<P>
Pachatelé více než 5 000 trestných činů spáchaných v Rumunsku od ledna roku 1990 zůstávají neznámí. Rumunsko je rájem gangů místního podsvětí, které soudní systém i policie chrání. A je také centrem pedofilů, podvodníků a těch nejméně důmyslných zahraničních agentů.
<P>
Je dobře, že Berlínská zeď padla, ale je špatně, že spadla na naše hlavy, na lidi ve východní Evropě.
<P>
Několik největších hledačů vzrušení v prosinci 1989 probudilo Drákulu z dřímoty a my teď nevíme, jak se ho zbavit.
<SPEAKER ID="216" NAME="Georgios Koumoutsakos" AFFILIATION="PPE">
(EL) Paní předsedající, nad Evropou se nedávno rozprostřelo černé mračno a stává se hustějším a hustějším. Politický vývoj v mnoha členských státech, dokonce i ve Švédsku, se vyznačoval volebním vzestupem extrémních pravicových, fanatických, xenofobních a často rasistických frakcí a stran. To je znamení, které nemůžeme ignorovat.
<P>
Bezprecedentní hospodářská krize a stále větší problém s přistěhovalectvím se míchají do jedovatého koktejlu, který živí extrémy a výstřelky. Je to bezpochyby mimořádně složitý problém a bude náročné jej vyřešit.
<P>
Evropské středopravé strany a sociální demokraté v Evropském parlamentu, skupina Evropské lidové strany (Křesťanských demokratů) a socialisté, proto mají vážnou odpovědnost a poslání: rozptýlit tento mrak, dříve než přinese bouři. Musí využít veškerých možností, jak se dohodnout a koordinovat, abychom mohli přijímat účinnější opatření k řešení konkrétních problémů, jež vyžadují týmovou práci, např. přistěhovalectví. Musíme zde v Evropském parlamentu přijmout důraznou novou společnou iniciativu proti xenofobii a rasismu v Evropě postižené krizí.
<SPEAKER ID="217" NAME="Alan Kelly" AFFILIATION="S&amp;D">
Paní předsedající, jako irský poslanec Evropského parlamentu jsem si dobře vědom toho, že se zraky Evropy právě upírají na ekonomické strasti mé země. Krize v mojí zemi byla způsobena nenasytností - naprostou nenasytností - elity politiků a velkopodnikatelů. Tito lidé promrhali bohatství vytvořené energickým a průkopnickým obyvatelstvem a musí za to být povoláni k odpovědnosti.
<P>
Krize však byla způsobena rovněž nedbalou regulací bankovního sektoru. Toto selhání se týká také Evropy. Měli bychom mít na paměti zátěžové testy bankovního sektoru, které proběhly loni v červenci. Komise v podstatě požehnala budoucnosti právě těch irských bank, které jsou v jádru krize. Jak se to mohlo stát? Jsem velice rozhněván, že se moje země dostala do této situace - opravdu velmi rozhněván.
<P>
Velice vítám solidaritu, kterou projevili naši kolegové v celé Evropě, zejména poskytnutím finančních prostředků na stabilizaci našeho hospodářství. Nicméně opravdu se domnívám, že stojíme na rozcestí, pokud jde o budoucnost Evropské unie. Irsko je velmi nezávislý národ a domnívám se, že jakékoli diktáty z Evropy ohledně irské daňové politiky by překročily onu nebezpečnou hranici, pokud jde o zacházení s menšími národními státy v Unii.
<SPEAKER ID="218" NAME="Marian Harkin" AFFILIATION="ALDE">
Paní předsedající, také já si přeji pohovořit o současné hospodářské krizi, ale z odlišného úhlu pohledu. Dnes jsme slyšeli, jak Jean-Claude Trichet a Olli Rehn hovoří o potřebné fiskální poctivosti a vyzývají Irsko a Portugalsko a další země, aby dodržovaly Pakt o stabilitě a růstu.
<P>
Nicméně dnes byly zveřejněny výsledky průzkumu Eurobarometru. V jeho rámci bylo přes 27 000 občanů v celé Evropské unii a 1 000 občanů v Irsku tázáno na názory ohledně toho, jak bychom se měli dostat z krize.
<P>
Aby se pozornost soustředila jen na dvě věci, byli občané v jedné otázce požádáni, aby uspořádali priority ohledně toho, jak bychom se mohli rychle vymanit z krize. Zatímco se 29 % občanů Evropské unie a jedna třetina irských občanů vyjádřily pro snížení veřejného financování, dvě třetiny občanů EU a 57 % irských občanů umístilo na první místo posílení hospodářství nebo kombinaci obou přístupů.
<P>
Druhá otázka na politické priority ukázala, že přes 50 % občanů Evropské unie i občanů Irska si myslí, že bychom měli v první řadě bojovat s chudobou a sociálním vyloučením. Takže mezi těmito dvěma soubory názorů je opravdová neshoda. Nereagujeme vhodně na obavy občanů a domnívám se, že musíme své priority přehodnotit.
<SPEAKER ID="219" NAME="Gerard Batten" AFFILIATION="EFD">
Paní předsedající, zítra, 23. listopadu, uplynou čtyři roky ode dne, kdy v Londýně zemřel občan mého volebního obvodu Alexander Litviněnko. Byl zavražděn živly ruského státu; byl to akt státem sponzorovaného terorismu. Tři hlavní podezřelí, které stíhala Metropolitní policie - Andrej Lugovoj, Dmitrij Kovtun a Vjačeslav Sokolenko - se dosud pohybují na svobodě v Rusku. Ctěné vdově po panu Litviněnkovi Marině je zatím upírána spravedlnost. Doposud nebyl svolán ani koronerův soud, aby byla vyšetřena příčina úmrtí, tak jak by bylo v případě takto násilné smrti obvyklé.
<P>
Proto využívám této příležitosti a vyzývám britské orgány, aby co nejdříve svolaly koronerův soud, aby byly zjištěny a zveřejněny okolnosti a příčina smrti a formálně identifikováni ti, kteří jsou stíháni v souvislosti s policejním vyšetřováním vraždy.
<P>
Pan Litviněnko byl britským občanem a byl zavražděn na britské půdě. Toto je to nejmenší, co on a jeho rodina mohou očekávat nebo na co by měli mít nárok.
<SPEAKER ID="220" NAME="Anna Záborská" AFFILIATION="PPE">
(SK) Paní předsedající, před týdnem byly zveřejněny zprávy o přístupovém procesu v balkánských státech. Není čestné stanovit podmínky pro zahájení vyjednávání s kandidátskými zeměmi na členství v Evropské unii a po jejich splnění s vyjednáváním nezačít. Proč neposuzujeme Makedonii spravedlivě?
<P>
Makedonie je země, v níž reformy přinášejí dobré výsledky. Více než 80 % absolventů středních škol v této zemi studuje na univerzitě. Angličtinu se začínají učit už jako šestileté děti.
<P>
Zpráva Komise hovoří o pokroku v boji proti korupci, o stabilní vládě a politickém dialogu. Makedonie splnila všechna kodaňská kritéria. Zaslouží si šanci začít vyjednávat o svém vstupu mezi členské státy Evropské unie. O nevyřešených otázkách můžeme hovořit v průběhu vyjednávání. Jinak je ohrožena důvěryhodnost Evropy.
<SPEAKER ID="221" NAME="Estelle Grelier" AFFILIATION="S&amp;D">
(FR) Paní předsedající, v důsledku úsporné politiky, kterou provádí Cameronova vláda, se Spojené království právě rozhodlo zastavit financování velkých vlečných lodí. Tyto lodě by měly pomáhat lodím v Lamanšském průlivu a zachraňovat je. Je to jednostranné rozhodnutí a odsoudily je přístavní, námořní, obchodní i politické subjekty této oblasti.
<P>
Ohlášené stažení peněz Spojeného království by mohlo mít tragický dopad na námořní bezpečnost této oblasti, která je - s více než 250 000 plavidly ročně - tou nejrušnější obchodní trasou na světě. V posledních deseti letech zde bylo hlášeno téměř 300 nehod a odborníci se domnívají, že mnoho incidentů nevyústilo ve velké neštěstí díky předběžnému rozmístění těchto vysoce výkonných záchranných lodí.
<P>
Protože bezpečnost na moři ovlivňuje bezpečnost území Evropské unie a ochranu životního prostředí, odvlečení lodi v případě nouze je v příslušnosti veřejného orgánu a finanční pomoc poskytují vlastníci lodí. Tato činnost nesmí být privatizována ve prospěch soukromých odtahových společností.
<P>
Evropská komise má tedy povinnost se toho ujmout. Evropa si opravdu musí dovolit uvolnit zdroje na provádění hlavní integrované námořní politiky, která je oficiálně požadována.
<SPEAKER ID="222" NAME="Giommaria Uggias" AFFILIATION="ALDE">
(IT) Paní předsedající, dámy a pánové, rád bych vám, občanům i sdružením, oznámil, že jsme předložili písemné prohlášení č. 0086/2010 o ochraně vody jako veřejného statku.
<P>
Voda není jenom společným statkem, ale je všeobecným lidským právem, a správa služeb souvisejících s vodou jakožto místních veřejných služeb je základem řádného vládnutí. To jsou naše hlavní zásady. Tytéž zásady inspirovaly tisíce italských občanů, aby podpořili veškeré požadavky na referendum s cílem zabránit odstranění primárního statku z veřejné sféry.
<P>
Domníváme se, že tato iniciativa není jenom záležitostí těch, kdo ji navrhli. Je to bitva, ve které by měli bojovat všichni. Na důkaz toho by mělo být uvedeno, že prohlášení jsme předložili s kolegy z politických skupin Zelených, Aliance socialistů a demokratů a Evropské levice a získává si širokou podporu napříč Parlamentem.
<P>
Cílem je shromáždit podpisy alespoň poloviny poslanců Parlamentu, aby se prohlášení stalo oficiálním stanoviskem Evropského parlamentu a mohlo zaručit, že voda bude právem, nikoli výsadou.
<SPEAKER ID="223" NAME="Monica Luisa Macovei" AFFILIATION="PPE">
(RO) Paní předsedající, v Moldavské republice se v neděli uskuteční předčasné parlamentní volby. Občané budou volit mezi demokratickými a komunistickými silami.
<P>
Vítězství demokratických sil, které jsou nyní sjednoceny v Alianci pro evropskou integraci, zaručí pokračování pokroku dosaženého loni - pokroku směrem k demokratické vládě, právům a lidskému blahobytu. Demokratické síly musí před volbami a po volbách držet pospolu.
<P>
Tyto nedělní volby musí být svobodné a spravedlivé a lidé musí mít přístup k informacím. Nesmí se opakovat násilné události z dubna roku 2009. Demokratické vlády se nenastolují cestou podvodu, násilí či strachu.
<P>
V neděli budou samozřejmě hlasovat občané Moldavské republiky, nikoli my. Nicméně my v tomto Parlamentu podporujeme ty, kteří přinášejí demokratickou změnu. Mají naši solidaritu a přízeň.
<SPEAKER ID="224" NAME="Luis de Grandes Pascual" AFFILIATION="PPE">
(ES) Paní předsedající, nedávno byl napaden kostel Panny Marie Spasitelky v Bagdádu. Bylo zavražděno 58 lidí, většinou žen a dětí, a to jen proto, že to byli křesťané. Al-Kajdá se hrdě přihlásila k odpovědnosti za tento čin. Není to ojedinělý případ, jde spíše o vyvrcholení pronásledování křesťanů ve většinově muslimských zemích a útoků na ně. Jsou vyháněni z Maroka, je jim vyhrožováno v Turecku a jsou napadáni v Indii a Nigérii. V lednu bylo zavražděno šest křesťanů ve dveřích kostela v Káhiře. Jak dlouho budou západní demokracie pokračovat v tajné dohodě o mlčení k této věci?
<P>
Prezident Buzek naštěstí učinil jménem Parlamentu prohlášení. Prohlášení vysoké představitelky baronky Ashtonové odsuzující tento útok se omezuje na odsouzení teroristického činu. Proč není zmíněn motiv, jinými slovy skutečnost, že nepochybným důvodem tohoto útoku bylo, že tito lidé byli křesťané?
<P>
Neslyšel jsem nic od pana Zapatera ani od premiéra Erdogana. Jaký je smysl Aliance civilizací? Stydím se za naši naivitu a zbabělost. Musím připomenout zesnulou nepochopenou Orianu Fallaciovou, která ohlašovala příchod Eurabie a byla bezmála kamenována za to, že měla odvahu odsoudit, co se děje v této neurotické Evropě.
<SPEAKER ID="225" NAME="Iliana Malinova Iotova" AFFILIATION="S&amp;D">
(BG) Paní předsedající, vzdělávání a věda jsou prioritními cíli naší hospodářské strategie do roku 2020. Záleží na nás, jestli tento program zůstane na papíře, nebo jestli bude uskutečněn v praxi. Abychom měli úspěch, musí za to oba evropské orgány a členské státy převzít odpovědnost. Bulharská vláda místo toho provádí politiku, která působí nejen proti vnitrostátní, ale i proti evropské politice v oblasti vědeckého výzkumu a vzdělávání. Zatímco Evropa přidělila na výzkum a vývoj do roku 2020 tři procenta, Bulharsko dosáhlo skromných 0,6 procent.
<P>
Po řadě řešení, která selhala, bude zlikvidována Bulharská akademie věd - instituce s historií více než sto čtyřiceti let, která byla zřízena v nelítostných podmínkách osmanské nadvlády, nyní provádí 55 % vědeckého výzkumu v Bulharsku a je uznávána na celém světě. Získala přes 30 milionů EUR na více než 400 úspěšných evropských projektů.
<P>
Navzdory svému zapojení do evropských orgánů na politické i odborné úrovni bulharská vláda zjevně nechápe souvislost mezi vědou a překonáním krize. Tato otázka musí být zařazena na pořad jednání Rady a Komise. Není to jen záležitost Bulharska, protože je ohroženo plnění strategického programu a evropských priorit.
<SPEAKER ID="226" NAME="Róża Gräfin von Thun und Hohenstein" AFFILIATION="PPE">
(PL) Paní předsedající, chtěla bych vás upozornit na nedostatečné sociální konzultace, které provádí Evropská komise v souvislosti se směrnicí týkající se osiřelých děl. Osiřelá díla jsou taková díla, u nichž nelze nalézt vlastníka autorských práv.
<P>
Minulý týden jsem v Parlamentu zorganizovala rozpravu na toto téma. Ukázala, jak velký je zájem o tuto oblast a jak mnoho otázek se pokládá ohledně této směrnice, na které Komise právě pracuje. Proces je však stále obestřen tajemstvím. Odborníci a přímo zapojené subjekty by rozhodně měli alespoň vědět, jakým směrem se práce ubírá. Problematika osiřelých děl se týká zhruba 40 % umělecké tvorby v Evropě. Datum zveřejnění směrnice bylo změněno a stanoveno na první čtvrtletí příštího roku, takže stále zbývá nějaký čas na konzultace. Musíme vyvinout více úsilí a zapojit do tohoto legislativního procesu naše občany, včetně odborníků, aby byla směrnice opravdu co nejlepší.
<SPEAKER ID="227" NAME="Matthias Groote" AFFILIATION="S&amp;D">
(DE) Paní předsedající, demokratické zapojení zaměstnanců v podniku je jedním z klíčových prvků sociální politiky v Evropské unii. Už přesně měsíc ve dne v noci stávkují zaměstnanci podniků společnosti Atlas ve městech Ganderkesee, Delmenhorst a Vechta právě za tato práva. Bojují za zajištění kolektivních smluv o mzdách, které by umožnily zachovat dobrá a jistá pracovní místa. Vedení podniku bohužel bezvýhradně odmítlo s odbory německých kovodělníků (IG Metall) a podnikovou radou jednat. Vedení podniku zaměstnance v průběhu tohoto sporu značně zastrašovalo a vyvíjelo na ně nátlak. Vyzývám toto vedení, konkrétně pana Filipova, aby začali diskutovat a vrátili se k vyjednávacímu stolu. Demokratická účast nesmí skončit u vchodu do továrny. Tzv. systém "hire-and-fire" (najmi a vyhoď) vyvolává strach a zasévá símě sociálního nepokoje. V Evropě by pro takové systémy nemělo být místo, protože to škodí naší demokracii.
<SPEAKER ID="228" NAME="Cristian Dan Preda" AFFILIATION="PPE">
(FR) Paní předsedající, řeknu několik slov k prezidentským volbám v Pobřeží slonoviny, protože jsem vedoucím volební pozorovatelské mise Unie v této zemi. Od začátku října jsme měli v celém Pobřeží slonoviny rozmístěno zhruba 100 pozorovatelů z 26 zemí.
<P>
První kolo proběhlo poměrně v pořádku dne 31. října. Nedošlo k podvodům ani k násilí. Zveřejnění výsledků bylo trochu opožděno, ale celkově vzato nedošlo k závažnějším incidentům.
<P>
Druhé kolo je naplánováno na příští neděli. Zdá se, že tentokrát bude atmosféra napjatější, protože už došlo ke střetům na ulicích a tón kampaně se stal agresivním, dokonce i vůči našim pozorovatelům. Kromě toho je jim někdy bráněno v provádění jejich práce, ve sledování příprav kampaně. Je tedy třeba uklidnit bouři, aby mohlo hlasování proběhnout normálně. Mimořádně důležité je do neděle i poté chránit naše pozorovatele.
<SPEAKER ID="229" NAME="Předsedající">
Rozprava je ukončena.
