<CHAPTER ID="006">
Hlasování (pokračování) 
<SPEAKER ID="090" NAME="Předseda">
Před hlasováním si vyslechneme projevy zástupců vedení politických skupin k volbě nové Komise.
<SPEAKER ID="091" NAME="Joseph Daul" LANGUAGE="FR">
Pane předsedo, pane Lópezi Garrido, pane předsedo Komise, děkuji za příležitost říci, proč jménem skupiny Evropské lidové strany (Křesťanští demokraté) pevně věřím, že se pan Barroso a jeho sbor komisařů spolu s ostatními zaměstnanci Komise zhostí úkolů, kterým čelí.
<P>
Evropa se zrodila z mezinárodní krize a poprvé za 60 let čelí nové mezinárodní krizi, která je jiného charakteru, je však bezpochyby vážná a nebezpečná. Překonáváme ji, ačkoli stále ještě nejsme mimo nebezpečí. Euro sehrálo svou roli jako měnový štít; nikdy nenalezneme dostatek slov, abychom vyjádřili svou vděčnost: automatické stabilizátory, známé mechanismy solidarity, které jsou tak ... Velkou mírou jste z nich těžili, mí přátelé!
<P>
(Potlesk)
<P>
Kde byste nyní byli bez stabilizátorů solidarity? Velmi často se na ně nahlíželo jako na překážku zatěžující naše hospodářství, velkou mírou však napomohly udržet evropský model nad vodou. Atraktivní mnohokrát kopírovaný model, na kterém naši spoluobčané právem lpí, který však nové výzvy zpochybňují.
<P>
Svět se stal multipolárním, ne však takovým, jaký jsme si vysnili; snili jsme o tom, že to bude svět idealistický, mírový a multilaterální. Ne, svět se stal světem, kde vládne konkurence a boj - mírový, samozřejmě, ale ostrý - o to, jak model jednoho vnutit ostatním.
<P>
Tváří v tvář této výzvě unie nesmí plýtvat nástroji, kterých má k dispozici celou řadu. Musí zůstat věrná sama sobě, spojovat myšlenky a lidi a razit cestu boji proti globálnímu oteplování, musí se však také vybavit prostředky nezbytnými pro to, aby obstála.
<P>
Vím, že nová Komise bude usilovat o to, aby toho spolu s námi dosáhla. Všichni známe slabá místa Evropy: demografie, nedostatek budoucích výdajů, průmyslové výzvy, rozpočtové deficity, slabý hospodářský dohled. To je o důvod navíc, proč bychom měli vytěžit maximum ze svých nástrojů: euro a měnová politika, technologické vymoženosti, průmyslové vlajkové lodě, zemědělský potenciál zaručující zajištění potravin pro 500 milionů našich spoluobčanů.
<P>
Za tímto účelem očekávám, že Komise prokáže dostatek představivosti a řídících schopností při přípravě evropské legislativy, která nám bude překládána ke schválení. Očekávám od ní, že bude hájit evropské zájmy, že od našich partnerů bude vyžadovat reciprocitu a v případě zneužití evropského práva nebude váhat použít příslušné právní prostředky.
<P>
Paní komisařky, páni komisaři, je vašim úkolem, spolu s námi a s Radou, dokončit vnitřní trh. Musíme proto prolomit tabu, jako je daňová otázka a sociální rozměr. Členské státy nemohou nadále chovat, jako by tyto dvě oblasti byly jejich výlučnými a nedotknutelnými pravomocemi mimo rozsah společné činnosti.
<P>
Zároveň však musíme být důraznější, co se týká vnějších výzev: bezpečnosti a obrany, ale také obchodu, technologických a průmyslových norem a norem týkajících se životního prostředí. Evropa musí hájit své hodnoty, mír a prosperitu svých občanů. Evropa musí být mezinárodním hráčem a ne pouhou zónou prosperity a práva. Nesmí samu sebe zprostit nástrojů, které jí poskytuje její moc.
<P>
Skupina PPE očekává, že Komise bude účinně pracovat na všech těchto frontách zároveň. Pokud tomu tak bude - a já nemám důvod to zpochybňovat - bude mít vždy podporu skupiny PPE.
<P>
Pane Barroso, skupina PPE má ve vás důvěru; vyzývá vás, abyste měl odvahu provést reformy. Žádáme vás, abyste byl prozíravý ve prospěch věci, která nás spojuje: vytvoření politické Evropy.
<P>
(Potlesk)
<SPEAKER ID="092" NAME="Martin Schulz" LANGUAGE="DE">
Pane předsedo, dámy a pánové, skupina Pokrokové aliance socialistů a demokratů v Evropském parlamentu neučinila své rozhodnutí snadno. Před pěti měsíci jsme v této sněmovně hlasovali o předsedovi Komise, a přestože tenkrát nedostal naši podporu, získal většinu hlasů. Na základě této většiny, která se bohužel opírala o lidi, kteří ve skutečnosti nepodporují Lisabonskou smlouvu, nám představil sbor komisařů a dnes máme tento sbor ohodnotit.
<P>
Pro nás je rovněž nezbytné, abychom tuto Komisi ohodnotili. Otevírají se nám dvě možnosti: můžeme tuto sněmovnu rozdělit na dvě křídla, pravicové a levicové. Tato dvě křídla mají protichůdné ideologie a musí podle toho hlasovat. To je jedna možnost. Nicméně Evropa tímto způsobem nefunguje. Nemáme v tomto Parlamentu většinu. Skupina Evropské lidové strany (Křesťanských demokratů) nemá v Parlamentu většinu, stejně jako ji nemá skupina Aliance liberálů a demokratů pro Evropu. Evropa není celek, ve kterém jakákoli politická síla sama může vytvořit většinu a prohlásit, že Evropa bude nyní řízena určitým způsobem. Evropa je neustálý kompromis. Proto je někdy těžkopádná a složitá pro pochopení. Nicméně je lepší neustálý kompromis, který vede k dosahování úspěchů a větší sociální spravedlnosti, než ideologická bitva, která by neměla jednoznačného vítěze a nevedla by k žádným hmatatelným výsledkům.
<P>
(Potlesk)
<P>
Je proto pro nás velmi obtížné zvážit přínosy. Všichni jsme samozřejmě součástí politického zápolení. Já také vedu diskuse o různých zásadách s poslankyněmi a poslanci z jiných politických skupin, Evropa však potřebuje hmatatelné výsledky. Proto jsme si položili otázku, co my jako sociální demokraté - jako socialisté a demokraté - můžeme požadovat a přijmout. Stanovili jsme si kritéria. Jedním kritériem bylo, aby politická síla, která je druhou nejsilnější silou v Evropě, byla v Komisi zastoupena ve větší míře. Požádali jsme proto o pozici vysokého představitele pro zahraniční věci a bezpečnostní politiku a uspěli jsme.
<P>
Chtěl bych něco říct s ohledem na osobu, která tuto pozici zastává. Baronka Ashtonová si nesmí nechat líbit, aby ji v tomto parlamentu nazýval komunistkou někdo, koho ve Francii usvědčili z popírání holocaustu. Paní baronka Ashtonová má naši plnou podporu.
<P>
(Dlouhý potlesk)
<P>
Zajímalo nás, zda bychom mohli do právního rámce Evropské unie zavést vyhodnocení sociálního dopadu jako regulatorní mechanismus. Chtěli jsme vědět, zda opatření, jako byla v minulosti směrnice o službách, by ještě vůbec mohla fungovat. Ne, chtěli jsme mít mechanismus, který by prověřoval opatření, kterými se tato Komise zabývá, co se týká jejich dopadu na systém sociálního zabezpečení členských států před jejich uskutečněním. K tomu došlo. Chtěli jsme - a pro mě je to kvantový skok v evropské politice - aby se do jednoho roku legislativní usnesení tohoto parlamentu stala součástí vlastních legislativních iniciativ Komise. Je to obrovský krok kupředu, jelikož to znamená, že právo Parlamentu na iniciativu, které bohužel neexistuje, bude zajištěno nepřímými prostředky. Vnímáme to jako výrazný pokrok.
<P>
Jako druhá nejsilnější síla v tomto parlamentu a také jako skupina, bez níž by nebylo možné vytvořit kvalifikovanou většinu v této sněmovně, jsme hlavně chtěli být zastoupeni v Komisi. Tři ze sedmi místopředsedů jsou sociální demokraté. V tomto ohledu jste nám velmi vyšli vstříc. V uplynulých týdnech a měsících jsme vyjádřili řadu znepokojení, která jsme zahrnuli do naší debaty dnes dopoledne. Když jsme tyto obavy zvážili a porovnali je s učiněným pokrokem, rozhodli jsme se poskytnout vám svou podporu na následujících pět let. Když říkám "vám", mám na mysli sbor komisařů. Můžete s naší podporou počítat, pokud budete brát vážně, co vám říkám: buď bude Evropa sociální Evropou, nebo neuspěje. Je naší společnou odpovědností, abychom zajistili, že se Evropa stane sociálnější. Skupina S&D tuto Komisi podpoří.
<P>
(Potlesk)
<SPEAKER ID="093" NAME="Guy Verhofstadt">
jménem skupiny ALDE. - Pane předsedo, moje skupina poskytne Evropské komisi svou podporu. Aliance liberálů a demokratů je zodpovědnou skupinou a pevně věříme, že následujících pět let bude pro Evropskou unii a evropské občany klíčových do takové míry, že budeme potřebovat Komisi, která bude mít v tomto parlamentu širokou proevropskou podporu.
<P>
Dovolte mi také, abych zcela jasně vyjádřil, že naše podpora je podmíněná a to více než v uplynulých pěti letech. Očekáváme, že nová Evropská komise bude motorem Evropské unie. Chceme, aby Komise měla silnější, ambicióznější a integrovanější hospodářský a sociální přístup, chceme Komisi, která bude v čele takovéto strategie - strategie, která může členské státy přimět dělat, co mají.
<P>
Domnívám se, že minimálně v eurozóně musíme uznat, že vedle stávajícího měnového pilíře je zapotřebí vytvořit samostatný hospodářský a sociální pilíř. Dnešní problémy v eurozóně jsou jasným důkazem selhání slabého přístupu, který jsme v posledních 10 letech uplatňovali s tzv. metodou otevřené koordinace. To stejné platí i v jiných oblastech - změna klimatu, zahraniční politika a obranná politika.
<P>
Základním předpokladem tohoto nového silnějšího přístupu je uznání skutečnosti, že v multipolárním světě zítřka nemůže Evropa hrát významnou úlohu, aniž by byla efektivnější a a aniž by v nejbližší budoucnosti dále neprohlubovala svou vlastní integraci. Očekáváme, že tento předpoklad přijmete a vystoupíte s jasnými, pevnými a ambiciózními návrhy a reformami ve všech těchto oblastech. Očekáváme, že pro dosažení těchto cílů Komise využije práva na iniciativu v celém jeho rozsahu. Jasně hovořím o Komisi jako celku pracujícím jako jeden sbor, jako soudržný politický orgán posunující evropskou integraci vpřed. Silná Komise může být prospěšná, ale silná Komise v tomto ohledu je nezbytná.
<P>
Lisabonská smlouva nabízí nové nástroje a rozšiřuje naši akceschopnost. Paní vysoká představitelko Ashtonová, žádáme vás, abyste tyto nové nástroje využívala. Od vysokého představitele očekáváme více, než co jsme dosud viděli. Vaše role to vyžaduje a stejně tak to vyžaduje Evropská unie. Využijte příležitostí. Lekce, kterou nám udělily událostí na Haiti, je toho příkladem. Předložte neprodleně Radě zprávu o ustanovení evropské jednotky civilní ochrany. Závěrem, má skupina podpoří tuto Komisi, ve které jsou silně zastoupeni liberálové, a jsme připraveni zavázat se, že spolu s vámi posuneme tuto záležitost vpřed.
<P>
(Potlesk)
<SPEAKER ID="094" NAME="Daniel Cohn-Bendit" LANGUAGE="FR">
Pane předsedo, velmi dobře víte, že skupina Zelených/Evropské svobodné aliance nebude pro tuto Komisi hlasovat, a zároveň vám nabízíme své myšlenky, představy a svou vizi evropského směřování.
<P>
Pane Barroso, nehrajte s námi tu hru a neříkejte, že ti, kdo nebudou hlasovat pro Komisi, jsou proti Evropě. Ne s námi, evropskými zelenými. Tuto hru můžete hrát s někým jiným, ne však s námi, evropskými zelenými. Navrhujeme, že s vámi budeme bezpodmínečně spolupracovat, pokud budete chtít dosáhnout pokroku v oblasti evropského daňového systému. Pokud chcete, aby Evropa měla své vlastní zdroje, podpoříme vás proti členským státům, které hájí svou hospodářskou suverenitu. Budu je jmenovat: ať se jedná o Německo či Francii, my vás podpoříme.
<P>
Pokud chcete být strážci smluv - dnes, například, v Radě probíhají jednání o návratu uprchlíků do Libye a my žádáme Radu, aby nám sdělila, o jaký právní základ se tato jednání opírají. Bude se Parlament podílet na obvyklé legislativní proceduře? Rada nám říká: "Sdělíme vám to na konci jednání." To je nemožné; je odpovědností Komise, aby zasáhla a zajistila, aby evropské orgány byly informovány o právních základech těchto jednání.
<P>
Můžu vám poskytnout celou řadu příkladů. Pokud chcete dosáhnout pokroku v otázce změn klimatu, pokud chcete, aby Evropa došla dále než k tzv. třikrát dvacet, pokud se chcete dostat blíže ke 30 %, budete mít podporu celé skupiny Zelených/Evropské svobodné aliance. Pokud se chcete posunout dále v oblasti finanční regulace po finanční krizi, budete mít naši plnou podporu. Pokud vy a vaše Komise chcete dosáhnout pokroku, co se týká ochrany Evropy, budete mít naši podporu. Pokud chcete řešit kyperskou otázku, budete mít naši podporu. A závěrem, pokud chcete spatřit konec této šílené situace, ve které země, jako je Řecko, jak jsem již dříve uvedl, vynakládá 4,3 % svého HDP na obranu, budete mít naši podporu. Budete ji bezpodmínečně mít!
<P>
Z tohoto důvodu, pane Barroso, říkám, že nyní budeme hlasovat "ne", ale že se tím můžeme dopustit chyby. Víme, že minule jsme udělali chybu, když se jednalo o pana Dimase. Udělali jsme chybu a přiznáváme to. Proto, pokud budete jednat podle našich představ a ne podle očekávání, která od vás máme po dnešku, řekneme na rovinu, že jsme se dopustili chyby, a podpoříme vás.
<P>
(Potlesk)
<SPEAKER ID="095" NAME="Timothy Kirkhope">
jménem skupiny ECR. - Pane předsedo, některé členské státy se domnívají, že jmenování komisařky či komisaře je příležitostí pro vyřešení určitého vnitropolitického problému nebo vyrovnání politického dluhu. Evropská komise by měla sdružovat nejschopnější a nejúspěšnější politické leadery z celé Evropy, lidi se zkušenostmi a schopností pomoci řešit náročné úkoly, kterým čelíme.
<P>
Po letech institucionálních tahanic Evropa potřebuje znovu zaměřit své snahy na podávání výsledků v oblastech, ve kterých může přidat hodnotu práci členských států a ve kterých naši spoluobčané očekávají, že evropské národy budou spolupracovat. Musí podpořit snahy pečovat o křehkou hospodářskou obnovu a vytvářet růst a pracovní pozice a musí hrát vůdčí roli při řešení energetické bezpečnosti a změn klimatu. Musí navrhovat ústřední reformy evropského rozpočtu a řadu klíčových výdajových programů.
<P>
V panu Barrosovi máme toho pravého vůdce, který povede Komisi kupředu. Ve svých politických zásadách nastínil ambiciózní agendu zaměřenou na důležité otázky, agendu, kterou obecně podporujeme. Každý členský stát měl jeho snahy podpořit a nominovat co možná nejsilnějšího kandidáta na post komisaře. V některých případech byl velmi zklamán. Musí samozřejmě podpořit každého člena svého týmu - od leadera v jeho pozici bychom nic jiného neočekávali - a při sestavování svého týmu, ačkoli máme pochybnosti ohledně některých portfolií, pravděpodobně učinil maximum možného s tím, co měl.
<P>
Zatímco někteří nominovaní jsou výborní a dobře při slyšeních obstáli, jiní jsou průměrní a udělali slabý dojem. Někteří se od jeho vlastních politických zásad distancovali. Pane předsedo, pokud bude hlasování úspěšné, budeme samozřejmě konstruktivně spolupracovat s každým komisařem, a stále doufáme, že budeme příjemně překvapeni, ale nechte nás prosím alespoň vypracovat roční vyhodnocení Komise.
<P>
Stále je to od základu špatný postup a jako takový jej nemůžeme plně podpořit. Z těchto důvodů se dnes Evropští konzervativci a reformisté zdrží hlasování. Některé skupiny jsou nejednotné, my jsme v tomto postoji jednotní.
<SPEAKER ID="096" NAME="Lothar Bisky" LANGUAGE="DE">
Pane předsedo, pane Barroso, dámy a pánové, moje skupina se rovněž aktivně zúčastnila slyšení kandidátů. Někteří z nich na nás učinili zcela pozitivní dojem. Jsme již méně spokojeni s novým nastavením řady portfolií. To také zahrnuje poněkud tajemnou - ačkoli možná již brzy méně tajemnou - oblast odpovědnosti vysokého představitele pro zahraniční záležitosti a bezpečnostní politiku, který je zároveň místopředsedou Komise.
<P>
Nicméně řada kandidátů je pro nás zklamáním, co se týká jejich odborných znalostí. V tomto směru se všechny naše otázky primárně týkaly politických projektů. Jakým směrem by se měl ubírat proces evropské integrace? Jaká opatření jsou pro kandidáta na pozici člena Komise nejdůležitější? Spousta odpovědí na tyto otázky byla příliš vágní a dostalo se nám odpovědí, které, politicky řečeno, nepodporujeme. Navzdory požadavkům na sociálnější Evropu neustále obhajovali cestu směřující k deregulaci, privatizaci nebo konceptu flexikurity. Flexibilita pracovních sil byla hlavní prioritou, sociální zabezpečení bylo tou poslední.
<P>
Ochrana klimatu je součástí agendy, nevidíme však ústup od výroby elektřiny v tepelných nebo jaderných elektrárnách. Nevidím, že by se Evropská unie ujímala vedoucí úlohy v ochraně klimatu a v rozvojové pomoci. Nebylo nic řečeno o úplném odzbrojení, zejména co se týká jaderných zbraní na území Evropy. Pane Barroso, pane předsedo, jakkoli si vážím kandidátů, kteří předstoupili ke slyšení, nemůže moje skupina dát vašemu sboru kladný hlas.
<SPEAKER ID="097" NAME="Nigel Farage">
jménem skupiny EFD. - Pane předsedo, příští generace budou vyprávět dětem příběh. Budou jim vyprávět, že kdysi dávno byla Evropa rozdělená, byla zde velká zeď, která vedla jejím středem, a lidé na východě byli velmi chudí a neměli demokracii a žili ve zlém systému, kterému se říkalo komunismus, který zabíjel miliony svých vlastních lidí. Ale naštěstí zeď byla zbourána a vše skončilo 27 národy, které žily v demokracii, a 500 milionů lidí žilo v míru...
<P>
(Potlesk)
<P>
To má pokračování. Slibuji, je toho více.
<P>
(Potlesk)
<P>
Musím říct, že to je poprvé, co se mi dostalo takového potlesku a jsem v pokušení, pane Verhofstadte, jít se zpátky posadit, ale pokud můžu, příběh má bohužel pokračování.
<P>
Politici u moci se stali velmi chamtivými, chtěli peníze pro sebe a chtěli mít moc. Uchýlili se proto ke lžím a podvodům, zinscenovali nejokázalejší byrokratický státní převrat, jaký svět kdy zažil. Nepotřebovali však k tomu žádné náboje. Byli mnohem chytřejší, byli to mnohem větší intrikáni. Uvedli do praxe novou smlouvu - říkalo se jí Lisabonská smlouva. Pak dali 27 lidem zcela neomezenou moc. A to měli to být lidé, kteří vytvořili všechny zákony. Měli již samozřejmě vlajku, měli již hymnu, ale chystali se vytvořit nový stát. Ignorovali však lidi. A tak výsledkem jejich práce bylo, ať již vědomě či nevědomě, že znovu vytvořili velmi krutý systém, který lidé ve východní Evropě již zažili. Ale neuvěřitelnou věcí bylo, že spousta představitelů tohoto nového systému již dříve pracovala pro tentýž předchozí krutý systém. Samozřejmě že plán byl špatný a jejich vymyšlený měnový systém zkolaboval. Ale představitelé nového systému stále nenaslouchali lidem. Ne, oni život stále ztěžovali: desítky milionů lidí uvrhli do chudoby, neumožňovali lidem promluvit a nakonec se tito lidé museli uchýlit k násilí, aby se mohli vrátit ke svým národním státům a demokraciím.
<P>
Z tohoto příběhu vyplývá ponaučení, že politici se z historie nepoučili. Poslankyně a poslanci Evropského parlamentu, dříve než dáte této Komisi moc, vzpomeňte si, že před 60 lety Evropu rozdělila železná opona, a nyní s touto Komisí přichází hospodářská železná pěst, což vidíme v případě dnešního Řecka.
<P>
(Předseda řečníka přerušil.)
<SPEAKER ID="098" NAME="Hans-Peter Martin" AFFILIATION="NI">
(DE) Pane předsedo, poté, co jste si vyslechl tuto pohádku, bych se rád vrátil do reality. Mému synovi je sedmnáct let a velmi intenzivně se věnuje studiu angličtiny, protože ví, že angličtina je pracovní jazyk, a doufá, že mu to pomůže při hledání vhodného pracovního místa. Je nadšeným Evropanem, ale není spokojený s evropskou politikou - a má k tomu dobrý důvod. Německý časopis Der Spiegel již píše o rozšířeném opovrhování politikou - a je k tomu dobrý důvod. Miliony mladých Evropanů však chtějí fungující, kompetentní a odvážnou demokracii 21. století. Avšak co nám zde Komise dnes nabízí? Jsou toto ti kompetentní lidé - a ti nejlepší - které potřebujeme?
<P>
My, co sedíme zde v zadních řadách, zastupujeme skupinu nezávislých občanů, kteří sehráli zásadní úlohu při zajištění, aby pravicoví radikálové nevytvořili v této sněmovně opět skupinu. Jsme zapálení pro Evropu, ale právě proto jsme krajně nespokojeni s lidmi, které jste nám představili, a s kvalitou těchto lidí. Zaměstnali bychom zde asistenta, který by se stal terčem výsměchu jako se jím stal německý politik a komisař Günter Oettinger na YouTube v "Oettinger talking English"? Pravděpodobně ne. Co se týče kompetence, chtěli bychom jednat s rakouským komisařem, který se ve svém oboru vůbec neprosadil?
<P>
Pane Barroso, zde v Parlamentu je hodně zkušených poslanců, které by Vám mohli sloužit jako ozdoba. Jednou z nich je švédská poslankyně, to je pravda. Proč však nechcete pana Karase? Proč jste si odsud nevzal nikoho z Německa, místo těch, které jste si vybral? Protože nemůžete. Protože, navzdory Lisabonské smlouvě, jsme stále limitováni, protože stále nejsme tak nezávislí, abychom se mohli samostatně rozhodovat - nemůžete tak činit ani vy, ani my jako Parlament.
<P>
Bohužel stále nemůžeme volit jednotlivé komisaře. Demokracie tohoto typu existovala v Rakousku v 19. století. Nehodí se pro Evropu, kterou potřebujeme a o níž sníme. Dejte si prosím pozor: pokud budete pokračovat tímto směrem, budete tím nahrávat nacionalistům a tedy i odpůrcům EU. Místo toho potřebujeme více demokracie.
<SPEAKER ID="099" NAME="Bruno Gollnisch" AFFILIATION="NI">
(FR) Pane předsedo, cítím to přesně tak. Budu velmi stručný. Pane předsedo, dámy a pánové, pan Schulz se o mně zmínil - i když mne přímo nejmenoval - že mne francouzský soud obvinil z popírání holocaustu.
<P>
Chtěl bych říci panu Schulzovi, že se mýlí, a dávám k dispozici jemu i celému výboru Evropského parlamentu, který se zabývá parlamentní imunitou, jasné rozhodnutí francouzského Nejvyššího soudu (Cour de cassation), který zamítl všechna nařčení vynesená proti mně a vydal speciální rozsudek, prohlašující, že jsem byl stíhán na základě výroku, který byl uměle slepený z částí výpovědí, a že i když ho takto vytvořili mí političtí protivníci, neovlivňoval tento výrok ustanovení zákona. Jedná se o mimořádně vzácné rozhodnutí, neboť soud neprojednal případ u nižšího soudu a sám o něm rozhodl. K takovému řešení přistupuje francouzský Nejvyšší soud velmi zřídka. V naší právní historii došlo k rozhodnutí bez projednání případu u nižšího soudu a vynesení rozsudku u Nejvyššího soudu od dob Dreyfusovy aféry poprvé. Pan Gollnisch je tedy stejně nevinný, jako byl pan Dreyfus.
<P>
(Předseda řečníka přerušil.)
<P>
Rád bych ještě něco dodal. Neřekl jsem, že lady Ashtonová je komunistka. Řekl jsem, že patří k takovým pacifistům, které by Lenin považoval za dobré společníky na cesty.
<P>
(Předseda řečníka přerušil)
<SPEAKER ID="100" NAME="Předseda">
Děkuji Vám. To mělo být pouze osobní prohlášení.
