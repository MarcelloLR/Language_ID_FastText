<CHAPTER ID="017">
Ohlašovací formality lodí připlouvajících do přístavů nebo odplouvajících z nich (rozprava) 
<SPEAKER ID="085" NAME="Předsedající">
Dalším bodem je zpráva, kterou předkládá Dirk Sterckx jménem Výboru pro dopravu a cestovní ruch o návrhu směrnice Evropského parlamentu a Rady o ohlašovacích formalitách lodí připlouvajících do přístavů členských států Společenství nebo odplouvajících z nich a kterou se zrušuje směrnice 2002/6/ES - C6-0030/2009 -.
<SPEAKER ID="086" NAME="Dirk Sterckx">
zpravodaj. - (NL) Pane předsedající, když se převáží kontejner z Gdaňsku do Antwerp nákladním vozem, kontejner zůstává na území EU a zboží nemusí na příjezdu či odjezdu procházet celní kontrolou. Avšak pokud týž kontejner povezete z Gdaňsku do Antwerp lodí, musíte nejprve proclít zboží při odplutí a znovu při připlutí, jako kdyby kontejner EU opustil. Poškozuje to pobřežní dopravu a myslím, že je správné, že Komise chce toto znevýhodnění odstranit. Zároveň jsem přesvědčen, že pobřežní doprava by mohla mít větší podíl na přepravě zboží v EU a že bychom to měli podpořit.
<P>
V této souvislosti vítám dohodu, jíž jsme dosáhli, děkuji lidem v Radě, kteří na ní pracovali, lidem v Komisi a poslancům v této sněmovně. Tato dohoda je dobrá. Byla přijata základní linie uvedená v dohodě, zásada administrativního zjednodušení a harmonizace. Výměna údajů bude vždy probíhat elektronicky a každý dotčený subjekt bude mít možnost si údaje prohlížet nebo je vkládat prostřednictvím takzvaného jednotného kontaktního místa. Počítačovým systémům to umožní navzájem mezi sebou komunikovat. Vše bude nutné vložit pouze jednou, což je obrovské zlepšení.
<P>
Lodím, které vplouvají pouze do přístavů EU, bude udělena výjimka z administrativních formalit. Zatím se nám nepodařilo dosáhnout povolení k tomu, aby byla lodím udělována výjimka na základě toho, jaký je jejich náklad, v souvislosti s tímto nákladem v případě, že loď vplula do přístavu třetí země. Komise se nyní bude zabývat tím, jak bychom tuto věc - výjimku na základě nákladu - mohli vyřešit. Komise se bude zabývat i tím, jak propojit systémy námořní a vnitrozemské vodní dopravy, abychom mohli vytvořit jednotný a zcela udržitelný řetězec vodní dopravy.
<P>
Nepodařilo se nám dosáhnout dohody ohledně používání společného jazyka pro komunikaci v lodní dopravě, v tomto případě angličtiny, jak zněl náš návrh, a to je podle mne škoda. Mnozí poslanci této sněmovny k tomu měli námitky. Pro Radu to bylo mimo jakoukoli pochybnost. Maximum, kterého jsme byli v této věci schopni dosáhnout, je mít ve směrnici bod odůvodnění, že členské státy budou usilovat o to, aby si vytvořily jednotné komunikační prostředky za účelem písemné a ústní komunikace. To by mohlo vést k používání společného jazyka a já doufám, že k tomu nakonec dojde.
<P>
Ještě méně se nám do směrnice podařilo začlenit úpravu lodivodských služeb nebo možnosti, aby kapitáni pobřežních lodí, které pravidelně vplouvají do konkrétního přístavu, získali výjimku z povinných lodivodských služeb. Komise a Rada vydaly nyní prohlášení, že se touto otázkou budou zabývat. Doufám, že si v tomto ohledu zvolíme evropský rámec a že bude zavedení tohoto rámce co možná nejrychlejší.
<P>
Museli jsme najít kompromis ohledně termínu. Rada chtěla toto datum odložit do přílišné budoucnosti, zatímco my jsme ho podle názoru Rady chtěli stanovit příliš brzy. Nakonec jsme se shodli na 1. červnu 2015. Byl bych rád, kdyby to bylo dříve, myslím si však, že ještě můžeme tento časový horizont přiblížit díky tomu, že se nám podařilo dosáhnout kompromisu v prvním čtení.
<P>
Pane předsedající, myslím, že celkově vzato jsme učinili krok kupředu. Je to nesmírně důležité z hlediska vnitřního dopravního trhu. Je to zároveň posun směrem k udržitelnosti dopravního odvětví v Evropě, ale bude muset následovat ještě mnohem více kroků, a Komise si toho je vědoma. Důležitým pojítkem je podpora rozvoje pobřežního obchodu. Ale je tu jedna věc, kterou je vždy a znovu třeba mít na paměti, totiž že Rada je proti tomuto řešení. Radu zajímají jen náklady a nikdy nechce vědět, jaké jsou přínosy tohoto konkrétního opatření. Rada vždycky chce, aby zavedení bylo naplánováno na co nejpozději, a nikdy nechce přemýšlet o významu rychlejšího dokončení jednotného evropského trhu. Neochota Rady a tento negativní přístup k opravdové evropské dopravní politice mne nepřestává udivovat a irituje mne. Mám radost, že také Parlament je v této otázce přesvědčen o nutnosti evropských řešení a o tom, že řešení by bylo nejlépe nalézt co nejdříve. Proto jsem spokojený s dohodou, které jsme dosáhli, a rád bych vás, poslance této sněmovny, požádal, abyste ji podpořili.
<SPEAKER ID="087" NAME="Siim Kallas">
místopředseda Komise. - Pane předsedající, nejprve bych rád poděkoval zpravodaji Dirku Sterckxovi za práci na směrnici o ohlašovacích formalitách lodí připlouvajících do přístavů nebo odplouvajících z nich. To je velice důležitý krok: nejedná se jen o formální otázku.
<P>
Tato směrnice zjednodušuje administrativní formality pro služby lodní dopravy a sníží náklady pro hospodářství a koncového spotřebitele. Navíc zvýší přitažlivost námořní dopravy na krátké vzdálenosti. Směrnice je součástí akčního plánu na vytvoření evropského námořního prostoru bez hranic, s obecným konceptem rozšíření vnitřního trhu na námořní dopravu uvnitř EU zjednodušováním administrativních postupů.
<P>
Námořní doprava skutečně podléhá složitým administrativním postupům, a to i v případě, že se plavidla pohybují pouze mezi přístavy EU a jejich náklad tvoří výhradně zboží vnitřního trhu. Následkem toho je námořní přeprava zboží uvnitř EU zbytečně zatížena dalšími administrativními náklady.
<P>
Důležitou otázkou, jež byla nastolena v průběhu diskusí, byla lhůta, v níž mají evropské přístavy přijmout elektronický přenos přístavních formalit. Kompromisem je 15. červen 2015. Akceptujeme, že požadavky na zavedení jednotného kontaktního místa jsou v současném znění přísnější, než je celkový přístup Rady k této otázce. Komise je dále připravena zabývat se problémem, zdali je potřebný jasný rámec, ve kterém by se udělovala osvědčení o výjimce z povinných lodivodských služeb pro cesty do evropských námořních přístavů.
<P>
Se svými závěry Komise seznámí ostatní orgány a na jejich základě bude navrhovat rovněž další opatření. Komise také souhlasí s některými dalšími body, jež jsou obsaženy ve zprávě: s možným rozšířením směrnice na vnitrozemské vodní cesty; s usnadněním námořní dopravy uvnitř EU v souvislosti s přístavy mimo EU; se shromažďováním statistických údajů; a s aktualizací ustanovení technického charakteru v této směrnici.
<P>
A úplně na konec, Komise podporuje kompromis, k němuž došli zpravodaj Sterckx a předsednictví Rady. Je to dobrý a vyvážený kompromis, který podporuje hlavní cíle návrhu Komise.
<SPEAKER ID="088" NAME="Luis de Grandes Pascual" LANGUAGE="ES">
Pane předsedající, pane Kallasi, tato směrnice se týká všech celních formalit, které platí pro lodě připlouvající do přístavů nebo odplouvající z nich. Bude mít tedy také příznivý dopad na námořní dopravu na krátké vzdálenosti a bude přispívat k rovnováze mezi jednotlivými druhy dopravy.
<P>
Cílem, dámy a pánové, je snížit a zjednodušit množství údajů a počet dokumentů a provádění fyzických kontrol u lodí s ohledem na zboží. V současné době musí být tyto informace poskytovány a tyto kontroly musí být opakovaně prováděny. Přístup zpravodaje Sterckxe, kterému bych chtěl k jeho práci poblahopřát, byl inteligentní a otevřený pro dialog. Já jako stínový zpravodaj cítím, že jsem v dokumentu, k němuž jsme dospěli, zastoupen, a mám rovněž pocit uspokojení, že moje příspěvky byly přijaty. Byl to proces, který časem sílil v souladu s tím, jak bylo postupně dosahováno dohod - od přijetí ve Výboru pro dopravu a cestovní ruch až po trojstranné jednání konané dne 7. června.
<P>
Konečným výsledkem byl konsenzus dosažený mezi Parlamentem, Radou a Komisí. Dohody se týkaly některých velmi důležitých otázek, na které již poukázal komisař Kallas. Podle mého mínění jsou dosažená kompromisní řešení, pokud se týká otázky používaných jazyků, lhůty pro vstup směrnice v platnost a systému jednoho správního místa, vyvážená a zaslouží si podporu. Myslím, že jsme odvedli dobrou práci.
<P>
Chtěl bych blahopřát panu Sterckxovi a jsem přesvědčen, že cíle, které nám Komise stanovila, byly bezezbytku splněny. Dále si velice cením toho, že se nám podařilo dosáhnout dohody tří stran, mezi třemi orgány. Tímto bychom měli být potěšeni.
<SPEAKER ID="089" NAME="Debora Serracchiani" LANGUAGE="IT">
Pane předsedající, dámy a pánové, chci jménem lodní dopravy v Evropské unii poděkovat zpravodaji Sterckxovi, který odvedl na této zprávě, která řeší, jak budeme zvyšovat volný pohyb v odvětví námořní dopravy, vynikající práci.
<P>
Souhlasím s panem Sterckxem, pokud jde o cíl této směrnice, kterým by mělo být vynětí veškeré vnitroevropské námořní přepravy zboží z nadbytečných administrativních formalit. K provedení námořního prostoru bez hranic je nesmírně důležité nejen to, aby mezi sebou různé příslušné orgány dobře spolupracovaly, ale mnohé závisí též na souběžném zavádění nejrůznějších systémů umožňujících zjednodušení. Účelem je zajistit účinné fungování evropského námořního systému bez hranic, zvýšit přitažlivost námořní přepravy zboží a zajistit, aby byla tato přeprava využívána v optimální v míře.
<P>
Harmonizace administrativních procesů v jednotlivých členských státech bude zajišťovat hladký průběh námořní dopravy mezi různými přístavy v EU a přispěje k oživení přepravy zboží po moři, která dnes představuje jen deset procent. Námořní doprava je v současnosti ještě stále zatěžována administrativními formalitami, které jsou předepsány. Elektronické systémy by proto měly začít fungovat co nejdříve, aby bylo možné provádět systém rychlejší výměny údajů.
<P>
Kromě toho je pro opravdové zjednodušení správy nezbytná interoperabilita. Zasílání informací elektronickou poštou totiž ve skutečnosti ničemu nepomůže a bude k ničemu, nebudou-li informační systémy technicky interoperabilní.
<P>
Pokud jde o jazyk, myslím, že používání společného jazyka v evropské námořní dopravě by bylo zcela jistě přínosné. Usnadnila by se tím komunikace a přispělo by to k nižší míře nejasností a menším administrativním prodlevám.
<SPEAKER ID="090" NAME="Jean-Paul Besset" LANGUAGE="FR">
Pane předsedající, poněkud hrůzu nahánějící název zprávy pana Sterckxe otevírá velmi důležitou otázku, která dalece přesahuje administrativní a technické záležitosti v názvu uvedené. Jde o velice důležité politické rozhodnutí, konkrétně snahu o zvýšení přitažlivosti námořního dopravního odvětví, jeho účinnosti a konkurenceschopnosti. V našich očích je námořní doprava odvětvím budoucnosti, s nejlepšími dopravními prostředky z hlediska životního prostředí.
<P>
Díky vynikající zprávě pana Sterckxe a příspěvkům všech stínových zpravodajů budeme moci učinit výrazný pokrok v této oblasti. Z mého pohledu je tato směrnice trefa do černého - zvýší míru harmonizace v odvětví námořní dopravy, zlepší jeho koordinaci a přinese mu zjednodušení.
<P>
My proto tuto zprávu při hlasování upřímně podpoříme, přestože bychom byli radši, kdyby byla prováděna rychleji a rozhodněji řešila zavedení společného jazyka v tomto odvětví. Nicméně se domníváme, že uzavřené kompromisy s Radou jsou stále ještě přijatelné. Tuto zprávu tudíž bezvýhradně podporujeme.
<SPEAKER ID="091" NAME="Peter van Dalen" LANGUAGE="NL">
Pane předsedající, evropský trh námořní dopravy se díky vynikající zprávě pana Sterckxe přiblížil svému uskutečnění. Výměna údajů o nákladu se naštěstí podstatně zjednoduší. Výbor pro dopravu a cestovní ruch nicméně identifikoval několik důležitých bodů v této rozpravě. Pokud se týká například vnitrozemské vodní dopravy, dohodli jsme se na tom, že Evropská komise podá zprávu o tom, zdali by se zjednodušené postupy měly vztahovat i na toto odvětví, a já doufám, že Komise nakonec k takovému závěru dojde a předloží doprovodné legislativní návrhy.
<P>
Co se týče výjimky z povinných lodivodských služeb, doufejme, že celkový rámec bude zřízen, neboť by se díky tomu zlepšily podmínky pro spravedlivou hospodářskou soutěž v lodivodských službách a současně by takový rámec sloužil k zaručení kvality těchto služeb.
<P>
Jak pan Sterckx již uvedl, Výbor pro dopravu a cestovní ruch chtěl, aby byl používán jeden společný jazyk, a členské státy přislíbily řešení, které zajistí, že komunikace bude navzájem srozumitelnější. Pane předsedající, tohle by snad mohl být první krok, je ale poněkud skromný. Dokud bude docházet ke zraněním či dokonce úmrtím osob kvůli tomu, že posádky zapojené do nehody někdy mluví třemi a více jazyky a navzájem si nerozumí, já budu dál usilovně pracovat na tom, abych zajistil, aby se angličtina stala společným jazykem používaným nejen mezi námořní a vnitrozemskou lodní dopravou, ale i v rámci vnitrozemské lodní dopravy samé. Budeme tak moci učinit skutečný krok kupředu z hlediska podpory bezpečnosti.
<SPEAKER ID="092" NAME="Dominique Riquet" AFFILIATION="PPE">
(FR) Pane předsedající, v prvé řadě bych rád upřímně poděkoval panu Sterckxovi za jeho práci a poblahopřál mu k výsledkům jednání s Radou.
<P>
Text, o kterém budeme na plenárním zasedání hlasovat, představuje nejdůležitější krok v provádění evropského prostoru pro námořní dopravu bez hranic. Na jednu stranu přispěje ke zvýšení konkurenceschopnosti evropské námořní dopravy, čímž poskytne evropskou přidanou hodnotu, která je v době krize tak potřebná, a zároveň posílí dopravu šetrnou k životnímu prostředí.
<P>
Kompromis, ke kterému jsme dospěli s Radou, je ambiciózní. Jeho cílem není jen zjednodušení administrativních formalit pro lodě připlouvající do přístavů a odplouvající z nich, ale i práce směřující k harmonizaci těchto formalit. Kromě toho, dohodneme-li se na tomto návrhu, značně se tím usnadní výměna informací prostřednictvím rozhraní SafeSeaNet.
<P>
Pokud jde o citlivou otázku jazyka, která byla při několika příležitostech zmíněna, myslím, že kompromis nabízí vhodné řešení. Bod odůvodnění 7a v této souvislosti zdůrazňuje důležitost usnadnění písemné a ústní komunikace, aniž by však stanovil konkrétní jazyk, ačkoli bude nutné jeden jazyk jako společný doporučit. Nyní se zdá, že postoj podporující přijetí jediného jazyka nezohlednil všechny specifické potřeby a v určitých případech - konkrétně v případě, kdy stejný jazyk nesdílejí všechny zapojené strany - to může mít nepříznivé důsledky.
<P>
Vítám kompromis, k němuž jsme s Radou dospěli. To, že by text případně mohl být přijat v prvním čtení, nám umožní rychle provést příslušná opatření, a to díky houževnatosti pana Sterckxe.
<SPEAKER ID="093" NAME="Silvia-Adriana Ţicău" AFFILIATION="S&amp;D">
(RO) Směrnice o ohlašovacích formalitách lodí připlouvajících do přístavů členských států nebo odplouvajících z nich předpokládá zjednodušení celních formalit, širší používání elektronické výměny údajů a zavedení elektronických systémů v námořní dopravě, vytvoření jednotného kontaktního místa a jednodušší pravidla týkající se přepravy nebezpečného zboží. Provedení této směrnice vyžaduje úzkou spolupráci mezi různými příslušnými orgány.
<P>
Komise podá Parlamentu nejpozději do 31. prosince 2011 zprávu o rozšíření rozsahu zjednodušení zavedených touto směrnicí tak, aby se vztahovala i na dopravu na vnitrozemských vodních cestách. Komise s ohledem na to určí, do jaké míry je slučitelný říční informační systém se systémem SafeSeaNet, platformou pro elektronickou výměnu údajů používanou k provádění současné směrnice.
<P>
Zpráva dále s ohledem na zajištění účinnější komunikace doporučuje prostřednictvím pozměňovacího návrhu 9 použití pravidla 14 Mezinárodní úmluvy o bezpečnosti lidského života na moři, které uvádí jako pracovní jazyk angličtinu.
<SPEAKER ID="094" NAME="Gesine Meissner" AFFILIATION="ALDE">
(DE) Pane předsedající, pan Kallas se zmínil o evropském prostoru pro námořní dopravu bez hranic. Věřím, že něco takového všichni chceme. Také to naléhavě potřebujeme a tato zpráva je dalším krokem správným směrem.
<P>
Je faktem, že 95 % našeho vývozu a 40 % vnitroevropského zboží je převáženo po moři, a tudíž prochází přístavy. Z toho důvodu je naprosto zásadní, aby byly v této oblasti, která se rozvíjí, zjednodušeny a harmonizovány administrativní postupy. Zpráva bude oba tyto cíle sledovat, a to je důvod, proč její hodnotu ani nelze dostatečně ocenit.
<P>
Mrzí mne, že se panu Sterckxovi nepodařilo dosáhnout všeho. Dvě věci, které byly velmi blízké jeho srdci a které, jak jsme slyšeli, podporovala i řada dalších poslanců, jsou zjednodušení systému udělování licencí pro lodivodské služby, což by bylo skutečně rozumné praktické řešení, a používání společného jazyka. Jsem přesvědčena, že angličtina je opravdu tím pravým jazykem. Je nepřijatelné, aby docházelo k nehodám, při nichž mohou lidé dokonce přijít o život, jen kvůli tomu, že námořníci mluví různými jazyky. Myslím, že mnohem lepší by bylo zavést v tomto odvětví dopravy, které je velmi šetrné k životnímu prostředí, společný jazyk, stejně jako tomu je v odvětví letecké dopravy.
<SPEAKER ID="095" NAME="Siim Kallas">
místopředseda Komise. - Pane předsedající, mnohokrát vám všem děkuji za vaše připomínky a vaši jednomyslnou podporu pro tento návrh.
<P>
Mám z tohoto návrhu velkou radost. Je to důležitý krok vpřed, stále však budeme mít v rámci tohoto úkolu, kterým je vytvoření jednotného námořního prostoru pro evropskou lodní dopravu, mnohem větší krok před sebou - konkrétně otázku celních překážek. Tam nás čeká obtíží mnohem více.
<P>
Nyní hovoříme o formalitách, a to je velmi důležitá věc, mnohem důležitější než jen administrativní záležitost, ale já vás žádám o podporu, až budeme muset učinit totéž v oblasti celních formalit, které jsou mnohem komplikovanější a kontroverznější.
<SPEAKER ID="096" NAME="Dirk Sterckx">
zpravodaj. - (NL) Pane předsedající, chci ještě jednou poděkovat všem poslancům, kteří vystoupili na toto téma, a rád bych jim za jejich laskavá slova poděkoval. Pan komisař ve svém závěrečném vystoupení upozornil na jedno citlivé místo, kterým je clo. Jednou z výhod zprávy, kterou jsme navrhli, je, že celní systémy nebudou od systémů námořní dopravy zcela oddělené. Musí být schopny spolu navzájem komunikovat a podle mého názoru je zajištění této komunikace zásadní. Takže vám, pane komisaři, děkuji, že jste se o tomto tématu zmínil, ale i v této směrnici jsme na vás vznesli řadu požadavků, jako je například otázka lodivodských služeb, kde se musí ujmout vůdčí role přístavy jako důležité články dopravního řetězce. Přístavy jsou spojnicí mezi pobřežní dopravou a vnitrozemským prostředím. Stále čekáme na nové návrhy Komise o přístavní politice a je důležité, abychom tuto politiku konečně měli, protože dobrá pobřežní doprava je bez dobrých přístavů k ničemu.
<P>
Zadruhé, základní požadavek na vnitrozemskou lodní dopravu je dobré vnitrozemské provázání s ostatními druhy dopravy. Na to bychom neměli zapomínat. Samozřejmě mne mrzí, že se nám nepodařilo shodnout se na tom, že společným jazykem v naší komunikaci bude angličtina. Velmi dobře chápu, jak citlivá tato záležitost v některých členských státech je. Pocházím ze země, kde jsou debaty o jazyku a otázky užívání jazyka prakticky na denním pořádku. Jsem velmi pyšný na svůj jazyk a používám ho všude, kde mohu, ovšemže i v tom babylonu zde. V tomto případě však nejde v souvislosti s jazykem o záležitost citovou, nýbrž praktickou. Musíme být schopni mezi těmito dvěma věcmi rozlišovat. Pane komisaři, doufám, že se nám podaří v této oblasti dosáhnout pokroku na základě bodu odůvodnění, který byl to této směrnice zahrnut. Dalším důležitým aspektem jsou naše vztahy s mezinárodními námořními organizacemi, neboť na této scéně dochází k uzavírání mnohých důležitých dohod týkajících se celého námořního odvětví. V diskusi o jazyku je zastírána otázka lidí. Již jste se o tom, pane komisaři, zmínil, nebo to uvedl někdo z poslanců. Otázka, jaký jazyk bychom měli používat, může být případně důležitá, avšak mimořádný význam pro rozvoj kvalitního námořního odvětví, které bude bezpečné a účinné a bude splňovat mnohé environmentální nároky, budou mít lidé, kteří budou takový jazyk užívat.
<P>
Pane komisaři, přeji vám hodně odvahy, síly a zdaru, aby věci, které požadujeme v článku 11a této směrnice, byly dokončeny.
<SPEAKER ID="097" NAME="Předsedající">
Rozprava je ukončena.
<P>
Hlasování se bude konat zítra, v úterý 6. července.
