<CHAPTER ID="005">
Krize v odvětví živočišné výroby v EU (rozprava) 
<SPEAKER ID="083" NAME="Předsedající">
Dalším bodem je rozprava o otázce k ústnímu zodpovězení, kterou Komisi pokládají Esther Herranz García, Albert Deß, Mairead McGuinness, Giovanni La Via, Michel Dantin, Véronique Mathieu, Gabriel Mato Adrover, Herbert Dorfmann, Georgios Papastamkos, Mariya Nedelcheva, Filip Kaczmarek, Jarosław Kalinowski, Béla Glattfelder, Czesław Adam Siekierski, Rareş-Lucian Niculescu, Sergio Paolo Francesco Silvestris, Elisabeth Köstinger, Milan Zver, Peter Jahr a Maria do Céu Patrão Neves jménem skupiny Evropské lidové strany (Křesťanských demokratů), James Nicholson jménem skupiny Evropských konzervativců a reformistů a Luis Manuel Capoulas Santos, Paolo De Castro, Stéphane Le Foll a Iratxe García Pérez jménem skupiny Pokrokové aliance socialistů a demokratů v Evropském parlamentu ohledně krize v odvětví živočišné výroby v EU (O-0141/2010/rév. 1) - B7-0559/2010).
<SPEAKER ID="084" NAME="Esther Herranz García" LANGUAGE="ES">
Vážený pane komisaři, mnohokrát vám děkuji za to, že tu dnes jste a že jste prokázal tolik vnímavosti k této nesmírně důležité parlamentní iniciativě, kterou odvětví evropské živočišné výroby nutně potřebuje.
<P>
Skutečnost, že je toto odvětví mimořádně náchylné ke krizím, které postihují celé zemědělství Evropské unie, způsobuje několik faktorů: vysoké náklady na vstupy, pokles tržních cen, nerovnováha sil v potravním řetězci a nedávné zvýšení cen obilovin.
<P>
Stejně jako ostatní zemědělská odvětví se s těmito problémy musí vypořádat i evropská živočišná výroba, avšak její situaci zhoršuje skutečnost, že tento typ výroby vyžaduje velké investice.
<P>
Jelikož se Evropská komise chystá každým dnem předložit své sdělení o reformě společné zemědělské politiky (SZP), domnívám se, že je příhodná doba k tomu, abychom této skupině výrobců projevili solidaritu a zájem. V mé zemi, ve Španělsku, i v dalších zemích Evropské unie jsme svědky strukturální krize a nedávné zvýšení cen obilovin ještě zhoršilo situaci, která panuje již několik let.
<P>
Podle statistik je opouštěno čím dál tím více farem. K tomu by však docházet nemělo vzhledem k tomu, že v příštích letech bude díky očekávanému zvýšení životní úrovně stoupat celosvětová poptávka.
<P>
Vzhledem k tomu, že se brzy dočkáme reformy SZP, jaká opatření připravuje pan komisař, potažmo celá Evropská komise, s ohledem na specifickou povahu odvětví živočišné výroby? Mám na mysli tržní opatření a další iniciativy, s jejichž pomocí by se mělo zabránit tomu, aby byly modely intenzivní výroby, které respektují ekologické normy Evropské unie, sankcionovány budoucím systémem podpory, nemluvě o dalších škodlivých účincích. Měla by být zavedena rozumná opatření, která zaručí, že bude dosaženo vyšší míry bezpečnosti dodávek krmiva pro dobytek, že se zřídí dostatečné rezervy obilovin a že se urychlí jejich uvolnění.
<P>
A konečně, závěrem bych rád uvítal skutečnost, že tento návrh usnesení se jmenovitě zmiňuje o produkci vepřového a drůbežího masa, což jsou odvětví, která nedostávají přímou podporu Evropské unie, ale pro která by mohla být rovněž zavedena tržní opatření, jež by jejich situaci usnadnila.
<SPEAKER ID="085" NAME="James Nicholson">
autor. - Vážená paní předsedající, zaprvé bych chtěl uvítat skutečnost, že zde dnes o tomto tématu diskutujeme. Domnívám se, že je k tomu velmi vhodná doba. V současné době se odvětví živočišné výroby EU potýká s obtížemi, které způsobuje celá řada faktorů, mezi něž patří zvyšující se výrobní náklady, konkurence dovozů ze třetích zemí a samozřejmě různé další problémy, které přispívají ke zvyšování cen krmiva.
<P>
Ačkoli nic nenaděláme s obdobími sucha v Austrálii ani s těžkými povětrnostními podmínkami, které ovlivňují sklizeň obilí v Rusku, domnívám se, že Evropa musí bezodkladně vyřešit svou nesoběstačnost v oblasti bílkovinných plodin. Co se týče krmiva, jsme příliš závislí na třetích zemích a musíme sami začít obdělávat více půdy. Současná situace je však taková, že většinu krmiv jsme nuceni dovážet, a já už jsem mnohokrát prohlásil, že jsem pevně přesvědčen o tom, že proces schvalování nových druhů geneticky modifikovaných obilovin pro dovoz trvá příliš dlouho a že situaci kolem krmiv ze sóje je naléhavě nutné urychlit. V opačném případě se chovatelé hospodářských zvířat v celé Evropské unii budou muset ještě velmi dlouho vypořádávat s rostoucími a nestabilními cenami a nejistotou.
<P>
Rovněž bych se rád krátce zmínil o tom, jak tato situace ovlivňuje odvětví chovu drůbeže a prasat. Zemědělci v tomto odvětví pociťují současnou krizi velice intenzivně, jelikož jejich náklady stoupají a cena vepřového masa klesá. Chtěl bych požádat Komisi, aby celou situaci pozorně sledovala a využila všech nástrojů, které má k dispozici, aby zjednala nápravu.
<P>
Všichni chovatelé krav, ovcí, prasat i drůbeže jsou ve ztrátě. Musím této sněmovně dále vykládat o tom, že tato odvětví skutečně trpí? Je však nutné dodat, že nakonec všechno zaplatí spotřebitelé, protože pokud přestanou zemědělci vyrábět, bude nutné dovážet potraviny ze zahraničí, což s sebou přináší celou řadu problémů. Proto musíme v Evropě zajistit dodávky svých vlastních potravin. Pokud je zajistit nedokážeme, bude to na naše vlastní riziko.
<SPEAKER ID="086" NAME="Iratxe García Pérez">
autorka. - (ES) Vážená paní předsedající, vážený pane komisaři, ziskovost živočišné výroby přímo souvisí s cenami krmiv. Vzhledem k čím dál častějšímu kolísání cen surovin je rozhodování pro výrobce krmiv a chovatele hospodářských zvířat čím dál obtížnější, jak jsme viděli na začátku politického roku.
<P>
Z celého odvětví masa je na tom v současné době nejhůř odvětví produkce vepřového. Proto se ve svém projevu budu soustředit na závažné problémy, kterým čelí: zvýšení cen zvířecích krmiv, které tvoří 60 % nákladů na výrobu, a jsou tudíž pro výrobce klíčové, co se týče ziskovosti.
<P>
Během dvou měsíců se ceny obilovin zvýšily o 50 %, a to nikoli kvůli nerovnováze mezi nabídkou a poptávkou, jelikož výroba je dostatečná, ale kvůli spekulacím mimo toto odvětví.
<P>
Proto je nutné proti těmto spekulacím zakročit a také přijít s politikou, která podpoří vytvoření dostatečné strategické zásoby, s jejíž pomocí spekulacím zamezíme.
<P>
Vítáme skutečnost, že se na trh uvádějí intervenční zásoby obilovin. Musíme jen doufat, že skutečně dorazí na trh Evropské unie, protože v opačném případě odvětví živočišné výroby nepomohou. Řešením by mohla být daň z vyvážení evropských obilovin, jako tomu bylo v případě pšenice v roce 1994.
<P>
Dalším problémem je tlak hromadné distribuce s klesajícími cenami, což znamená, že zvýšení výrobních nákladů nelze zpětně pokrýt z prodejní ceny.
<P>
Je nutné prosazovat takové organizace výrobců, které jsou schopné vydobýt si místo na trhu a soustřeďovat nabídku. Komise si je tohoto problému velice dobře vědoma, avšak nemá dostatek zvláštních opatření, která, jak doufáme, přinese budoucí společná zahraniční politika v podobě účinných a flexibilních mechanismů řízení trhu, s jejichž pomocí budeme schopni proti těmto problémům zakročit a bojovat s nimi. To znamená bojovat se spekulacemi a využívat zvláštních opatření, abychom podpořili konkurenceschopnost tohoto odvětví na trhu a zvýšili jeho význam v hodnotovém řetězci.
<P>
Rovněž bych ráda využila této příležitosti k tomu, abych požádala o aktivaci tržních opatření použitelných pro produkci vepřového, vývozní náhrady a soukromé skladování. Komise se sice nedomnívá, že by situace v tomto odvětví byla natolik závažná, ale v posledních měsících dochází k neustálému snižování cen a ceny, které chovatelé získávají, se v posledních pěti letech drží pod průměrem.
<P>
Domnívám se, že situace je dostatečně závažná na to, aby Komise spustila stávající opatření pro řízení trhu, jak již některé členské státy žádaly při zasedání Rady.
<SPEAKER ID="087" NAME="Dacian Cioloş">
člen Komise. - (FR) Vážená paní předsedající, má odpověď bude mít dvě části, protože problém v odvětví živočišné výroby se v první řadě vztahuje k potravinové situaci, a tudíž i k situaci na trhu s obilovinami, a následně se budu věnovat i mechanismům pro odvětví živočišné výroby, které máme k dispozici.
<P>
Situaci na trhu s obilovinami i její důsledky pro zemědělce sleduje Komise velice pozorně. Kvůli nedostatkům v zásobování, zejména v černomořských zemích, přes léto prudce vzrostly ceny obilovin. Proto jsme byli svědky toho, že se cena ječmene a ovsa vyšplhala až na 200 eur za tunu. I když jsou ceny v současné době velice nestabilní, stále se drží pod rekordní úrovní z roku 2008. Dalším rušivým faktorem na evropském trhu je síla eura vůči dolaru, která v současné době způsobuje nižší konkurenceschopnost vývozu Evropské unie.
<P>
Navzdory nedostatku v Rusku a na Ukrajině je úroveň sklizených obilovin v celosvětovém měřítku normální. Také zásoby se díky dvěma posledním, rekordním sklizním obnovily. V Evropské unii se průměrná produkce obilovin odhaduje na 267 milionů tun, a připočteme-li k tomuto číslu zásobu z počátku sklizně, máme o téměř 60 milionů tun více, než kolik podle odhadů spotřebujeme.
<P>
Intervenční zásoby obilovin, z nichž většinu tvoří ječmen, mají v současné době 5,6 milionu tun. Před nedávnem byla vyčleněna dávka 2,8 milionu tun pro provádění programu na rok 2011, jehož účelem bude pomoci nejchudším občanům, a zbytek se zanedlouho prodá na vnitřním trhu. Toto rozhodnutí bylo už de facto učiněno a zmíněné obiloviny budou na konci tohoto měsíce uvedeny na trh.
<P>
Od chvíle, kdy Komise toto opatření oznámila, se tlak na trh poněkud zmírnil, což jsem nedávno oznámil Radě. Co se týče situace na trhu s obilovinami, nelze ospravedlnit žádné nouzové opatření, protože jak jsem vám již vysvětlil, problém nespočívá v dodávání obilovin na evropský trh, jelikož vysokou cenu obilovin na evropském trhu nezpůsobuje nedostatek tržní nabídky.
<P>
Komise věnuje tržním vývojům v odvětví živočišné výroby, zejména pak v odvětvích produkce vepřového a drůbežího masa, značnou pozornost. Marže v tomto odvětví jsou ve skutečnosti ve značné míře závislé na cenách krmiv. Ceny v odvětví drůbežího masa jsou nad dlouhodobým průměrem a zdá se, že alespoň částečně kompenzují zvýšení nákladů na potraviny. Ceny jatečních prasat mají sezónní sestupnou tendenci. Nacházejí se těsně pod loňskou úrovní. Produkci v současné době absorbuje vnitřní trh a vývoz. Mezi červnem a srpnem 2010 se vývoz vepřového masa oproti stejnému období v loňském roce zvýšil o 10 % a vývoz drůbežího masa o 21 %. V důsledku toho byli chovatelé prasat a drůbeže navzdory zmíněným cenovým problémům po nějakou dobu schopni vyvážet.
<P>
Komise bude pochopitelně i nadále monitorovat vývoj na trhu a využije veškerých prostředků, které má k dispozici, aby do tohoto trhu zasáhla, pokud to bude potřebné a prospěšné. Pro odvětví živočišné výroby jsou v současné době k dispozici dvě opatření: vývozní náklady a soukromé skladování.
<P>
Co se týče vývozních náhrad, toto opatření by v současné době nebylo účinné, protože světová cena je dost vysoká, a vývozní dotaci proto nelze ospravedlnit. Vztah dolaru a eura může přinést jisté problémy v oblasti vývozu a nedostatek konkurenceschopnosti, ale tento problém nehrozí pouze v odvětví zemědělství. Uvidíme, jak se bude vyvíjet kurz dolaru a eura, a v závislosti na tom můžeme následně debatovat o opatřeních v oblasti soukromého skladování, pokud budeme mít přebytky na vnitřním trhu. Prozatím nemáme na vnitřním trhu žádné přebytky masa, a proto nelze v současné době opatření v oblasti soukromého skladování ospravedlnit. Jsem však ochoten uvažovat o tom, že bychom se v závislosti na tom, jak se bude trh vyvíjet, k těmto opatřením uchýlit mohli.
<P>
Co se týče tématu kolísání cen, tomuto problému se bude věnovat reforma společné zemědělské politiky pro rok 2013. Podle odhadů bude tato reforma zahrnovat návrhy dosud neexistujících mechanismů, s jejichž pomocí bude možné řešit problém nestálosti příjmů. Co se týče transparentnosti v potravním řetězci, v současné době tuto otázku zkoumáme s komisařem Tajanim, abychom zjistili, jak by více informací v této oblasti mohlo pomoci objasnit, jakým způsobem se bude dělit přidaná hodnota. Takové jsou odpovědi, které vám mohu v této fázi dát.
<SPEAKER ID="088" NAME="Albert Deß">
jménem skupiny PPE. - (DE) Vážená paní předsedající, pane Cioloşi, dámy a pánové, dnešní návrh usnesení pomůže evropskému odvětví živočišné výroby vydat se správným směrem. Chtěl bych za tuto iniciativu poděkovat paní Garcíové. Cílem tohoto návrhu není izolovat Evropu od zbytku světa ani zrušit pravidla trhu. Jejím cílem je zavést spravedlivé tržní podmínky pro evropskou živočišnou výrobu, což pomůže v budoucnu zabezpečit dodávky potravin pro více než 500 milionů lidí. Musíme zajistit, aby se evropské odvětví zemědělství nemuselo denně potýkat s novými a velice podrobnými předpisy v oblasti výroby a aby se od zemědělců nevyžadovalo jedno osvědčení o způsobilosti za druhým, a aby přitom byly zachovány přísné ekologické normy a normy pro dobré životní podmínky zvířat. Takováto pravidla se očividně neuplatňují na dovážené zemědělské výrobky.
<P>
Proto jsem vděčný všem 534 poslancům této sněmovny, kteří ve Štrasburku hlasovali pro požadavek, aby dovážené zemědělské výrobky v budoucnu splňovaly normy ochrany evropských spotřebitelů, dobrých životních podmínek zvířat a ochrany životního prostředí. Pane Cioloşi, Parlament je připraven vás plně podpořit. Zmíněné normy se musí uplatňovat na dovážené výrobky, a proto má skupina tento návrh vítá a podporuje.
<SPEAKER ID="089" NAME="Paolo De Castro" LANGUAGE="IT">
Vážená paní předsedající, vážený pane komisaři, dámy a pánové, dnes chceme apelovat na Komisi, aby zavedla vhodné účinné a flexibilní tržní nástroje pro boj s krizí, do níž odvětví evropské živočišné výroby zabředlo.
<P>
Doufáme, že návrh v oblasti tržních nástrojů pro odvětví mléka a mléčných výrobků, který Komise zanedlouho představí, bude obsahovat i návrhy na snížení dopadu kolísání cen na celé odvětví zemědělství.
<P>
Lze stále učinit mnoho kroků k tomu, abychom vyslali silný signál evropským chovatelům hospodářských zvířat. Například se domníváme, že by pro odvětví živočišné výroby bylo velice prospěšné přezkoumat současný zákaz využívání masokostní moučky pro nepřežvýkavce, například pro odvětví ptactva a rybolovu. Jak víte, tento zákon byl zaveden po případech výskytu BSE, ale nyní, po několika letech, se vědecká obec shoduje na tom, že tento zákaz má smysl jen u přežvýkavců. V případě nepřežvýkavců nehrozí nebezpečí pro lidské zdraví ani pro životní prostředí, a proto doufáme, že tento zákaz bude možné zrušit, abychom těmto zvířatům mohli poskytnout lepší možnosti výživy energeticky vydatnějšími krmivy.
<SPEAKER ID="090" NAME="Liam Aylward">
jménem skupiny ALDE. - Vážená paní předsedající, odvětví živočišné výroby je důležitým a tradičním odvětvím zemědělského průmyslu, které přináší obživu tisícům výrobců v celé Evropské unii. Toto odvětví je nejdůležitější složkou sociálně-hospodářského přínosu zemědělství pro venkovské oblasti Evropské unie Jedná se o klíčové odvětví zemědělského průmyslu v Evropě a ještě více v Irsku, které je čtvrtým největším vývozcem hovězího na světě.
<P>
Vysoké ceny obilovin zhoršují problémy v oblasti ziskovosti pro konečné zpracovatele hovězího v zimních obdobích, kteří jsou závislejší na dovozech obilných krmiv. Chtěl bych se věnovat zejména třem otázkám: za prvé tomu, že je zapotřebí, aby Komise zavedla do praxe účinné a flexibilní ukazatele a nástroje, s jejichž pomocí potlačí extrémní kolísání cen. Je rovněž zapotřebí podniknout kroky k tomu, aby se zacelila propast mezi cenami, které platí spotřebitelé a které obdrží výrobci.
<P>
Za druhé, je nezbytně nutné, aby Komise posílila opatření na podporu odvětví živočišné výroby zejména ve znevýhodněných oblastech. Budoucí reforma SZP se musí soustředit na obzvláštní zranitelnost jistých odvětví živočišné výroby a značné výrobní náklady pro zemědělce. Je nutné, aby se v budoucí SZP tato nadměrná byrokratická zátěž pro chovatele hospodářských zvířat vyřešila a snížila.
<P>
A konečně, evropští výrobci musí splňovat ty nejpřísnější předpisy na světě v oblasti bezpečnosti a kvality potravin, ochrany životního prostředí a dobrých životních podmínek a zdraví zvířat. Tyto přísné normy je nesmí v konkurenci třetích zemí znevýhodňovat. Pro dlouhodobou životaschopnost celého odvětví živočišné výroby je nezbytně nutné, aby Komise zajistila, že její kroky v oblasti obchodu a zemědělství nebudou poškozovat evropské zemědělce, ale že budou v budoucnu podporovat udržitelnost a životaschopnost evropské živočišné výroby.
<SPEAKER ID="091" NAME="José Bové">
jménem skupiny Verts/ALE. - (FR) Vážená paní předsedající, vážený pane komisaři, stejně jako v roce 2007 světové ceny obilovin stoupají a zemědělci se stejně jako před dvěma lety potýkají s prudce narůstajícími výrobními náklady. Krmiva pro hospodářská zvířata tvoří 60-80 % jejich nákladů a jejich zisky prudce klesají: přežívají v průměru se 700 eury měsíčně. To budeme opravdu čekat, až série krizí zdevastuje drobné zemědělské podniky, než zakročíme? Spotřebitelé platí v supermarketech za kilo roštěné 17 eur, ale výrobci obdrží za kilo 3 eura - je to dobře?
<P>
Dne 7. září vynesl Parlament svůj verdikt, když kladně odhlasoval zprávu o spravedlivých příjmech pro zemědělce. Vybídl v ní Komisi k tomu, aby promptně zakročila a zakázala prodej za nižší než nákupní cenu. Poslanci Evropského parlamentu zaujali ve Štrasburku stanovisko, v němž se vyslovili pro posílení organizací výrobců, zastavení spekulací na mezinárodních trzích a kontrolování vlivu podniků ve zpracovatelských a distribučních odvětvích.
<P>
Zemědělci toho ale očekávají víc: chtějí se dočkat založení či posílení společných organizací trhu, jelikož ty jsou jediným prostředkem k tomu, jak stabilizovat náklady a poskytnout dlouhodobou hospodářskou viditelnost. Příští týden představí pan komisař Cioloş svůj návrh na reformu společné zemědělské politiky, v němž bude muset dát zemědělcům některé jasné odpovědi. V sázce je důvěryhodnost Evropy. Evropa potřebuje všechny své zemědělce.
<SPEAKER ID="092" NAME="Janusz Wojciechowski">
jménem skupiny ECR. - (PL) Vážená paní předsedající, velice vítám skutečnost, že řešíme situaci v odvětví živočišné výroby, protože je vážná. Chtěl bych upozornit na problém, kterým se zabývá bod 15 tohoto návrhu, to jest na problém dobrých životních podmínek zvířat.
<P>
Normy pro dobré životní podmínky zvířat by měly být povinné a měly by být vylepšeny. Jsem velkým obhájcem toho, abychom zajistili, že hospodářská zvířata budou mít co nejlepší životní podmínky. Dobré životní podmínky zvířat však zvyšují náklady a tyto náklady musí nést zemědělci. Tím pádem nastává problém s nespravedlivou hospodářskou soutěží, jelikož do Evropy jsou dováženy masné výrobky z trhů a třetích zemí, kde pro dobré životní podmínky zvířat neplatí naprosto žádné normy. To se musí změnit. Dotyčné normy bychom tu měli zavádět, ale tytéž přísné normy - stejné, jaké platí v Unii - bychom měli rovněž nekompromisně vyžadovat od všech, kdo na evropský trh dovážejí masné a živočišné výrobky.
<SPEAKER ID="093" NAME="Patrick Le Hyaric" LANGUAGE="FR">
Vážená paní předsedající, vážený pane komisaři, musíme se poučit ze současných politik. Musíme učinit rozhodnutí, s jejichž pomocí zastavíme velkoobchodní liberalizaci zemědělských trhů, která má za následek skutečnost, že zemědělci vydělávají, jak tu někdo před chvilkou zmínil, 700 až 800 eur měsíčně! - opakuji, 700 až 800 eur měsíčně! -, zatímco prodejní cena masa stoupla o 40 %.
<P>
Učiňte toto rozhodnutí a zastavte nadměrné dovážení i vyjednávání o oné příšerné dohodě o dovozu 400 000 tun hovězího ze zemí Mercosuru, která by zničila celé regiony. Seberte odvahu postavit se za evropské zemědělství a nedovolte Světové obchodní organizaci, aby i nadále rozhodovala o osudu našich zemědělských podniků.
<P>
Zaveďte nové nástroje pro regulaci výroby. Odmítněte smrtící konkurenci v Evropské unii a zaveďte spravedlivé, stabilní ceny, a to tak, že budete prosazovat zemědělství založené na pastvinách. Učiňte přítrž těmto otřesným spekulacím s obilovinami. Pane komisaři, je to naléhavé, situace v našich venkovských oblastech začíná být kritická. Politika laissez-faire poškozuje pověst celého evropského projektu.
<SPEAKER ID="094" NAME="Giancarlo Scottà">
jménem skupiny EFD. - (IT) Vážená paní předsedající, dámy a pánové, kolísání cen obilovin má vážné důsledky pro všechna odvětví živočišné výroby, ale také pro spotřebitele.
<P>
Vyvážení obilovin blokují požáry, horko, sucho a záplavy - jako je tomu nyní v Itálii. Aby toho nebylo málo, Kanada snížila svou výrobu kvůli silným dešťovým srážkám letos v létě. Ceny neovlivňuje pouze změna klimatu, ale také spekulace na mezinárodních trzích. Pěstitelé obilovin, kteří očekávají zvýšení cen, vyčkávají, než svou výrobu prodají a dodají do obchodu, což má za následek snížení kvality těchto zemědělských výrobků. Spekulace a závažné změny klimatu způsobily značné zvýšení cen obilovin, které se využívají jako zvířecí krmiva, a následné zvýšení cen masa.
<P>
Domnívám se, že je nezbytně nutné, aby Komise podnikla včasné, cílené kroky, kterými by se vypořádala s nestabilitou cen zemědělských výrobků prostřednictvím inovačních zásahů do trhu v rámci nové SZP. Komise musí předcházet spekulačním praktikám v zemědělství, aby zachovala podniky zemědělců a chovatelů hospodářských zvířat a zajistila spotřebitelům skutečně kvalitní výrobky za spravedlivé ceny.
<SPEAKER ID="095" NAME="Diane Dodds" AFFILIATION="NI">
Vážená paní předsedající, chtěla bych tuto sněmovnu vybídnout, aby podpořila tento nesmírně důležitý návrh, o němž dnes dopoledne jednáme. Těm z nás, kteří pocházejí z venkovských volebních obvodů, i těm, kteří zasedají ve Výboru pro zemědělství a rozvoj venkova, je jasné, že situace, ve které se mnoho chovatelů hospodářských zvířat v současné době nachází, je jednoduše neudržitelná.
<P>
Nesnažím se vyvolat planý poplach, ale pokud nevyřešíme problémy, který byly v tomto návrhu vymezeny, budeme čelit vyšším cenám potravin a budeme závislejší na dovozech ze třetích zemí. Země jako Čína nebo Spojené státy si čím dál tím více uvědomují, jak důležité je zabezpečení dodávek potravin, a v důsledku toho čím dál tím více podporují zemědělství.
<P>
V Severním Irsku se cena hovězího nachází hluboko pod náklady na výrobu. Dokud se budou náklady na vstupy a požadavky na regulaci zvyšovat, bude z tohoto průmyslu odcházet mnoho zemědělců, což povede k opouštění půdy, poklesu hospodářské činnosti ve venkovských oblastech a snížení výroby potravin v celé Evropské unii Je načase, abychom uznali důležitost zabezpečení dodávek potravin a hodnotu práce, kterou odvádějí zemědělci v celé Evropské unii.
<P>
A konečně, současná obchodní jednání se zeměmi Mercosuru tento průmysl destabilizují. Odvětví živočišné výroby, jež je spojeno s obtížnými tržními podmínkami a rostoucími náklady, zatěžuje další nejistota, kterou znovuotevření těchto jednání způsobuje.
<P>
Komise v těchto jednáních pokračuje a navzdory ujišťování komisaře pro obchod se výrobci v Severním Irsku stále domnívají, že výsledky těchto jednání mohou mít pro evropské zemědělce a kvalitu potravin určených evropským občanům pouze nepříznivý dopad.
<SPEAKER ID="096" NAME="Rareş-Lucian Niculescu" AFFILIATION="PPE">
(RO) Domnívám se, že hned zkraje je třeba říci, že hlavními oběťmi krize, o které tu dnes diskutujeme, jsou spotřebitelé, a nikoli zemědělci. Je známou skutečností, že ceny obilovin ovlivňují v zemědělství zhruba 80 % ceny zvířecích krmiv. Ty zase ovlivňují zhruba 70 % nákladů na výrobu. Je nemožné úměrně zvýšit prodejní cenu masa i pro výrobce. Chovatelé hospodářských zvířat nejsou s koncovým spotřebitelem ve styku, ale jednají se zpracovateli, kteří vždy mají možnost dovážet. Zpracovatelé zároveň promítají do prodejní ceny velké ziskové marže, na které byli doposud zvyklí. Toto období se naneštěstí kryje se všeobecnou hospodářskou krizí a pokles kupní síly obyvatelstva dopadá i na živočišnou výrobu.
<P>
Musíme zvážit i další faktor. V zimních měsících, kdy bude pro zemědělce těžké krmit svá zvířata, se mnoho z nich rozhodne je porazit, což krizi prodlouží o další roky. Abychom udrželi domácí ceny na rozumné úrovni a zajistili, aby zvířata dostávala potřebná krmiva, je zapotřebí uvolnit intervenční zásoby. Proto mám radost z prohlášení, které zde dnes učinil pak komisař Cioloş. Sdílím názor svých kolegů poslanců, kteří zdůraznili, že je důležité pěstovat nové genetické upravené organismy, abychom dokázali zvířatům obstarat levná krmiva a snížili svou závislost na krmivech z dovozu.
<P>
V neposlední řadě je dnešní rozprava úzce spojena s budoucností společné zemědělské politiky. Potřebujeme silnou společnou zemědělskou politiku, která je dobře financována a řízena a která dokáže vyhovět jak strukturálnímu rozvoji a opatřením pro modernizaci, tak i tržním opatření a opatřením v oblasti přímé podpory.
<SPEAKER ID="097" NAME="Luís Manuel Capoulas Santos" AFFILIATION="S&amp;D">
(PT) Všichni jsme si vědomi obrovských problémů, kterým evropské odvětví živočišné výroby, a zejména odvětví chovu prasat čelí. Tato situace má celou řadu příčin, které jsou velice jasně artikulovány ve znění usnesení, o němž tu dnes hovoříme, přičemž tou nejdůležitější je vysoká cena obilovin.
<P>
Evropský parlament nemůže k této situaci zůstat lhostejný. Je proto nezbytně nutné jednat okamžitě a využít všech dostupných mechanismů. V této souvislosti vítám rozhodnutí Komise uvolnit 2,8 milionu tun obilovin, což je sice pozitivní, ale zjevně nedostatečné opatření. V dlouhodobém i střednědobém horizontu je zapotřebí přijít s novými nástroji, a to zejména s nástroji pro boj se spekulacemi. Pan komisař vlastně před chvíli řekl, že v tom je jádro pudla. Musíme nalézt dlouhodobá řešení v kontextu rozpravy, kterou se chystáme zahájit, o nové společné zemědělské politice. Proto vyzývám Komisi k tomu, aby vzala v potaz doporučení, která jsou obsažena v usnesení, jež podepsalo několik politických skupin včetně té mé, protože potřebujeme činy a potřebujeme je velice rychle, pane komisaři.
<SPEAKER ID="098" NAME="Martin Häusling" AFFILIATION="Verts/ALE">
(DE) Vážená paní předsedající, pane Cioloşi, není pochyb o tom, že současnou krizi je nutno vyřešit. Tento návrh však předkládá řešení, která podpořit nemůžeme. Usnadnění dovozu geneticky upravené sóji nepomůže vyřešit krizi v odvětví živočišné výroby. Právě naopak, musíme v Evropě začít znovu vyvíjet náš vlastní zdroj rostlinných bílkovin. Zhruba 75 % našich rostlinných bílkovin pochází z dovozu. To je nepřijatelné a my musíme bezodkladně zavést patřičné změny.
<P>
Rovněž nerozumím tomu, proč tolik lidí zpochybňuje kompromis, který vyjednaly všechny skupiny, a proč chtějí otevřít dveře dovozu geneticky upravené sóji. To není řešení. Rovněž musíme diskutovat o tom, jaký druh živočišné výroby v Evropě chceme. Krize opět nejsilněji postihla malé zemědělské podniky. Na druhou stranu se v Evropě v průmyslovém rozsahu rozvíjí živočišná výroba, která není šetrná k hospodářským zvířatům a z hlediska zemědělství není spravedlivá. V této oblasti musíme nakonec také něco udělat.
<P>
A nakonec bych chtěl říci, že jsem velice překvapen, že 450 milionů eur z rozpočtu na zemědělství bude převedeno do projektu jaderného štěpení ITER. Rád bych, aby nám pan Cioloş vysvětlil, co si o tom máme myslet.
<SPEAKER ID="099" NAME="Bairbre de Brún" AFFILIATION="GUE/NGL">
(GA) Vážená paní předsedající, výsledkem značného zvýšení cen živočišných krmiv je nestabilita v evropském zemědělském průmyslu. Fluktuace cen má na již tak dost zranitelnou živočišnou výrobu neblahý vliv. Nárůst cen krmných směsí zvyšuje výrobní náklady v odvětví živočišné výroby a my potřebujeme vyšší míru flexibility na podporu tohoto odvětví.
<P>
Je načase, aby Komise navrhla opatření na snížení nestability cen a na stabilizaci cen krmiv. Jsem ráda, že pan komisař uvažuje o novém nástroji, s jehož pomocí bychom se mohli vypořádat s cenovou nestabilitou v období po roce 2013. Nyní potřebujeme i vhodná opatření a nástroje.
<SPEAKER ID="100" NAME="John Stuart Agnew" AFFILIATION="EFD">
Vážená paní předsedající, podporuji poznámky pana De Castra o masokostní moučce - deregulace je v této oblasti naprosto nezbytná. Britské odvětví živočišné výroby v současné době zápasí s vysokými cenami krmiv, čemuž nikterak nepomáhají překážky, které nám Komise klade do cesty. Nejdůležitější z nich je individuální elektronická identifikace ovcí, což je pravidlo, které pro celou řadu dalších členských států neplatí a které není ani požadavkem pro dovážení skopového ze třetích zemí.
<P>
Blížící se zákaz klecových chovů způsobuje obrovská narušení na našem trhu s vejci, jelikož vejce z klecových chovů ze zemí, které tyto požadavky plnit nemusí, se mohou prodávat za nižší ceny než naše dráže vyprodukovaná vejce z kolonií. Někteří výrobci v této oblasti se snaží ještě před uzávěrkou provozovat oba systémy naráz, aby se pokusili získat zpět alespoň něco z oněch 400 milionů liber, které jsme utratili, když jsme se snažili vyhovět vašim pravidlům, což pochopitelně spočívá v uvádění většího množství vajec na trh.
<P>
Ze situace v britském odvětví živočišné výroby se může stát největší propadák zahajovacích dvoustranných rozhovorů Evropské unie se zeměmi Mercosuru. Britští chovatelé hospodářských zvířat budou v této dohodě obětními beránky a my z toho nemáme radost.
<SPEAKER ID="101" NAME="Béla Glattfelder" AFFILIATION="PPE">
(HU) Krize v odvětví živočišné výroby má mnoho příčin. Mají pravdu ti, kteří tvrdí, že jednou z těchto příčin je nespravedlivý dovoz, a hovoří o rizicích, která představují jednání se zeměmi Mercosuru. Rád bych nadnesl téma prudkého zvýšení cen obilí. Dalo se předvídat, že ceny obilí porostou, a já jsem to zde v Evropském parlamentu také několikrát říkal. Evropská komise neudělala nic, aby tomu předešla. Jednou z příčin tohoto problému je snížení zásahů, což byla závažná chyba. Musíme si uvědomit, že celosvětový obchod s obilím se soustředí do rukou čím dál tím menšího počtu společností. Mimochodem, totéž se děje i v mnoha členských státech Evropské unie. Evropská unie se rozhodla neudržovat nouzové zásoby, což je rozhodnutí, které v budoucnu ještě více zvýší spekulace.
<P>
Fluktuace cen obilí způsobuje ztráty nejen výrobcům obilí, ale také chovatelům hospodářských zvířat i spotřebitelům. Nadto tyto náklady musí nést také evropští daňoví poplatníci. Mějme na paměti, že Evropská unie prodala intervenční zásoby na období 2004-2005 s obrovským ziskem. Ceny obilí byly v minulém období nízké. Kdyby tehdy Evropská unie zasáhla, bylo by nyní možné z prodeje obilí realizovat obrovský zisk, který by chovatelům hospodářských zvířat také pomohl. My však žádné takové zásoby nemáme, což není špatná zpráva pouze pro výrobce a spotřebitele, ale znamená to také, že Evropská unie přichází o možnost poskytnout podporu zemím, které jsou postiženy hladomorem, jako je například Pákistán.
<SPEAKER ID="102" NAME="Csaba Sándor Tabajdi" AFFILIATION="S&amp;D">
(HU) Za prvé, snahy pana komisaře Cioloşe o to, aby Evropská unie konečně zavedla vhodný ochranný mechanismus proti celosvětovému kolísání cen potravin, si zaslouží naši plnou podporu. Za druhé, vysoké ceny obilovin a krmiv pro zvířata poukazují na vznik nedostatku bílkovin v Evropské unii, o čemž bude pojednávat zpráva pana Häuslinga. Za třetí, skutečnost, že systém společné zemědělské politiky je pokřiven, že příliš dotuje zemědělce zabývající se pěstováním obilovin a nepodporuje zemědělce chovající drůbež nebo prasata nebo dobytek obecně, je dalším faktorem, který přispívá k současné krizi v odvětví živočišné výroby. Za čtvrté, chovatelé hospodářských zvířat jsou v potravinovém řetězci v nevýhodě ve srovnání se zpracovateli a obchodníky. Za páté, chovatelé hospodářských zvířat jsou nuceni k nepoměrně rozsáhlým investicím do ochrany životního prostředí. To je obzvláště závažné v nových členských státech. To bychom také měli vyřešit a napravit.
<SPEAKER ID="103" NAME="Herbert Dorfmann" AFFILIATION="PPE">
(DE) Vážená paní předsedající, pane Cioloşi, dámy a pánové, velice rád bych poděkoval paní Garcíové za tuto iniciativu a také bych rád upozornil konkrétně na to, jaká je situace v odvětví živočišné výroby v horských oblastech. V mnoha regionech Evropské unie existují alternativy k chovu hospodářských zvířat, ale to rozhodně neplatí v horských oblastech. Pokud by z horských oblastí měl vymizet pasoucí se dobytek, pak by mnoho zemědělských oblastí bylo jednoduše zbytečných a lidé by z nich odešli. To by nejen omezilo obchodní příležitosti v horských regionech, ale také by to mělo za následek proměnu krajiny a konečně i snížení biologické rozmanitosti.
<P>
V tomto ohledu hraje velkou roli odvětví mlékárenské výroby, protože vytváří pracovní místa a přináší zisky do horských regionů i ostatních oblastí. Proto se domnívám, že se v reformě zemědělské politiky musíme zaměřit konkrétně na tři problémy. Potřebujeme společnou zemědělskou politiku (SZP), která bude brát ohled na chov hospodářských zvířat v horských oblastech a poskytne tamním zemědělcům dotace. Za druhé, potřebujeme flexibilní druhý pilíř SZP, který nám umožní poskytnout zvláštní pomoc farmám zaměřeným na chov hospodářského dobytka v horských oblastech. Za třetí, potřebujeme kvalitní politiku, která bude zaměřena především na produkty z horských regionů a která přinese možnosti zvláštního označování, aby tyto produkty z odvětví živočišné výroby v horských oblastech mohly na trhu získat přidanou hodnotu.
<SPEAKER ID="104" NAME="Luís Paulo Alves" AFFILIATION="S&amp;D">
(PT) Směřujeme pravděpodobně k další komoditní bublině. Ceny na světovém trhu se od června zvýšily v průměru o více než 16 %. Na termínovém trhu se ještě nikdy tolik neobchodovalo a ještě nikdy nešlo o tolik peněz jako nyní. Ve snaze o výhodné transakce vedou extrémně nízké úrokové sazby a příliš velké objemy peněz ke zvýšení obchodních a finančních spekulací s termínovými smlouvami bez jakékoli souvislosti s reálnou ekonomikou. Údaje největší komoditní burzy na světě zaměřené na obiloviny, Chicago Mercantile Exchange, jsou ohromující. U nákupů sóji, kukuřice a pšenice byly zaznamenány rekordní transakce. Praktickým výsledkem je to, že tyto případy nárůstu se promítají do reálných tržních cen, a to i v roce, kdy jsou obiloviny široce dostupné. Tento nárůst cen krmiv obrovským způsobem zhoršuje již tak obtížnou situaci mnoha našich podniků zaměřených na chov hospodářských zvířat, které v důsledku krize nebudou schopny přenést zvýšení těchto cen do cen produktů, které prodávají, a je pravděpodobné, že jej nebudou schopny vstřebat. Je proto načase, abychom podnikli patřičné kroky a ochránili naše potraviny před finančními spekulacemi. Rád bych tedy věděl, co s tím Komise hodlá dělat.
<SPEAKER ID="105" NAME="Michel Dantin" AFFILIATION="PPE">
(FR) Vážená paní předsedající, pane komisaři, dámy a pánové, jak podivný je ten svět zemědělství! Před rokem jsme v této sněmovně všichni lamentovali nad celkovou situací ve výrobě. Dnes se jednomu odvětví výroby, odvětví obilovin, daří lépe než ostatním - a já se domnívám, že bychom to navzdory všemu měli přivítat. Avšak jeho úspěch má naneštěstí velmi závažné důsledky pro další odvětví, a tím je odvětví živočišné výroby.
<P>
Dnes je skutečným problémem neschopnost zemědělského průmyslu převádět náklady, kterým čelí, na spotřebitele. Proto, jak již bylo řečeno dnes dopoledne, musíme výrobcům pomoci se sdružovat do organisací, aby o sobě dali vědět při obchodování se spotřebiteli a především při obchodování s odvětvím velkoobchodní distribuce.
<P>
Nicméně onen řetězec, onen princip fungování trhů je mnohem škodlivější. Jak můžeme vysvětlit skutečnost, že po mnoho let, možná i desetiletí, jsme tvrdili, že jihoamerické země představují zátěž pro výrobu a sráží ceny dolů? Jak vysvětlíme, že ačkoliv ceny dnes v těchto zemích znovu narůstají, nedokážeme tento nárůst přenést na naše výrobce, protože ano, skutečně došlo k nárůstu nákladů, ale - a to musí být také řečeno - výrobní ceny žádný nárůst nezaznamenaly?
<P>
Jak můžeme nezmínit rozdíly ve výrobních nákladech, mezi našimi státy panují? Nelze popřít, že jde částečně o otázku odpovědnosti jednotlivých států. Avšak dumping, ke kterému dnes dochází mezi některými z našich zemí, je jedním z faktorů, které destabilizují trh, a já se domnívám, že by Evropa měla tento problém řešit.
<P>
Ano, musíme nalézt řešení. Jsem toho názoru, že evropští pěstitelé obilovin jsou si vědomi situace, které čelí jejich hlavní zákazníci - farmáři. Jsou připraveni uzavřít smluvní dohodu. Jste vy, pane komisaři, připraven takovou dohodu podpořit?
<SPEAKER ID="106" NAME="Alan Kelly" AFFILIATION="S&amp;D">
Vážená paní předsedající, znovu vedeme rozpravu o tom, jak příjmy našich zemědělců doplácejí na působení trhů, které jsou, abychom byli zcela upřímní, co do struktury mírně dysfunkční a také nejsou schopny vypořádat se se šoky, jako je například prudký nárůst cen obilovin, jehož jsme nyní svědky. Je zcela jistě načase, aby se naše zemědělství a tržní systém posílily, a já doufám, že si Komise a pan komisař všimli, že politické skupiny v této sněmovně opět požadují přiměřený rozpočet pro SZP na období po roce 2013.
<P>
Náklady na vstupy a despotická nařízení způsobují, že zemědělské podniky v EU nejsou konkurenceschopné a životaschopnost našeho zemědělského odvětví klesá. Náš pastvinový systém výroby kvalitního a ekologicky udržitelného hovězího je narušován dovozům ze třetích zemí. Musíme dát našim zemědělcům spravedlivou příležitost a podle mé zkušenosti je to také to jediné, co žádají. Z nesoběstačnosti Evropské unie, co se týče obilovin, se stává závažný problém, nejen s ohledem na odvětví hovězího masa, ale také vepřového a drůbežího. Tento návrh je vyjádřením toho, jak vážně tato sněmovna bere probíhající vývoj na našich zemědělských trzích. My jako Parlament musíme zasáhnout, když máme pocit, že situace je vážná, a abych byl zcela upřímný, pane komisaři, odvětví hovězího, drůbežího i vepřového masa potřebuje co nejdříve náš pozitivní zásah. Těším se na vaši odpověď.
<SPEAKER ID="107" NAME="Jarosław Kalinowski" AFFILIATION="PPE">
(PL) Vážená paní předsedající, vážený pane komisaři, situace, kterou letos zažíváme, nám budiž lekcí, že přiměřené množství obilných rezerv je nezbytně nutné k tomu, abychom zajistili dodávky potravin a stabilitu trhu. Tohoto zabezpečení potravin bychom měli docílit prostřednictvím příslušných rozhodnutí na úrovni EU.
<P>
Další záležitostí, jež je velmi důležitá, je hledání nových zdrojů bílkovin - to je velice dobrá cesta vstříc nezávislosti evropského zemědělství. Z toho důvodu musíme podporovat pěstování plodin bohatých na bílkoviny. Nesmíme však zapomenout, že je naší bezpodmínečnu povinností zaručit zemědělcům trvalý přístup ke krmivu. Z toho důvodu podporuji tento návrh, který vybízí Evropskou komisi k tomu, aby stanovila minimální práh pro množství nepovolených odrůd geneticky modifikovaných organismů přípustné v dovozech sóji. Pokračování v politice nulové tolerance představuje hrozbu pro celý řetězec potravinářské výroby.
<SPEAKER ID="108" NAME="Kriton Arsenis" AFFILIATION="S&amp;D">
(EL) Vážená paní předsedající, v současné době existují dvě hrozby pro celosvětovou živočišnou výrobu a potraviny. Na jedné straně máme monopoly na osiva a byli jsme svědky katastrofických následků, jaké mělo modifikované osivo v tomto odvětví v Indii. Na druhé straně finanční organizace kouzlí s cenami základních výrobků.
<P>
V roce 2008 jsme dosáhli největší celosvětové produkce obilovin. V roce 2008, a to je skutečně absurdní, pakliže to nevysvětlují ona finanční kouzla, jsme byli svědky největší potravinové krize, která způsobila narušení sociální rovnováhy a ztrátu mnoha lidských životů. Musíme tyto dva problémy sledovat. Musíme zvýšit místní zdroje, zajistit, aby zemědělci měli volný přístup k osivu a aby zemědělci zabývající se chovem dobytka také platili menší ceny, a regulovat chování finančních organizací.
<SPEAKER ID="109" NAME="Izaskun Bilbao Barandica" AFFILIATION="ALDE">
(ES) Vážená paní předsedající, zemědělské podniky zabývající se chovem dobytka trpí následky krize. Navíc se musí potýkat s nejpřísnějšími normami na světě, jež zvyšují jejich výrobní ceny, což je v porovnání s třetími zeměmi staví do znevýhodněné pozice. Proto se domnívám, že společná zemědělská politika nejprve musí poskytnout dostatečné finanční prostředky pro období po roce 2013, abychom zajistili životaschopnost zemědělských výrobců a chovatelů. Za druhé, tato politika musí přijmout konkrétní opatření pro chovatele, kteří se řídí trvale udržitelnými ochrannými opatřeními. Za třetí, musí posílit opatření na podporu odvětví živočišné výroby v nejvíce znevýhodněných oblastech. Za čtvrté, musí jasně stanovit, že dovozy ze třetích zemí musí splňovat normy EU, abychom zabránili nespravedlivé hospodářské soutěži.
<P>
A konečně, žádám Komisi, aby bránila zájmy evropských výrobců při všech obchodních jednáních, abychom neohrozili oblast živočišné výroby. Pokud se nám nepodaří tato opatření přijmout, mohlo by to znamenat, že se Evropa stane regionem bez odvětví, který je závislý na dovozech a třetích zemích.
<SPEAKER ID="110" NAME="Struan Stevenson" AFFILIATION="ECR">
Vážená paní předsedající, krize v odvětví živočišné výroby EU tvrdě zasáhla Skotsko a my můžeme pomoci mnoha různými způsoby. Za prvé, mohli bychom snížit regulační zátěž. Je šílené, že uvalujeme větší břemeno v podobě byrokracie a regulace na naše vlastní výrobce v EU než na jejich konkurenty mimo Evropskou unii. Naši zemědělci mají svázané ruce i nohy kvůli byrokracii, a přesto dovážíme obrovské množství potravin, které byly vyrobeny za takových pracovních a hygienických podmínek, které by v EU byly hodnoceny jako trestný čin.
<P>
Vysoké náklady, které vznikají ve snaze splnit veškeré byrokratické požadavky, se neodrážejí v cenách, které naši chovatelé skotu dostávají za svůj dobytek. Britské hovězí maso se nyní prodává hluboko pod náklady nad výrobu. Chovatelé krav bez tržní produkce mléka z nížinných oblastí spočítali, že přicházejí zhruba o 260 liber za krávu, také naši producenti mléka zažívají dlouhé období úpadku. Musíme to zhoršování zastavit.
<SPEAKER ID="111" NAME="João Ferreira" AFFILIATION="GUE/NGL">
(PT) Nárůst cen obilovin je dalším faktorem, který prohlubuje a zhoršuje krizi v odvětví živočišné výroby. Současná společná zemědělská politika a obchodní politiky Evropské unie nezajišťují spravedlivý příjem zemědělcům, především pak malým a středním výrobcům, ani nejsou schopny zabránit důsledkům narůstajících nákladů při výrobě a kolísání cen zemědělským výrobků: naopak, ještě je zhoršují. Za tímto kolísáním cen stojí příčiny, které nejsou výhradně, ba dokonce ani z větší části přirozené: mezi ně patří spekulace s potravinami. Veškerá opatření podniknutá v této oblasti budou mít vždy omezený dosah, pakliže nebudou zahrnovat zákaz využívání nástrojů, které způsobují výdělečnost těchto spekulací, konkrétně derivátů. Pro zajištění výroby, práva na výrobu, potravinové soběstačnosti a dodávek potravin je nezbytné, abychom učinili přítrž podřizování zemědělství a potravinářské výroby trhu a hospodářské soutěži. Vyžaduje to účinná opatření pro regulaci a zásahy do trhů, bez nichž se kolísání cen ještě zhorší a dojde k procesům koncentrace, které přežije jen malé množství velkých výrobců.
<SPEAKER ID="112" NAME="Dacian Cioloş">
člen Komise. - (FR) Vážená paní předsedající, jsem velice rád, že i zde v Evropském parlamentu projevujete takový zájem o odvětví, které je nezbytně nutné nejen pro tržní nabídku, ale také pro stabilitu našich regionů: Mám samozřejmě na mysli odvětví živočišné výroby.
<P>
Odpovědi na mnoho z vašich otázek a problémů, o nichž jste zde hovořili, bezpochyby najdete v návrzích týkajících se budoucnosti společné zemědělské politiky, které Komise zanedlouho představí. Parlament bude mít možnost tyto návrhy projednat už příští týden. Bezpochyby se v nich také budeme věnovat spravedlivému rozdělení pomoci mezi různá odvětví, včetně odvětví živočišné výroby. Také se budeme zabývat otázkami podpory odvětví živočišné výroby v konkrétnějších a obtížnějších oblastech a také mechanismy pro vyřešení problému kolísání příjmu. Nicméně na několik konkrétních otázek, které jste položili, bych vám rád odpověděl hned. První se týká problému cen obilovin a intervenčních zásob.
<P>
Je pravda, že už nemáme intervenční zásoby, jaké jsme měli v minulosti, ale důvodem je skutečnost, že ceny jsou nyní vyšší. Tržní intervenci nelze ospravedlnit, když jsou ceny vysoké. Domnívám se, že musíme zvážit jiné typy mechanismů, a ačkoli zásoby mohou hrát určitou roli, budeme muset vzít v úvahu jiné typy zásob než intervenční zásoby na trhu, jakými jsme disponovali v minulosti. Řešení tohoto problému bychom možná měli hledat na ještě vyšší úrovni, než je úroveň EU, uvážíme-li, že trh je nyní otevřenější než v minulosti.
<P>
Co se týče projektu ITER, pane Häuslingu: to, že část rozpočtu pro rok 2010 nebyla použita na zemědělství a bude věnována projektu ITER, neznamená, že nemáme zdroje na to, abychom mohli zasáhnout v odvětví zemědělství. Mohu vás ujistit, že tyto dodatečné prostředky, které putují projektu ITER, nebyly odebrány z žádných mechanismů SZP; tyto prostředky jsou stále dostupné a nebyly použity, protože k tomu nebyl důvod. Mohu vás ujistit, že i s tímto přesunem peněz máme rozpočet, který potřebujeme, abychom byli schopni přijmout nezbytná opatření.
<P>
Závěrem bych rád řekl, že otázka kolísání cen - a dopad, jaký na ně mají spekulace na trhu -, je jednou z těch, kterým se Komise věnuje nejintenzivněji, což platí rovněž pro související výrobky a zboží. Spolupracuji na této otázce se svým kolegou panem Barnierem. Komise představí v této věci určité návrhy.
<P>
Co se týče rozdělení přidané hodnoty napříč potravinovým řetězcem, nejpozději příští týden uspořádáme spolu s panem komisařem Tajanim první schůzku skupiny na vysoké úrovni věnovanou této otázce.
<SPEAKER ID="113" NAME="Předsedající">
Obdržela jsem čtyři návrhy usnesení předložené v souladu s čl. 115 odst. 5 jednacího řádu.
<P>
Rozprava je ukončena.
<P>
Hlasování se bude konat po krátké přestávce.
<P>
Písemná prohlášení (článek 149)
<SPEAKER ID="114" NAME="Sandra Kalniete" LANGUAGE="LV">
V současné době čelí chovatelé hospodářských zvířat problémům, které musíme společně vyřešit, abychom umožnili rozvoj odvětví živočišné výroby a zajistili dostatečný příjem zemědělcům. Za posledních několik měsíců došlo k výraznému nárůstu cen obilovin, který ještě zhoršily výjimečné události, jako byly například povodně v Pákistánu a lesní požáry v Rusku. Nad těmito klimatickými katastrofami samozřejmě nemáme žádnou moc, ale je v našich silách sestavit legislativní návrhy, které by mohly pomoci evropským zemědělcům překonat následky těchto pohrom. Jisté je, že můžeme a musíme omezit spekulace na trhu s obilovinami, které jsou jednou z příčin těchto problémů. Nelze tolerovat, aby takové nekalé obchody způsobovaly ztráty pro odvětví, které představuje jeden ze základních kamenů evropského zemědělství. Také bych vám chtěla připomenout, že je nezbytně nutné, aby Komise hájila zájmy evropských zemědělců při svých jednáních o nové obchodní dohodě se zeměmi Mercosuru a zajistila podmínky spravedlivé hospodářské soutěže. Vyzývám Komisi, aby začala aktivně podporovat evropské zemědělce a pomohla jim překonat stávající obtíže v odvětví živočišné výroby, jelikož naše podpora je pro zemědělce klíčová.
<SPEAKER ID="998" NAME="Franz Obermayr" LANGUAGE="DE">
Odvětví živočišné výroby představuje pro evropské zemědělce několik problémů, včetně zvyšujících se vstupních nákladů, konkurence ze třetích zemí, závažné fluktuace nákladů na krmiva a relativně nízkých cen masa. Pokud máme zavést trvalou politiku pro odvětví živočišné výroby, musíme vzít v úvahu všechny zúčastnění strany, včetně zemědělců, spotřebitelů a zvířat samotných. Naším cílem musí být odklon od průmyslového chovu dobytka a příklon k přirozenějšímu, citlivějšímu zacházení se zvířaty v malých zemědělských podnicích. To všechno musíme sloučit s nejvyšší možnou úrovní bezpečnosti pro spotřebitele ve formě rozsáhlých služeb zajišťujících zdraví zvířat a jasného označování všech potravinových výrobků pocházejících ze zvířat, především s ohledem na jejich původ a způsob, jak byla zvířata chována. Evropská unie musí zavést základní podmínky, jež jsou potřebné pro zajištění budoucnosti našich zemědělců, aby si udrželi svou konkurenceschopnost na mezinárodní scéně a aby jejich podniky zůstaly ekonomicky životaschopné, a to navzdory skutečnosti, že máme ty nejpřísnější normy týkající se dobrých životních podmínek zvířat na světě.
<SPEAKER ID="115" NAME="Pavel Poc" AFFILIATION="S&amp;D">
písemně. - (CS) Nárůst cen obilovin ohrožuje sektor živočišné výroby v EU, také kvůli závislosti na dovozu krmiv ze třetích zemí. Kritická situace je ve výrobě vepřového masa, kde tvoří krmivo 60 % výrobních nákladů, ale rostoucí náklady mohou postupně ohrozit všechna odvětví živočišné výroby v EU. Evropa by proto měla snížit svou závislost na dovozu krmiv ze třetích zemí.
<P>
Rozhodně není řešením přechod ke geneticky modifikovaným krmivům dováženým z USA. V EU trvá jejich schválení přibližně dva a půl roku, v Argentině asi tři roky, v Brazílii tři až pět let a Čína rovněž přijímá přísná opatření v této oblasti. V USA naproti tomu stačí ke schválení 15 měsíců. Krize živočišného sektoru EU by neměla být využita k obchodním záměrům amerických společností, které vidí v Evropském trhu významný exportní potenciál.
<P>
Evropská unie by se měla zaměřit na snížení výrobních nákladů, na dodržování standardů EU třetími zeměmi a na to, aby výrobci dostávali za svoje produkty odpovídající cenu. Není možné, aby spotřebitelé nesli důsledky zvyšování nákladů, výrobci dostávali stále méně peněz a distributoři měli stále větší zisky.
<P>
Nesouhlasím s postojem Komise, že nejsou nutná žádná urgentní opatření, protože čelíme strukturální krizi, která potřebuje řešení nejen kvůli zajištění bezpečnosti potravinových dodávek.
<SPEAKER ID="997" NAME="Daciana Octavia Sârbu" AFFILIATION="S&amp;D">
písemně. - (RO) Evropští chovatelé hospodářských zvířat v poslední době čelí nekončícím problémům. Je pro ně těžké vyrovnat se s konkurencí ze třetích zemí, jelikož ty nesplňují přísné normy, které místní výrobci splňovat musí, a jsou neustále oběťmi obchodních jednání Evropské unie. Doufáme nicméně, že se v budoucnu dočkáme ze strany Evropské komise jiného přístupu, protože není normální, aby evropští zemědělci v důsledku obchodních dohod neustále prodělávali. Je rovněž nutné, aby se Komise více účastnila posilování organizací výrobců ve všech odvětvích živočišné výroby za tím účelem, aby jim umožnila vyjednat lepší ceny za jejich výrobky, a zohlednit přitom výrobní náklady. Zároveň s tím vybízím Komisi k tomu, aby co možná nejrychleji uvolnila obiloviny z intervenčních zásob, a tím podpořila toto odvětví, které těžce postihla současná krize.
<P>
(Zasedání bylo na několik minut přerušeno)
