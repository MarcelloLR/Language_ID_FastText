<CHAPTER ID="003">
Předložení výroční zprávy Účetního dvora za rok 2009 (rozprava) 
<SPEAKER ID="007" NAME="Předseda">
Prvním bodem na pořadu jednání je předložení výroční zprávy Účetního dvora za rok 2009.
<SPEAKER ID="008" NAME="Vítor Manuel da Silva Caldeira">
předseda Účetního dvora - Pane předsedo, je mi ctí, že se mohu účastnit dnešní rozpravy o výroční zprávě Účetního dvora o provádění rozpočtu za rok 2009, kterou jsem již představil vám i Výboru pro rozpočtovou kontrolu.
<P>
V této sněmovně chci představit čtyři klíčová sdělení, která letošní výroční zpráva obsahuje. Účetní dvůr zaprvé dospěl k závěru, že účetnictví Evropské unie přináší věrnou představu a věrně a poctivě zobrazuje finanční situaci a výsledky činností a peněžních toků. Účetní dvůr tak již třetím rokem po sobě shledává, že účetnictví neobsahuje žádné významné nesprávnosti a je spolehlivé.
<P>
Co se týče legality a správnosti, je prohlášení Účetního dvora o příjmech a závazcích stejně jako v předchozích letech bez výhrad. Při provádění plateb z rozpočtu, a to je druhé klíčové sdělení této výroční zprávy, však s výjimku dvou oblastí dochází i nadále ke značným chybám. Těmito výjimkami jsou správní výdaje a hospodářské a finanční věci.
<P>
Ve všech ostatních výdajových oblastech zjistil Účetní dvůr významný rozsah chyb. Zaměřím se na dvě nejdůležitějších výdajové oblasti: na zemědělství a soudržnost.
<P>
Podle odhadů Účetního dvora je rozsah chyb v oblasti zemědělství a přírodních zdrojů o něco vyšší než v roce 2008. Výsledky nicméně odpovídají hodnocením provedeným za oba roky Účetním dvorem, podle nichž jsou systémy pouze částečně účelné. Podle doporučení Účetního dvora lze snížit riziko chyb zlepšením kvality informací, na jejichž základě se stanovují nároky a vypočítávají platby, a zpřehledněním a vymáháním pravidel o využívání a udržování zemědělské půdy.
<P>
V oblasti soudržnosti, která představuje téměř jednu třetinu rozpočtu, platí i nadále, že se jedná o jedinou rozpočtovou oblast, kde odhadovaná úroveň chyb přesahuje 5 %. Většina zjištěných chyb souvisí s vážnými nedostatky vznikajícími na straně vnitrostátních orgánů při uplatňování pravidel o veřejných zakázkách a při proplácení nezpůsobilých nákladů. Velký počet chyb mohly a měly členské státy odhalit a napravit předtím, než výdaje potvrdily Komisi, a z výsledků auditu vyplývá, že k tomu měly potřebné informace.
<P>
Provedeme-li analýzu letošních výsledků a srovnáme je s výsledky za minulý rok, vidíme, že k nejvýznamnější změně došlo v oblasti soudržnosti. A s tím také souvisí třetí klíčové sdělení zprávy Účetního dvora. Co se týče nejpravděpodobnější míry chyb u výdajů na soudržnost, odhad Účetního dvora byl výrazně nižší než v předchozích letech a u rozpočtu jako celku odhadovaná míra chyb v uplynulých několika letech klesla.
<P>
Přesto ale musíme být předtím, než učiníme nějaký závěr ohledně vývojového trendu v této oblasti, dosti opatrní; vzhledem k proměnlivé struktuře výdajů se množství plateb v jednotlivých letech může výrazně lišit - rok 2009 se od roku 2008 lišil velmi znatelně. Není navíc žádná záruka, že celkový pokles odhadované míry chyb zaznamenaný v posledních letech bude trvat i nadále, zůstanou-li systémy, na které připadá převážná většina výloh, pouze částečně účelné.
<P>
S tím pak souvisí poslední klíčové sdělení. Informace poskytované Komisí o náhradách a dalších opravách nejsou zatím zcela spolehlivé, a nelze je proto s odhadovanou mírou chyb Účetního dvora smysluplně srovnávat.
<P>
Máme před sebou několik iniciativ, které představují významnou příležitost, jak zlepšit finanční řízení Evropské unie. Letošní výroční zpráva potvrzuje závěry a doporučení, jež obsahuje stanovisko Účetního dvora k rizikům a výzvám týkajících se zlepšení finančního řízení Evropské unie. Zlepšování kvality výdajů by se mělo stát prvořadou prioritou. K tomuto cíli by mělo přispět zjednodušování legislativního rámce a zavádění nákladově efektivnějších systémů kontroly, které by umožňovaly snižování rizika chyb.
<P>
Komise letos představila návrh revize finančního nařízení. Účetní dvůr ve svém nedávném stanovisku k této věci došel k závěru, že tento dokument obsahuje řadu návrhů, které Komisi dávají příležitost ke zlepšení transparentnosti a finančního řízení. Zjednodušení odvětvové legislativy je nicméně i nadále důležitou cestou k významnějšímu zlepšení kvality výdajů.
<P>
V následujícím roce předloží Komise legislativní návrhy politik a programů zahrnujících hlavní výdajové oblasti příštího programového období. Při revizi výdajových programů navrhuje Účetní dvůr uplatnit soubor zásad, které zajistí, že bude vyšší pravděpodobnost evropské přidané hodnoty, že budou vymezeny jasné cíle, že budou stanovena realistická a pokud možno jednoduchá schémata a že jasně určená bude také odpovědnost.
<P>
Zajištění optimálního řízení výdajů z evropských fondů znamená velkou odpovědnost pro nás pro všechny: pro Komisi v souvislosti s předkládáním nových legislativních návrhů a s prováděním rozpočtu; pro členské státy v rámci jejich každodenní správy zhruba 80 % objemu evropského rozpočtu; pro Parlament a Radu jako zákonodárné orgány a orgán udělující absolutorium; a pro Účetní dvůr v jeho funkci externího auditora Unie.
<P>
Účetní dvůr se bude na tomto úsilí o zajištění správného a účelného vydávání prostředků z fondů velmi rád a plnou měrou podílet.
<SPEAKER ID="009" NAME="Algirdas Šemeta">
člen Komise. - Pane předsedo, před dvěma dny jsme měli, pan předseda Caldeira a já, možnost vyměnit si názory a hovořit o výroční zprávě Účetního dvora se členy Výboru pro rozpočtovou kontrolu. Chtěl bych se zde stručně zmínit o hlavních bodech tohoto rozhovoru a o prvních závěrech.
<P>
Dříve než se dostanu k jádru věci, chtěl bych zde připomenout plodný dialog mezi auditorem, Účetním dvorem a auditorskou skupinou Komise a poděkovat panu předsedovi Caldeirovi za vynikající spolupráci. Těší mne, že Účetní dvůr uznává dosažený pokrok; vidím opravdu mnoho pozitivních sdělení, ale vnímám samozřejmě také určitou míru kritiky, a Komise se bude snažit v co největší míře držet všech doporučení Účetního dvora.
<P>
Hlavní sdělení zprávy Účetního dvora mají klíčový význam pro to, jak Komise sama hodnotí, jakým způsobem se jí daří odpovědně spravovat rozpočet EU.
<P>
Zaprvé už tři roky po sobě je prohlášení k ročnímu účetnímu výkazu kladné a bez výhrad. Podle hodnocení Účetního dvora podává účetnictví EU věrný a poctivý obraz bez jakýchkoli výhrad. Komise je s tímto výsledkem samozřejmě velmi spokojena, protože tento výsledek potvrzuje trvalé účinky naší účetní reformy. Účetní dvůr nicméně právem poukazuje na některé slabiny. Tyto slabiny sice neovlivňují to, že Účetní dvůr vydal výrok bez výhrad, Komise je nicméně rozhodnuta se na tato slabá místa zaměřit, a chce tedy pokračovat i nadále ve zlepšování své každodenní účetní praxe. Co se týče legality a správnosti operací, těší mne, že i v roce 2009 pokračuje pozitivní trend směrem k celkovému snižování míry chyb.
<P>
Příjmy a závazky jsou v případě celého rozpočtu ve všech podstatných ohledech legální a správné. Více než 95 % plateb z rozpočtu EU bylo provedeno bezchybně. Tento výsledek je pozitivním znamením, že naše úsilí o další zlepšení kontroly má konkrétní dopad. Dosáhnout se nám toho podařilo hlavně díky podstatnému snížení míry chyb v oblasti soudržnosti; tento pokrok je odrazem toho, že Komise nyní prostřednictvím předběžných hodnocení systémů řízení a kontroly členských států plní významnější dozorčí roli. Odráží to rovněž přínos důsledně uplatňované zásady přerušení či pozastavení plateb v případech, kdy byly objeveny problémy.
<P>
Účetní dvůr ve své zprávě konečně také uznává, že došlo ke zvýšení kvality informací, jež Komise poskytuje o zpětném získávání. Dalším projevem tohoto rozhodného přístupu Komise je i skutečnost, že se zvýšil objem prostředků získaných zpět v podobě náhrad z projektů, kde byly objeveny chyby, nebo od vnitrostátních orgánů, které za ně nesly odpovědnost. Sdílím nicméně názor Účetního dvora, že členské státy stále ještě nepředkládají zprávy uspokojivým způsobem, a Komise se bude snažit tuto situaci napravit, a to jak co se týče stávajících programů, tak co se týče další generace programů a sdíleného řízení.
<P>
Zcela sdílím opatrnost pana předsedy Caldeiry, který varuje před tím, že by v budoucnu mohlo docházet k výkyvům v míře chybovosti, a to zejména v oblasti soudržnosti. Souhlasím rovněž s Účetním dvorem, pokud jde o slabé stránky systémů členských států a některé další problémy sdíleného řízení. Podle mého názoru zahrnuje cesta vpřed navržení nákladově efektivních mechanismů kontroly, zjednodušení pravidel způsobilosti, u nichž představuje složitost jasný zdroj chyb, a zlepšení kvality informací poskytovaných členskými státy ohledně finančních oprav a zpětného získání prostředků.
<P>
Tento seznam však není vyčerpávající. V naší úterní diskusi se ukázalo, že jsou před námi i další výzvy, například větší odpovědnost klíčových finančních hráčů, zejména členských států, a nákladově efektivní kontrolní politika založená na riziku a výkonu. V souvislosti s přípravou přezkumu rozpočtu také prosazuji, abychom se ve větší míře zaměřili na dopady a méně na vstupy s tím, že by byly definovány jasné a měřitelné cíle a klíčové výkonnostní ukazatele. V květnu jsem na půdě ve Výboru této sněmovny pro rozpočtovou kontrolu představil agendu pro udělení absolutoria, audit a boj proti podvodům na období let 2010-2014. Tato agenda vyznačuje v základních obrysech klíčové strategické cíle a konkrétní kroky, které Komise učiní v zájmu toho, abychom se dostali dál a Účetní dvůr mohl vydat kladné prohlášení o věrohodnosti. Na základě výroční zprávy Účetního dvora za rok 2009 si tato agenda v plné míře uchovává svůj význam i pro naše budoucí opatření.
<P>
Závěrem chci říci, že mne těší, že výroční zpráva za rok 2009 dosvědčuje, že naše úsilí přináší výsledky. Přichází včas a jako důležitý vklad pro naši reflexi o tom, jak dosáhnout účelnějšího a účinnějšího řízení rozpočtu EU, což by nám mělo sloužit jako vodítko při přípravě příští generace programů.
<SPEAKER ID="010" NAME="Ingeborg Gräßle" LANGUAGE="DE">
Pane předsedo, pane Caldeiro, pane Šemeto, dámy a pánové, čeká nás velmi pěkný den, protože je to poprvé, co můžeme očekávat, že druhá Barrosova Komise překročí 2% hranici. Tolerovatelné riziko chyb skutečně tak úplně nepotřebujeme. Zpráva Účetního dvora, která nám byla předložena, proto rozhodně přináší velmi dobré sdělení, obzvláště pak těm, kdo v této oblasti působí. Je zjevné, že když se Komise o něco skutečně a odhodlaně snaží, může přijít s výsledky.
<P>
Když se na tyto výsledky podíváme podrobněji, je zřejmé, že jsou zčásti dány změnami v předpisech. To je rozhodně pravda a touto cestou bychom se měli ubírat i v budoucnu. Pokud by se Komise dokázala propracovat k přezkoumání směrnice o veřejných zakázkách a dokázala veřejným orgánům v členských státech skutečně zjednodušit jejich práci, byl by to nepochybně největší krok, který bychom mohli učinit na cestě ke kladnému prohlášení o věrohodnosti.
<P>
Ráda bych zde řekla všem, kdo neustále tvrdí, že evropský rozpočet je vystaven velkým rizikům, že evropské výdaje jsou zcela jistě kontrolovány o něco důsledněji než výdaje vnitrostátní. Evropské peníze jsou v porovnání s mnoha oblastmi vnitrostátních rozpočtů sledovány a účtovány mnohem důslednějším způsobem, což vychází najevo při našich návštěvách členských států, protože vnitrostátní předpisy existují jedině díky evropským předpisům. Musíme proto jednoduše členské státy povzbuzovat a vyzývat je k tomu, aby své vnitrostátní výdaje kontrolovaly stejným způsobem, jako se kontrolují výdaje evropské, a naopak.
<P>
Chtěla bych Účetnímu dvoru poděkovat, ale ráda bych též řekla, že mě letošní výroční zpráva zklamala. Jak jsem se již zmínila, letošní výroční zpráva obsahuje výrazně méně informací, než tomu bylo v minulosti. Potřebujeme podrobnější údaje o míře chyb. Vždy jsme dostávaly tyto informace o strukturálních fondech, ale letos poprvé jsme žádné takové informace nedostali. Nejsme tady v mateřské školce. Počítáme tady v Parlamentu s tím, že tyto informace dostaneme. Když si vybavuji, co bylo řečeno během slyšení, při němž vystoupili i členové Účetního dvora, vzpomínám si, že slibovali, že budou s Parlamentem úzce spolupracovat. Já se domnívám, že tento slib neplní.
<SPEAKER ID="011" NAME="Georgios Stavrakakis">
jménem skupiny S&D. - Pane předsedo, rád bych přivítal výroční zprávu a poblahopřál panu předsedovi Caldeirovi a všem členům Účetního dvora k jejich vynikající práci. Dovolte mi poděkovat zvláště panu O'Sheovi za jeho vynikající spolupráci, která mezi námi fungovala v oblasti agentur.
<P>
My jako parlament máme odpovědnost vůči občanům, a musíme tedy zajistit, aby peníze daňových poplatníků byly používány řádně, transparentně a účelně. Očekávám, že zjištění ohledně agentur obsažené ve výročních zprávách, které budou vydány později, budou vykazovat týž trend jako v předchozích letech. Situace se zlepšuje, ale systémy kontroly musí být i nadále zlepšovány, problémy je třeba řešit a nalézt k nim řešení.
<P>
V současné rozsáhlé hospodářské a sociální krizi má sledování výdajů význam mnohem větší než kdykoli předtím a my v Parlamentu a v Účetním dvoře se těmito problémy snažíme společně zabývat a chceme tyto problémy také řešit, abychom dosáhli ještě lepších výsledků.
<SPEAKER ID="012" NAME="Jorgo Chatzimarkakis" LANGUAGE="DE">
Pane předsedo, pane Šemeto, pane Caldeiro, rád bych Účetnímu dvoru za tuto zprávu poděkoval. Vaše organizace, pane Caldeiro, poskytuje evropským daňovým poplatníkům podstatnou službu. Je dobře, že i v tomto roce se míra chyb snižovala. Je to výsledek reformy, kterou provedla Komise a prosadil ji liberální komisař pan Kallas. V předchozím roce došlo k významným zlepšením v oblasti soudržnosti a pouze k menšímu zhoršení v zemědělství. Komise by ovšem ani nyní neměla nečinně sedět se založenými rukama. Musíme si uvědomit, že k těmto ohromným zlepšením došlo na základě velmi šťastného výběru vzorků. Obávám s proto, že v příštím roce už tento pozitivní trend nebude pokračovat. Měli bychom využít podnětu, který přineslo první rozpočtové absolutorium na základě Lisabonské smlouvy, a provést rozhodující změnu paradigmatu.
<P>
Chtěl bych zde ještě jednou jasně říci, že letošní zpráva Účetního dvora je v pořadí již šestnáctou, která nepřinesla celkově pozitivní výsledky. Jak dosáhnout toho, abychom už definitivně skoncovali s neúčelným a nešetrným přidělováním prostředků a s tichým souhlasem politiků v této oblasti?
<P>
Jako zpravodaj navrhuji následující: Zaprvé musí Komise ráznějším způsobem zasahovat v případech zjevného pochybení, a pakliže se tato pochybení opakují, musí financování pozastavit. Jak je možné, že členskému státu, který si řadu let vedl takovým způsobem jako Řecko, nebyly za 10 let uděleny žádné sankce, přestože je to ve zjevném rozporu s ustanoveními Integrovaného administrativního a kontrolního systému (IACS)?
<P>
Zadruhé už nesmíme daňovým poplatníkům ukládat dvojí pokuty. Příjemci, kterým byly prostředky z fondů EU přiděleny v rozporu se zákonem, musí uhradit zpátky pouze 10 %. V souladu s pravidlem 50:50 přispívají členské státy polovinou částky ze svých vnitrostátních rozpočtů. To je urážka daňových poplatníků. Dovolte mi, aby uvedl několik čísel. Mezi roky 1994 a 2006 bylo členským státům v oblasti politiky soudržnosti nesprávně přiděleno neuvěřitelných 7,7 miliardy EUR. Tento fakt právě uveřejnila sama Komise. Zpátky bylo uhrazeno pouze 709 milionů EUR, což zcela zjevně dokazuje, o jaký nepoměr se zde jedná. Je to pravděpodobně správné, protože členské státy nejsou schopny předložit přesné kalkulace. Účetní dvůr to potvrdil.
<P>
Zatřetí musí všechny členské státy konečně podepsat a předložit prohlášení o vnitrostátním řízení. Začtvrté musí být Komise politicky zodpovědná. Právě z tohoto důvodu chceme, aby byl na souborných zprávách o činnostech za daný rok podepsán alespoň pan Barroso. Požadujeme také hodnotící zprávu, jejíž předložení ukládá Lisabonská smlouva.
<P>
Existuje stále řada věcí, které je potřeba zlepšit. Každopádně bych chtěl Účetnímu dvoru velice poděkovat za tuto zprávu.
<SPEAKER ID="013" NAME="Bart Staes" LANGUAGE="NL">
Pane předsedo, dámy a pánové, když jsem četl tuto výroční zprávu, měl jsem při tom pocit jakéhosi déjà lu, pocit, že čtu něco, co jsem již předtím řadu let četl. Zejména a především vzniká velké množství chyb významného rozsahu v oblastech zemědělství, Fondu soudržnosti, výzkumu a vývoji, vnější pomoci, rozvojové spolupráci a vzdělávání. Zadruhé, systémy dohledu a kontroly jsou jen částečně účinné při předcházení a nápravě proplácení nároků na nepřiměřené či nezpůsobilé náklady.
<P>
Dámy a pánové, stále se potýkáme se zásadním problémem, tedy že členské státy nedělají to, co by měly dělat, a sice řádně sledovat peníze, které vyplácejí příjemcům. Hovoříme zde přibližně o 80 % evropského rozpočtu. Dalším zásadním problémem, který se stále nedaří odstranit, je to, že Komise se v dostatečné míře nesnaží monitorovat činnost členských států v tomto ohledu.
<P>
Podporuji proto zpravodajovu strategii, která by zajistila na jedné straně to, že na prvním místě budeme požadovat prohlášení o vnitrostátním řízení, která podepíší ministři financí, a na druhé straně, že Komise konečně podnikne opatření proti všem členským státům, které stále jednají v rozporu s pravidly, a v případě potřeby by těmto státům uložila tvrdé sankce: a to sankce finančního rázu, například zastavení dotací. To je podle mého názoru cesta, po které bychom se měli ubírat.
<SPEAKER ID="014" NAME="Ryszard Czarnecki" LANGUAGE="PL">
Pane předsedo, Účetní dvůr je jakýsi nejvyšší dozorce, snad bychom mohli říci policista, přátelsky laděný policista, někdy až do té míry, že mám dojem, že k orgánům, na něž dohlíží, se někdy chová až příliš laskavě a dobrácky a přivírá oči. Závěr této zprávy, výsledek práce Účetního dvora, zní: "dobré, ale nikoli dokonalé".
<P>
Mám dojem, že řada lidí v Evropě je pesimističtější než Účetní dvůr. Účetní dvůr musí mít významnější úlohu, Účetní dvůr musí být věrohodný, aby byly evropské orgány věrohodné v očích daňových poplatníků a voličů. Má-li být ovšem Účetní dvůr věrohodný, musí být skutečně velmi svědomitý, protože když dnes Účetní dvůr říká, že je rád, že sklenice je z 95 % plná, myslím si, že mnoho daňových poplatníků se bude ptát: proč je ale z 5 % prázdná? A to tím spíš, že panuje rozšířené přesvědčení, že není prázdná jen z 5 %. S jedním závěrem souhlasím - dozor na evropské úrovni je snad někdy důkladnější než v členských státech, a vyzývám proto Účetní dvůr, aby ve větším rozsahu vykonával dohled v členských státech, kde peníze často jednoduše protečou a zmizí.
<SPEAKER ID="015" NAME="Søren Bo Søndergaard" LANGUAGE="DA">
Pane předsedo, chtěl bych poděkovat Účetnímu dvoru za vynikající zprávu. Jak jsme zde slyšeli, v celkovém měřítku došlo ke snížení počtu chyb. Jak bychom s tím měli naložit? Podle mého názoru to závisí na dvou věcech: na východisku a na našich očekáváních. Východisko bylo zoufale bídné. V roce 2008 byly v rozporu s pravidly vyplaceny miliardy eur. Očekávalo se tedy, že by mělo dojít nejen ke zlepšení, nýbrž k významnému zlepšení ve všech oblastech.
<P>
A stalo se tak? Ano, v oblasti soudržnosti se jednoznačně počet chybných plateb snížil, což je dobrá zpráva, i když i tento počet je stále ještě nepřijatelně vysoký. V ostatních oblastech však ve skutečnosti došlo k nárůstu, což prostě a jednoduše není dobře.
<P>
Komisař Šemeta prohlásil nedávno ve Výboru pro rozpočtovou kontrolu a dnes znovu, že celkové snížení počtu chyb je výsledkem úsilí Komise. Já osobně proti tomu nic nemám. Rád Komisi dopřeji takové uznání. V tom případě je ovšem také jasné, kdo ponese odpovědnost v případě, že se počet chyb v příštím roce zvýší. Berte to prosím jako výzvu.
<SPEAKER ID="016" NAME="Marta Andreasen">
jménem skupiny EFD. - Pane předsedo, během posledních 16 let se rok co rok stávalo, že auditoři odmítali zúčtovat 90 i více procent rozpočtu, a ani tento rok není výjimkou. Auditoři hovoří o chybách, ale povaha jimi zjištěných nesrovnalostí daleko přesahuje hranici chyby. Stačí, když řekneme, že v soukromém odvětví by taková situace vedla k zavření společnosti a k odsouzení jejích ředitelů.
<P>
Skutečnost je taková, že peníze daňových poplatníků jsou utráceny nezákonným způsobem. Pro letošní rok auditoři uvádějí, že nemělo být vyplaceno minimálně 6 miliard liber. Co je podstatou tohoto problému? Nedostatek odpovědnosti.
<P>
Komise a auditoři jako obvykle obviní členské státy, avšak ve skutečnosti je chyba na straně Komise, která neprovádí náležité kontroly. Komise zastává funkci, která jí nejlépe umožňuje, aby stanovila pravidla a trestala ty, kdo je nedodržují, ale Komise v této věci naprosto selhala a odpovědnost nese i tento parlament, protože tuto situaci každý rok schválí a vždy znovu si požádá o navýšení rozpočtu.
<P>
Není už žádná naděje, že by auditoři mohli ještě někdy zúčtovat rozpočet EU. Jediný způsob, jak lze v tuto chvíli ochránit peníze daňových poplatníků, je rozpočet EU radikálně snížit.
<P>
Obracím se nyní k britskému ministerskému předsedovi. Pane Camerone, tím, že jste přistoupil na navýšení rozpočtu EU na rok 2011 o 2,9 %, jste se dopustil zásadní chyby. Jménem britských daňových poplatníků vás tímto žádám, abyste vznesl požadavek na významné snížení rozpočtu na rok 2011.
<SPEAKER ID="017" NAME="Martin Ehrenhauser" AFFILIATION="NI">
(DE) Vážený pane předsedo, míra chyb v oblasti soudržnosti se opravdu významně snížila, a to z 54 % v roce 2007 na 36 % v roce 2009. To je správné. Je to fakt a dokonce i já to musím uznat. Jak zde ale již řekl zpravodaj, podíváme-li se blíže na to, jak byla tato čísla vytvořena, je zjevné, že je musíme brát jen s relativní platností. Faktem je rovněž to, že podle zprávy Účetního dvora nejsou systémy kontroly v oblasti soudržnosti účinné. Fakt je dále také to, že přinejmenším 3 % peněz neměly být vůbec vyplaceny. To znamená, že pan Hahn spolu s dalšími bude mít stále ještě dost práce, aby dal toto portfolio do pořádku.
<P>
Podle mého názoru je zvýšení míry chyb v oblasti zemědělství zjevným krokem zpátky. Mezi chyby se navíc nezapočítávaly případy plýtvání, kdy docházelo například k tomu, že se hornické dotace vyplácely miliardářům.
<P>
Už ve výboru jsem se zmínil o tom, že jsem ani od Účetního dvora ani od Komise nedostal odpověď na otázku týkající se dvakrát vyplacených dávek sociálního zabezpečení. Moje otázka tedy ještě jednou zní: kdo v tomto případě udělal chybu? Budou peníze vráceny a o jak velkou částku se jedná? Konečně bych také rád řekl, že do budoucna je důležité, aby Účetní dvůr kromě toho, že bude kontrolovat, zda jsou platby prováděny v souladu se zákonem, zajišťoval také to, že budou prováděny z hlediska nákladů efektivním a účinným způsobem.
<SPEAKER ID="019" NAME="Cătălin Sorin Ivan" AFFILIATION="S&amp;D">
(RO) Předně bych rád poděkoval Victoru Caldeirovi za tuto jasnou zprávu, která má velký význam pro činnosti Komise i pro provádění rozpočtu na rok 2009. Zadruhé chci hned na začátku vysvětlit jednu věc, která má pro nás zcela zásadní důležitost: každých pět let nás volí evropští občané a posílají nás sem do Evropského parlamentu, jsou to lidé, kteří platí daně a poplatky, a jsou to nakonec oni, kdo vytvářejí tento rozpočet. Z tohoto pohledu a na základě našich pravidelných návratů do vlasti, kdy se s těmito lidmi setkáváme, nelze považovat provádění rozpočtu v roce 2009 za úspěšné. Uvedu vám pro to jen dva důvody.
<P>
Zaprvé, prohlášení o vnitrostátním řízení nemají politickou podporu. Jinými slovy nepřicházejí od ministra financí či od premiéra žádné signály. Nevíme proto, kdo za tato prohlášení o vnitrostátním řízení nese odpovědnost a do jaké míry jsou komplexní a přesná. Prakticky vzato se tak otevírá cesta pro podávání nepravdivých zpráv, anebo ne-li přímo nepravdivých, pak přinejmenším neúplných.
<P>
Zadruhé, pokud došlo v řízení evropských fondů k chybám, musí členské státy vrátit peníze zpět Komisi. Jinak řečeno zaplatí evropští občané jednou za vytvoření evropského rozpočtu a na druhé straně pak v případě ztráty tuto ztrátu ve vnitrostátním rozpočtu zaplatí znovu. Občané Evropské unie tak za omyly, chyby nebo dokonce podvody ve správě evropských fondů zaplatí dvakrát.
<P>
Zatřetí podporuji Komisi i Evropský soudní dvůr. I já jsem zastáncem navazování těsnějších svazků mezi tímto orgánem a vnitrostátními auditními orgány ve všech členských státech. Domnívám se, že chceme-li mít v rozpočtu více peněz, musíme v první řadě lépe nakládat s penězmi, které máme. A abychom byli schopni lépe vynakládat peníze, které máme, musíme především vědět, kde jsou problémy a jak tyto problémy řešit.
<SPEAKER ID="020" NAME="Luigi de Magistris" AFFILIATION="ALDE">
(IT) Paní předsedající, dámy a pánové, domnívám se, že můžeme-li nyní hovořit o nižším počtu chyb, je to díky schopnostem, nezávislosti a profesionalitě Účetního dvoru, a byl bych rád, aby to pan Caldeira věděl.
<P>
Domnívám se, že stejně jako Komise měl na tomto zlepšování významný podíl i Parlament, zejména Výbor pro rozpočtovou kontrolu, který přikládá velký význam otázce transparentnosti a účelného a účinného nakládání s veřejnými prostředky.
<P>
Stále však musíme hledat způsoby, jak dosáhnout dalších zlepšení, protože je stále ještě spousta věcí, které nejsou v pořádku, a to především v odvětvích tak citlivých, jako je zemědělství a soudržnost, v odvětvích vykazujících znepokojivé množství chyb, kde jsou rozšířeny podvody v oblastech kontraktů a přefakturování. Domnívám se, že je nutné snížit administrativní zátěž a omezit zbytečnou byrokracii a v odvětvích, v nichž se daří korupci, místo toho zavést několik jasných pravidel, která vyšlou jasný záporný signál, jasné "ne" každé formě podvádění.
<P>
Dalším důležitým faktorem je posílit úlohu Evropského úřadu pro boj proti podvodům (OLAF), aby mohl potírat všechny formy podvádění a korupce. Dalším aspektem, jehož důležitost musíme rozhodně zdůraznit - což jsme se dozvěděli od nedávné návštěvy Výboru pro rozpočtovou kontrolu v Itálii, - je to, že hrozí také riziko, že veřejné prostředky budou podléhat silnému vlivu organizovaného zločinu a různých forem korupce. Významnou úlohu by z tohoto hlediska mohl hrát právě úřad OLAF, společně s větší spoluprácí mezi členskými státy, Komisí a Parlamentem.
<P>
Dalším naprosto zásadním bodem je to, že Komise podle mého mínění musí posílit svou nezávislost na členských státech. Domnívám se, že máme-li zabránit tomuto typu chování, musíme zamezit čerpání prostředků, a to zejména ve státech, kde léta dochází k vážným pochybením - nemám na mysli drobné chyby - a k velmi těžkým případům podvodu.
<P>
Věrohodnost Evropského parlamentu a evropských orgánů je do velké míry určována mírou transparentnosti a korektnosti při zacházení s výdaji z veřejných prostředků. Jsem proto přesvědčen, že máme v tomto ohledu co zlepšovat.
<SPEAKER ID="021" NAME="Peter van Dalen" AFFILIATION="ECR">
(NL) Paní předsedající, ačkoli Účetní dvůr prohlašuje, že se odpovědnost za výdaje z evropských fondů zlepšila, nepředložil úplné prohlášení o věrohodnosti výdajů. Zčásti je to proto, že i když v rámci druhé největší položky, soudržnosti, lze skutečně prokázat určité zlepšení, stále ještě se v přibližně 40 % projektů vyskytují chyby. Z celkového rozpočtu ve výši 35 miliard EUR, tak není možné udělit prohlášení o věrohodnosti pro objem prostředků ve výši 2 miliard EUR.To považuji za nepřijatelné; zejména Komise by proto měla důkladně prošetřit, jak tyto chyby mohly vzniknout a jak by mohly být omezeny. Obzvláště důležité je to s ohledem na udělení absolutoria rozpočtu za rok 2009.
<P>
Členka Účetního dvora, paní Engwirdaová, včera prohlásila, že chyby vznikají především kvůli složitosti postupů. To je opět důkazem toho, že je naprosto nezbytné, aby Evropa fungovala jednodušším a transparentnějším způsobem. Pokud se tak nestane, bude Evropa pro naše občany i nadále komplikovaná a velice vzdálená.
<P>
(Řečník souhlasil s položením otázky postupem modré karty podle čl. 149 odst. 8 jednacího řádu.)
<SPEAKER ID="022" NAME="Jens Geier" AFFILIATION="S&amp;D">
(DE) Paní předsedající, chtěl bych se pana van Dalena zeptat, zda si je vědom toho, že ta vysoká procenta se vztahují pouze pro procenta daného vzorku. Jinak řečeno se nejedná o 36 % chybně provedených plateb, nýbrž o 36 % plateb z daného vzorku. Provedeme-li extrapolaci, pak v případě Fondu soudržnosti bude výsledek nejméně 5 %. Miliardy, na které poukazujete, tudíž nepředstavují odpovídající částku. Byl jste si toho vědom?
<SPEAKER ID="023" NAME="Peter van Dalen" AFFILIATION="ECR">
(NL) Paní předsedající, tento problém zcela chápu. Skutečný problém podle mne spočívá v tom, že na miliardy eur není možné vydat prohlášení o věrohodnosti, což je důvod, proč jsem Komisi požádal o důkladné prošetření této věci, a také o to, aby prozkoumala, jak by tuto situaci bylo možné zlepšit. Pan komisaře ve svém projevu před chvílí naštěstí již naznačil, že dá k takovému šetření podnět a že se touto záležitostí bude vážně zabývat.
<SPEAKER ID="024" NAME="Franz Obermayr" AFFILIATION="NI">
(DE) Paní předsedající, podle odhadů Evropského účetního dvora zmizelo v roce 2009 z rozpočtu v důsledku nedbalosti, špatné správy, podvodů, neznalosti a nedostatečných kontrol z rozpočtu EU 6 milionů EUR. Účetní dvůr odhalil skandální skutečnost, že přibližně 40 % vyšších úředníků EU pobírá rodinné dávky ve dvojnásobné výši normální částky. Problémy působí znovu také Řecko. Nejenže ho ostatní členské státy musejí dostávat pomocí záchranného balíčku ve výši mnoha miliard eur z jeho potíží, ale je také na špici, pokud jde o zpronevěry dotací. Aby člověk pochopil, jak nehorázně drzým způsobem se tato země chová, úplně stačí, když se podívá na lesnaté oblasti, na jejichž zalesnění si Řecko zažádalo o dotace.
<P>
Zvlášť špatná je samozřejmě situace v oblasti regionálních dotacích. Jak zde zaznělo od řečníka přede mnou, dost špatné by bylo už to, kdyby z prověřovaných plateb bylo 36 % provedených chybně. Proto se obracíme na pana Hahna s výzvou, aby s ohledem na toto velmi důležité portfolio učinil rázná opatření. Nemáme peníze na rozdávání.
<P>
Závěrem bych rád projevil uznání zaměstnancům Účetního dvora za jejich pracovní úsilí. Jejich motivace je vysoká a my politici bychom je měli povzbuzovat k tomu, aby při svých kontrolách byli ještě pečlivější. Naše funkce politiků nám dává možnost, abychom stanovili pokyny a zasadili se o jejich provádění.
<SPEAKER ID="025" NAME="Jan Olbrycht" AFFILIATION="PPE">
(PL) Dámy a pánové, myslím, že při diskutování o této zprávě musíme dávat pozor na to, abychom byli ve svých výpovědích dostatečně přesní, protože tu velmi často hovoříme o chybách, nesrovnalostech či zpronevěrách. Ze zprávy zcela jasně vyplývá, že z hlediska míry chyb zjištěné v oblasti politiky soudržnosti došlo k jednoznačnému snížení. Tato míra se pohybuje zhruba na úrovni 5 %, takže v souvislosti s tím nemůžeme současně hovořit o 20%, 30% nebo 40% chybovosti, protože se tím jednoduše zkresluje celkový obraz situace. Vidíme, že zde došlo k jednoznačnému zlepšení v oblasti politiky, která je nepochybně velmi složitá, protože je řízena společně s členskými státy. Otázka, před kterou jsme nyní všichni postaveni, zní, jak zlepšit tuto politiku, která má sice velmi náročnou a velmi komplikovanou strukturu, ale má ovšem také nesmírně velkou přidanou hodnotu. Situace se nyní mění, na což bychom měli poukázat s uspokojením a což bychom měli konstatovat pozitivně.
<P>
Chtěl bych nicméně také upozornit na jednu znepokojivou část této zprávy, ze které cituji: "S ohledem na tyto skutečnosti Účetní dvůr konstatuje, že jeho odhad míry chyb a údaje o finančních opravách a zpětně získaných částkách poskytnuté Komisí není možné smysluplně srovnávat." Domnívám se, že toto tvrzení je do budoucna velmi důležité a významné, protože nechceme být v situaci, kdy Účetní dvůr dospěje k závěru, že se s Komisí nemůže dohodnout o výsledcích. Zde je potřeba více práce a tato věc by měla být vysvětlena.
<SPEAKER ID="026" NAME="Christel Schaldemose" AFFILIATION="S&amp;D">
(DA) Paní předsedající, chtěla bych poděkovat Účetnímu dvoru za to, že nám opět poskytl vynikající nástroj na zhodnocení, jakým způsobem v EU hospodaříme s penězi. Naštěstí můžeme potvrdit, že i když stále ještě existuje řada problémů, jsme na cestě dobrým směrem. Domnívám se nicméně, že právě proto, že se věci vyvíjejí správným směrem, bychom měli využít čas, abychom dobře uvážili, jaký by měl být náš další krok. Pokud se na situaci podíváme například z hlediska správních výdajů, vidíme, že náš systém kontroly funguje účinným způsobem a vzniká díky tomu jen malý počet chyb. To však podle mého názoru nestačí. Musíme si také najít čas na to, abychom zjistili, jestli využíváme peníze skutečně správným způsobem.
<P>
Správní výdaje tvoří naše výdaje na mzdy, provoz budov a podobné věci. V tomto ohledu bychom se měli sami sebe ptát, jestli za peníze, které vydáváme na mzdy, vytváříme dostatečnou protihodnotu. Hospodaříme s penězi správným způsobem v souvislosti s provozem budov atd.? Domnívám se, že bychom se v naší debatě měli dostat o krok dál, abychom se zabývali otázkou, jestli je tento způsob dostatečně účinný, a abychom v tomto směru také dosáhli výrazně vyššího stupně transparentnosti. Vyzývám proto nejen Evropský parlament, ale i Komisi, aby projevila patřičnou ochotu k větší transparentnosti a k účasti na této debatě.
<SPEAKER ID="027" NAME="Andrea Češková" AFFILIATION="ECR">
Je to vlastně již podruhé, kdy se v tomto volebním období dostává na program účetní závěrka Evropské unie. V první řadě chci se vší vážností poděkovat panu da Silva Caldeirovi i jeho týmu za vykonanou práci. Na druhou stranu jsem překvapená, jaká míra chybovosti se znovu vyskytuje u téměř 92 % výdajové stránky rozpočtu, pokud sečtu všechny kapitoly s výjimkou správních výdajů a hospodářských věcí. Kladu si otázku, do jaké míry se na těchto chybách podílí členské státy a do jaké míry je nedostatečná kontrola ze strany Komise.
<P>
Ve zprávě je odpověď naznačena, je spousta nedostatků v samotných kontrolních systémech členských států. Čili dle mého názoru je potřeba především větší spolupráce a otevřenosti ze strany členských států, abychom mohli předejít velké chybovosti.
<SPEAKER ID="028" NAME="Tamás Deutsch" AFFILIATION="PPE">
(HU) Paní předsedající, dámy a pánové, kolegové a kolegyně poslanci, Účetní dvůr odvedl vynikající práci v podobě zprávy o auditu rozpočtu EU na rok 2009 a pan Caldeira a členové Účetního dvora si za svou práci zaslouží plné uznání. Souhlasím s těmi řečníky, kteří uvedli, že ze zprávy je jasně a jednoznačně patrný trend zlepšování situace v oblasti využívání prostředků EU a že celková míra chyb klesá. Musíme ze zprávy nicméně vyvodit jasné a zřetelné důsledky, pokud jde o to, co musíme učinit zde v Parlamentu, v Komisi i v dalších orgánech EU.
<P>
Přes klesající míru chyb je ovšem pravda stále taková, že podle Účetního dvora bylo několik miliard eur z fondů EU použito nesprávně či v rozporu s předpisy, což může vyvolávat i podezření z trestné činnosti. To znamená, že je v tomuto směru nutno jednat. Chtěl bych v této souvislosti zmínit obzvláště jedno opatření, totiž že by bylo velmi významné, kdyby Účetní dvůr na příští období připravil rozpis po jednotlivých členských státech, ze kterého by bylo patrné, jakým způsobem se v jednotlivých členských státech s prostředky z evropských fondů hospodaří a na jaké úrovni v nich funguje mechanismus kontroly. I to by mohlo přispět k dalšímu snížení míry chyb.
<SPEAKER ID="029" NAME="Inés Ayala Sender" AFFILIATION="S&amp;D">
(ES) Paní předsedající, ještě jednou vítáme zlepšení, k nimž došlo díky intenzivnímu dialogu mezi Účetním dvorem, Komisí a samozřejmě i Parlamentem. Z letošní výroční zprávy nicméně také vyplývá, že nemůže usnout na vavřínech a musíme být i nadále ostražití.
<P>
Domnívám se také, že návrh pana da Silva Caldeira týkající se budoucí spolupráce na zlepšení a zjednodušení důležitých aspektů finančního nařízení je velmi pozitivní a že stejně pozitivní jsou také nové legislativní návrhy, na nichž bychom možná mohli pracovat společně, a dosáhnout tak zdárného výsledku.
<P>
Co se týče ostatních orgánů, budu velmi pozorně sledovat všechny aspekty související s provozními náklady Rady, zejména pak Evropský bezpečnostní systém pro aplikace víceprodejního environmentálního systému, v souvislosti s nímž se poukazuje na potřebu zajištění lepších prognóz pro využívání prostředků z rozpočtu Rady, a rovněž i dílčí aspekty týkající se evropského veřejného ochránce práv a evropského inspektora ochrany údajů, jejichž rozpočty byly zjevně velmi hrubě sníženy. Zajímá mne ovšem také skutečnost, že podle našich informací byl Evropskému úřadu pro boj proti podvodům předán případ týkající se Evropského hospodářského a sociálního výboru. Mimoto bych chtěla také znát stanovisko k markantnímu zvýšení počtu zaměstnanců Výboru regionů, k němuž došlo mezi rokem 2009 a 2010.
<SPEAKER ID="030" NAME="Iliana Ivanova" AFFILIATION="PPE">
(BG) Dámy a pánové, je nesmírně důležité zdůraznit skutečnost, že závěry Účetního dvora uznávají pokrok, jehož bylo díky Komisi dosaženo v oblasti kontroly čerpání prostředků z evropských fondů. Současně však také doufám, že doporučení a návrhy Evropského parlamentu obsažené ve zprávách o udělení absolutoria, jež se každý rok opakují, budou skutečně vzaty v úvahu, a to zejména v oblastech, kde se stále objevuje vysoký počet nesrovnalostí. Zlepšit by se také měla kvalita informací, které nám Účetní dvůr předkládá. Domnívám se, že bychom skutečně měli dostávat přesná čísla a úrovně výskytu nesrovnalostí, které potřebujeme znát.
<P>
Dobrou zprávou roku 2009 je to, že míra nesrovnalostí v oblasti politiky soudržnosti ve srovnání s minulým rokem významně poklesla. Velkou otázkou ovšem zůstává, zda se tato míra udrží i v delším časovém horizontu, nebo zda se jedná prostě jen o šťastnou náhodu, která může být dána tím, že pro audit byly vybrány určité země.
<P>
Součástí agendy však jsou v každém případě nevyřešené problémy související s nesrovnalostmi v oblastech vnější pomoci, rozvoje a rozšíření, zemědělství, výzkumu, energetiky a dopravy, vzdělávání a občanství.
<P>
Účetní dvůr, Komisi i Radu chci ujistit, že naše práce v parlamentním Výboru pro rozpočtovou kontrolu bude v nadcházejících měsících z velké míry a v první řadě zaměřena na zvýšení účinnosti správy evropských fondů.
<P>
Budeme i nadále zdůrazňovat, že je nutné, aby Evropská komise a členské státy v tomto ohledu převzaly odpovědnost a tuto odpovědnost dodržovaly a aby byla přijata opatření proti delikventům, která zajistí skutečné výsledky v ochraně zájmů evropských daňových poplatníků.
<SPEAKER ID="031" NAME="Jens Geier" AFFILIATION="S&amp;D">
(DE) Paní předsedající, pane Caldeiro, pane Šemeto, politika soudržnosti je v rámci rozpočtu EU nemocným pacientem. Loňský rok strávil v intenzívní péči a letos se zotavuje. K úplnému uzdravení má však zatím ještě daleko a neustále přitom hrozí, že se mu nemoc znovu vrátí. Více než 5 % veškerých plateb provedených v rámci politiky soudržnosti bylo chybných a ve 3 % případů neměly být tyto platby provedeny vůbec. Celkem to odpovídá částce zhruba 700 milionů EUR. Poměrně značnému počtu těchto chybných plateb mohly zabránit členské státy. K chybám dochází při zadávání veřejných zakázek a při vyplácení prostředků vyčleněných na politiku soudržnosti, a to i navzdory existujícím systémům kontroly, které schálila Komise. Musíme se těmito systémy kontroly znovu pečlivě zabývat. Vzorků z mé rodné země, z Německa, poukázaly na to, že systémy kontroly, které zde byly testovány, byly účinné jen částečně.
<P>
Odpovědnost za správu rozpočtu připadá Komisi. Můžeme o tomto rozporu - o tom, že za chyby, k nimž dochází v členských státech, nese odpovědnost Komise - vést v našich členských zemích diskuse, můžeme to vysvětlovat v médiích a můžeme o něm říkat našim občanům. Z politického hlediska však připadá na Komisi, aby tento problém v členských státech řešila. Pane Šemeto, musíte se chopit této oblasti, budete za to mít naši podporu.
<SPEAKER ID="032" NAME="Lambert van Nistelrooij" AFFILIATION="PPE">
(NL) Paní předsedající, zástupci Komise a Účetního dvora, vystupuji zde jako koordinátor regionální politiky skupiny Evropské lidové strany (Křesťanských demokratů).
<P>
Při pohledu na míru chyb je mi jasné, že v oblasti soudržnosti došlo k jednoznačnému zlepšení. Vidíme nyní dopady nových nařízení, která jsme přijali pro období 2007-2013 a dopady akčních plánů, jež našly své vášnivé obhájce nejen v Parlamentu, ale i v předchozí a současné Komisi. Většinu problémů, respektive chyb, je nutno hledat v oblasti zadávání veřejných zakázek. Provádění evropských právních předpisů do podoby zákonů značného počtu členských států a s tím související realizace způsobily, že míra chyb je v současnosti velmi vysoká.
<P>
Žádám proto komisaře, aby předložili akční plán, který by mimo jiné vyvinul tlak na členské státy nebo tyto státy podpořil v souvislosti se zadáváním veřejných zakázek. Minulý týden jsem měl příležitost stát v čele delegace Evropského parlamentu v Rumunsku a viděli jsme, jak tam s tímto problémem zápasí a s jakým typem obtíží se potýkají. Mohli bychom v této oblasti dosáhnout značného pokroku.
<P>
A konečně chci také říci, že i já jsem velkým příznivcem prohlášení o vnitrostátním řízení, tedy finančních prohlášení, které by byly povinny předkládat členské státy, protože právě na úrovni členských států se vyskytuje většina pochybení.
<SPEAKER ID="033" NAME="Derek Vaughan" AFFILIATION="S&amp;D">
Paní předsedající, k této zprávě chci být co nejpozitivnější, protože jsem vždy toho názoru, že auditů bychom měli využít k tomu, abychom zlepšili věci a poučili se z našich chyb. V mnoha případech může takového zlepšení dosáhnout Komise, členské státy i samotní příjemci, například v zemědělství. Komise ustavičně mění své požadavky, což působí členským státům i příjemcům potíže; ve Walesu mi to lidé říkají neustále. Komise by v zájmu snížení počtu požadavků, které zemědělci uplatňují u nezpůsobilých pozemků, mohla také vytvořit právní předpis, v němž by byli jasně definováni aktivní zemědělci z celé EU, s tím, že by pak tento předpis mohly používat všechny členské státy, i když v tuto chvíli mají ve svém rozhodování značnou volnost. S blížící se reformou SZP se také naskýtá jedinečná příležitost zjednodušit příslušné procesy, a zajistit tak, abychom dobře využívali prostředky na naše výdaje, ale zároveň abychom byli schopni i nadále zaručit prospěch jednotlivcům a obcím.
<SPEAKER ID="034" NAME="Andrzej Grzyb" AFFILIATION="PPE">
(PL) Paní předsedající, prezentace výsledků práce Evropského účetního dvora přináší vždy skvělé informace, díky nimž máme možnost porovnávat, jak se věci vyvíjely v minulém období, s tím, co bychom měli udělat do budoucna. Jaký z nich lze vyvodit obecný závěr? Zdá se, že všude tam, kde jsou méně komplikované postupy a kde lze peníze používat jednodušším způsobem, se také objevuje méně závažných chyb. Čím je určitá politika složitější, tím významnější jsou chyby a někdy i vážnější nesrovnalosti. Takovým příkladem je i politika soudržnosti, která má ovšem také pro Evropskou unii velký význam. Z tohoto důvodu také zazněl závěr, že vysokou míru chyb vykazuje i unijní zemědělská politika, zatímco tam, kde se postup, jímž se řídí používání prostředků z fondů, zjednodušil, je ve srovnání s komplikovanějšími oblastmi chyb méně.
<P>
Chtěl bych upozornit na význam spolupráce s vnitrostátními dozorčími orgány, ale také na to, o čem zde ještě nebyla řeč, na význam spolupráce s vnitrostátními parlamenty a zejména pak s výbory pro evropské záležitosti, rozpočet a rozpočtovou kontrolu. Já osobně jsem byl poslancem polského vnitrostátního parlamentu v době, kdy jsme začínali pracovat s informacemi z Evropského účetního dvora, což poslanci přijali velmi dobře.
<SPEAKER ID="035" NAME="Karin Kadenbach" AFFILIATION="S&amp;D">
(DE) Paní předsedající, chtěla bych vyslovit své upřímné díky Účetnímu dvoru. Tato zpráva je působivým důkazem skutečnosti, že úroveň kontrol se neustále zvyšuje. Nejsem nijak zvlášť znepokojena mírou chyb, na něž tato zpráva upozorňuje, protože se domnívám, že auditní proces je procesem učení. Vyžaduje stále důkladnější rozbor problémů a díky bohu umožňuje odhalovat i stále větší počet chyb. Naším úkolem je pracovat společně na tom, abychom těmto chybám v budoucnu předcházeli. Proto bych chtěla všechny ještě jednou upozornit na pátou zprávu o soudržnosti, která byla představena včera. Komise vyzývá všechny zúčastněné, aby vyjádřili své stanovisko k otázkám obsaženým v tomto dokumentu. Nabízí se tak velká příležitost k tomu, abychom položili základy budoucího systému dotací, který by na jedné straně zajišťoval, aby dotace v této oblasti bylo možné získat jednodušším způsobem, a na straně druhé aby byly prováděny nezbytné přísné kontroly umožňující ochránit použité peníze daňových poplatníků.
<P>
Vyzývám proto všechny zúčastněné, aby této žádosti Komise vyhověli. My zde v Parlamentu to samozřejmě učiníme.
<SPEAKER ID="036" NAME="Algirdas Šemeta">
člen Komise. - Paní předsedající, dnešní rozprava dokazuje, že v roce 2009 bylo dosaženo dalšího pokroku v oblasti řízení evropského rozpočtu. Jednoznačné stanovisko Účetního dvora a míra chyb, která je pro rozpočet jako celek his nejnižší, jakou kdy náš externí auditor zjistil, potvrzují, že Komise učinila správná rozhodnutí a navrhla vhodná opatření na zlepšení výkonnosti programů tohoto programového období.
<P>
Účetní dvůr nicméně upozornil také na oblasti, kde je třeba dosáhnout dalšího pokroku, a to na straně všech finančních aktérů. Mám na mysli samozřejmě Komisi a rovněž i finanční aktéry v jednotlivých členských státech, jimž nová Smlouva o fungování Evropské unie ukládá v rámci společného řízení jednoznačně větší povinnosti a větší díl odpovědnosti.
<P>
Mnozí z vás tu dnes mluvili o uplatňování sankcí vůči členským státům. Musím říci, že Komise uplatňuje sankce velmi důsledně. Jen v tuto chvíli probíhá proces pozastavení či přerušení dotací pro 40 programů v rámci politiky soudržnosti, jejichž celková výše činí 1,75 miliardy EUR. To je obrovská částka, ale ještě důležitější je to, že počet těchto zásahů se v roce 2010 ve srovnání s počtem zásahů provedených v roce 2009 téměř zdvojnásobil. Zrovna minulý pátek jsme také rozhodli o vrácení neoprávněně vynaložených peněz v zemědělství ve výši více než 578 milionů EUR; takže tyto sankce uplatňujeme skutečně důsledně a hodláme tak činit i v budoucnu. Ze závěrů zprávy Účetního dvora také vidíte, že množství zpětných získávání prostředků a finančních náprav se během těchto let významně zvýšil, takže v roce 2009 činil 3,3 miliardy EUR. To je vskutku velice významná částka a naším záměrem je v této politice i nadále pokračovat a uplatňovat sankce důsledně všude tam, kde je to potřebné.
<P>
Zpráva Účetního dvora a postupy udělování absolutoria, které jsou nyní zahajovány, přispějí nejen k řešení slabých stránek současných programů, ale budou sloužit také jako poučení pro příští generaci programů. Účetní dvůr naznačil správně cestu vpřed, která samozřejmě nespočívá v ničem jiném než ve zjednodušování a zlepšování pravidel zadávání veřejných zakázek, protože je pravda, že k převážné většině chyb došlo v důsledku nedodržení kritérií způsobilosti nebo v důsledku porušení pravidel zadávání veřejných zakázek. Musíme si z toho odnést ponaučení a Komise je na to připravena. Bude se přitom držet doporučení Účetního dvora a bude se těšit na plodný postup udělování absolutoria.
<SPEAKER ID="037" NAME="Vítor Manuel da Silva Caldeira">
předseda Účetního dvora - Paní předsedající, vážené dámy a vážení pánové poslanci, děkuji vám za laskavé připomínky, které jste Účetnímu dvoru při této příležitosti poskytli a projevili tak uznání, které náleží i všem těm, kdo v naší instituci v rámci své každodenní práce řeší na té nejvyšší profesionální úrovni a v souladu s mezinárodními auditními normami úkoly této instituce. Doporučením této sněmovny věnujeme patřičnou pozornost a dovolte mi, abych v této souvislosti uvedl dva příklady toho, co jsme v této výroční zprávě za rok 2009 udělali pro to, abychom vyhověli žádosti tohoto orgánu o poskytnutí více informací.
<P>
Překládáme vám celkového hodnocení situace; poprvé mluvíme o tom, jaká je celková situace. Náš závěr je takový, že situace se během posledních let zlepšila; počet nejobvyklejších chyb se v rámci celého rozpočtu snižuje. Poskytli jsme vám také, zejména v oblasti politiky soudržnosti, více informací než v minulém roce, protože v minulém roce jsme uvedli, že nejméně 11 % prostředků z fondů nemělo být vyplaceno; letos jsme byli schopni říci, že míra chyb je podle nejpravděpodobnějšího odhadu opravdu něco přes 5 %, což jsme vloni říci nedokázali, a že nejméně 3 % prostředků nemělo být z fondů vyplaceno. To je podle našich zjištění míra dosaženého pokroku. To jsou fakta. Proč? Jaké jsou toho příčiny? Jakého jsme dosáhli pokroku? My fakta netvoříme; nebereme při tom ohledy ani na Komisi ani na členské státy. Účetní dvůr je nezávislý kontrolní orgán, který se řídí smlouvou. Svá zjištění zakládáme na důkazech a tato zjištění jsou také obsahem zprávy, kterou předkládáme tomuto orgánu. A je naší povinností mu pomoci při postupu udělování absolutoria.
<P>
Jsme ochotní vám být při této práci nápomocni a jak jsme uvedli v naší zprávě, hlavním důvodem pro to je na jedné straně skutečnost, že systémy řízení fondů, které začaly být používány v tomto programovém období 2007-2013, fungují lépe. Dalším důvodem je to, že objem vyplacených prostředků z fondů pro toto programové období činí pouze 25 %, takže finanční provádění je podle našich údajů oproti očekávání nižší. Kombinace těchto dvou faktorů - lepší výkonnost systémů na jedné straně a na straně druhé nižší míra provádění, v důsledku čehož bylo reálně provedeno méně plateb - nás přivedla do naší současné situace. V této souvislosti také musíme vyzvat k opatrnosti. Teprve uvidíme, jak se nyní situace vyvine ohledně systémů fungujících tak dobře ve všech 27 členských státech a ohledně všech prostředků, které by měly být v budoucnu vyplaceny. Tolik naše výzva k opatrnosti.
<P>
Řekl jsem nicméně, že jsme v souvislosti s udělováním absolutoria ochotni být této sněmovně, a zejména pak Výboru pro rozpočtovou kontrolu, nápomocni. Naši členové vám budou asistovat a poskytnou vám všechny potřebné informace. Pomáháme vám nicméně i formou našich zvláštních zpráv. Můžete si dohledat audity a další údaje, které se zaměřují na dopady financování v reálném životě, na účelnost jejich využití, což jsou pro tento orgán podle mne také velmi cenné informace.
<P>
Odpovědnost za provádění rozpočtu nese samozřejmě především Evropská komise, v Lisabonské smlouvě se nicméně uvádí, že ve spolupráci s členskými státy. Máme-li hledět do budoucna, chtěl bych říci, že máme nyní jedinečnou příležitost vytvořit podmínky pro lepší řízení rozpočtu Evropské unie. Nyní probíhají jednání o novém finančním nařízení, které bude brzy přijato a poskytne z hlediska budoucího pokroku základ pro rozhodování o záležitostech správy a jejího řízení. Máme-li dosáhnout zavedení jednodušších pravidel, chceme-li mít účinnější a nákladově efektivnější systémy, které budou řízeny prostřednictvím členských států i v rámci Komise, je právě nyní čas na to, abychom se těmito věcmi zabývali. Na pořadu jednání je v příštím roce také přezkum rozpočtu.
<P>
Komise, Rada, Evropský parlament se tedy nyní nacházejí v období, kdy mají před sebou vážná rozhodnutí, která by měla vést v budoucnu ke zlepšení situace. Může-li být tomu Evropský soudní dvůr nějak nápomocen, řekl bych, že takovou možností je vycházet z doporučení, která jsme již předložili v našem stanovisku ke klíčovým rizikům a výzvám pro zlepšení finanční správy Unie.
<P>
Zaměříme-li se na novou generaci programů na období po roce 2013, musíme se, znovu opakuji, ptát: lze očekávat, že programy systémů financování přinesou Evropské unii přidanou hodnotu? Navrhujeme systémy, které jsou jednoduché, které mají jasně stanovené cíle, které lze reálně uskutečnit a které počítají s jasně vymezenou odpovědností? Chceme předejít nejistotě, která někdy vzniká, když tvrdíme, že odpovědnost není ani na straně Komise ani na straně členských států. Nyní máme příležitost a Účetní dvůr vám s tímto úkolem rád pomůže.
<SPEAKER ID="038" NAME="Předsedající">
Rozprava je uzavřena.
<P>
Písemná prohlášení (článek 149)
<SPEAKER ID="039" NAME="Jean-Pierre Audy" AFFILIATION="PPE">
písemně. - (FR) Poprvé za šestnáct let vydal Evropský účetní dvůr kladné prohlášení o věrohodnosti, a to jak co se týče spolehlivosti ročních účetních závěrek, tak legality a správnosti uskutečněných operací. Končí tak cyklus zahájený Santerovou Komisí, která rezignovala v roce 1999. Tato situace je výsledkem rozhodné vůle Evropského parlamentu a jeho Výboru pro rozpočtovou kontrolu přimět Komisi a zároveň s ní i členské státy - v záležitostech týkajících se společné správy - k tomu, aby správu evropských veřejných fondů prováděly řádným způsobem. Vítám práci Účetního dvora. Nechápu, proč Unie nezapočítala do svého účetnictví 37,2 miliardy EUR, které dluží členské státy na důchodech pro zaměstnance, což mělo za následek, že vlastní kapitál činí přibližně 44 miliardy EUR záporné hodnoty. To není hezký obrázek. Zajímalo by mě, jak si budeme moci půjčit na trzích 60 miliard EUR, které potřebujeme pro plán stability. Závěrem chci říci, že tato zpráva přišla příliš pozdě. V každé seriózní organizaci se auditorská zpráva posílá před 30. červnem roku následujícího po roce, pro který se audit prováděl. Výmluvy na složitost problémů a množství jazyků jsou nepřijatelné.
<SPEAKER ID="040" NAME="Zuzana Brzobohatá" LANGUAGE="CS">
Evropský účetní dvůr předkládá již svou v pořadí šestnáctou zprávu, kterou vydává prohlášení o věrohodnosti k legalitě a správnosti operací, na nichž se zakládá účetní závěrka rozpočtu EU. Ráda bych zdůraznila, že chybovost některých operací je stále vysoká. Např. Účetní dvůr konstatuje, že u projektů v oblasti soudržnosti je chybovost větší než 5 %, což osobně považuji za příliš vysoké procento, i přesto že v posledních letech jde o zlepšující se tendenci. Evropská komise by podle mého názoru měla vyvinout maximální úsilí, aby se chybovost snížila na maximálně přijatelných 2 %. Je ovšem třeba zmínit, že chybovost ne vždy znamená nesprávné nakládání se svěřenými prostředky, ale mnohdy jde o spíše účetní chyby v administraci jednotlivých projektů.
<SPEAKER ID="999" NAME="Véronique Mathieu" AFFILIATION="PPE">
písemně. - (FR) V této výroční zprávě o provádění rozpočtu na rok 2009 Účetní dvůr v souvislosti s spolehlivostí účetnictví zjistil, že některé konsolidované subjekty nepředložily žádný výkaz týkající se jejich konsolidovaných účtů nebo předložily pozměněný výkaz. Jením z takových subjektů je Evropská policejní akademie (CEPOL), o níž neexistují požadované údaje již několik let. To má závažné důsledky, protože poté, co byl v červenci roku 2010 proveden v Evropské policejní akademii hloubkový audit jejího účetnictví, byly v něm provedeny opravy. Finanční zpráva agentury za rok 2009 zahrnuje i vedení účetnictví za finanční rok 2008 a roky dřívější, přičemž odhadované dopady těchto oprav na rozpočet činí přibližně 13 % současného rozpočtu agentury. Vzhledem k tomu, že akademie se stala agenturou Společenství 1. ledna 2006, zveřejnil Účetní dvůr pouze výhrady ke spolehlivosti účetnictví za finanční rok 2007. To nestačilo k tomu, aby bylo uvedeno do pořádku účetnictví před rokem 2010.
