<CHAPTER ID="003">
Schválení zápisu z předchozího zasedání
<P>
(Zápis z předchozího zasedání byl schválen.)
<SPEAKER ID="009" NAME="Mario Mauro" AFFILIATION="PPE">
(IT) Pane předsedo, dámy a pánové, chci vám pouze připomenout, že dnes ráno byli při útoku v Afghánistánu zabiti dva vojáci divize Taurinense.
<P>
Evropská unie má jako zastánce míru nesnadnou úlohu a myslím, že by Parlament měl na začátku zasedání vyjádřit soustrast a podporu rodinám obětí v těchto těžkých časech.
<SPEAKER ID="010" NAME="Gianni Pittella" AFFILIATION="S&amp;D">
(IT) Pane předsedo, dámy a pánové, vlastně jsem požádal o krátké vystoupení, abych mohl říci totéž, co můj kolega pan Mauro - rád bych se tedy k němu připojil a vyjádřil svou soustrast. Věřím, že památku dvou italských vojáků, kteří byli dnes ráno zabiti, si připomene celá tato sněmovna.
<P>
Náš zármutek se jistě mísí s rozhořčením, solidaritou s rodinami, podporou zraněným a odsouzením všech podob terorismu. Evropa však - společně s jednotlivými národními státy - také bude muset prostřednictvím obnovené činnosti zajistit ještě ve větší míře účinnost mírových misí, které by měly nevyhnutelně probíhat v bezpečnějších podmínkách.
<SPEAKER ID="011" NAME="Předseda">
Děkuji vám pánové, že jste mne na toto upozornili. Je velmi důležité, abychom vždy projevili solidaritu s vojáky, kteří naším jménem bojují proti terorismu a také dalším formám násilí v Afghánistánu a jiných zemích. Měli bychom projevit solidaritu s jejich obrovským odhodláním bojovat v této naší společné věci - věci, která zůstává i nadále velice důležitá v celém světě. Již dlouho to tak v Evropském parlamentu činíme. Ještě jednou děkuji oběma poslancům za upozornění.
<SPEAKER ID="012" NAME="Geoffrey Van Orden" AFFILIATION="ECR">
Pane předsedo, hovoříme-li tu o tragických ztrátách v Afghánistánu, neměli bychom zapomínat ani na to, že téměř denně umírají britští vojáci, kteří nasazují své životy v misi NATO, která v této oblasti probíhá. Měli bychom si uvědomit tyto tragické ztráty na lidských životech a vyjádřit hlubokou soustrast rodinám všech našich pracovníků, ze všech zemí, sloužících pod záštitou NATO.
<SPEAKER ID="013" NAME="Předseda">
Naprosto s vámi souhlasím. Jsem přesvědčen, že máme na tuto otázku všichni stejný názor. Tito Evropané bojují jménem nás všech proti terorismu a veškerým formám násilí po celém světě. Bojují za nás.
<SPEAKER ID="014" NAME="Jacky Hénin" AFFILIATION="GUE/NGL">
(FR) Pane předsedo, podle mého názoru je zcela správné, jak jste to vy právě učinil, vzdát čest těm, kdo v boji umírají. A rovněž je jedině správné věnovat myšlenku všem pracovníkům, kteří denně zemřou při práci v důsledku toho, že jim jejich zaměstnavatelé neposkytnou nezbytné pracovní prostředky k zajištění dobrých pracovních podmínek.
