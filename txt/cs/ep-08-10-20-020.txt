<CHAPTER ID="020">
Založení globální aliance pro změnu klimatu (krátké přednesení)
<SPEAKER ID="234" NAME="Předsedající">
Dalším bodem je krátká prezentace zprávy pana Wijkmana předložená jménem Výboru pro rozvoj o vytvoření globální aliance pro změnu klimatu mezi Evropskou unií a chudými rozvojovými zeměmi, které jsou změnou klimatu ohroženy nejvíce.
<SPEAKER ID="235" NAME="Anders Wijkman">
zpravodaj. - Pane předsedající, tato zpráva je reakcí na globální alianci pro změnu klimatu, kterou koncem minulého roku založila Evropská komise. Globální aliance pro změnu klimatu je v zásadě velice dobrá iniciativa. Je to v první řadě uznání toho, že změna klimatu vážně ohrozí země s nízkými příjmy.
<P>
Ironií je, že před pouhými osmi lety byly v New Yorku dohodnuty rozvojové cíle tisíciletí. O změně klimatu nepadla prakticky žádná zmínka, ačkoliv bylo zřejmé - již tehdy - že řada zemí s nízkými příjmy silně pocítí nepříznivé účinky změny klimatu.
<P>
Nicméně způsob, jak jsme sdruženi v národních organizacích, ve vládách atd. - změna klimatu na jedné straně, rozvojová spolupráce na druhé - byl již skutečně na překážku a bránil nám, abychom si plně uvědomili, jakou hrozbu pro rozvoj a pro snížení chudoby představuje změna klimatu.
<P>
Je to samozřejmě velká výzva. Abychom zemím s nízkými příjmy mohli pomoci přizpůsobit se této změně a snížit rizika, dále pomoci jim v úsilí zmírnit dopady změny klimatu a také abychom hledali synergii mezi těmito dvěma aspekty, je nutno zaměřit zvláštní pozornost zejména na odlesňování, a nakonec, co je nejdůležitější, všechno to poté provádět v rámci plánování rozvoje a snižování chudoby.
<P>
Nejdůležitější je, abychom neskončili u řady jednotlivých projektů pro přizpůsobení se změně klimatu. Spíše musíme zahrnout přizpůsobení se změně a snížení rizik do rozvojové spolupráce.
<P>
Jak vyplynulo z našich diskusí ve Výboru pro rozvoj, velkým problémem je financování. Návrh Komise počítá pouze s 60 miliony EUR. Je to jako kapka v moři. Nikdo neví, kolik bude stát přizpůsobení se změně a snižování rizik; nikdo neví, co bude stát technologická spolupráce při zmírňování dopadů. Světová banka, mezinárodní humanitární organizace Oxfam, Rozvojový program OSN a další odhadují náklady v rozmezí mezi 10 až, řekl bych, 100 miliardami USD ročně. Některá opatření se nemusí prodražit. Pokud hned na začátku provádění strategií plánování rozvoje a snižování chudoby vezmeme nepříznivé účinky změny klimatu v úvahu, nemůže k navýšení nákladů dojít. Ale víme, že v mnoha oblastech budou dodatečné náklady zapotřebí. Zemědělská činnost, snížení rizika vzniku extrémních klimatických jevů, vzestup hladiny moří, opatření na ochranu zdraví: uvádíte to.
<P>
Otázkou je, z čeho se mimořádné či dodatečné náklady budou financovat? Ve zprávě předkládáme několik návrhů. Jedním z nich, zcela pochopitelně, je návrh použít v budoucnu určitou část výnosů z plánovaného prodeje emisních povolenek. Je velice důležité, aby v této souvislosti byly nějak vyčleněny finanční prostředky pro rozvojové země
<P>
Dále navrhujeme, aby členské státy podpořily iniciativu Komise a nezahajovaly své vlastní iniciativy. V tomto novém údobí má smysl shromažďovat prostředky.
<P>
Na závěr bych chtěl dodat, že vše, co v této oblasti podnikáme, je třeba chápat v souvislosti s rozhovory o klimatu, které budou probíhat příští rok v Kodani. Pro dosažení celosvětové dohody v této oblasti je rozhodující aktivní přístup zemí z dodatku, zejména Evropské unie.
<P>
Zpráva o rozvoji se zabývá uvedenými otázkami - a mnoha dalšími - ve smyslu podpory iniciativy Evropské komise a hlavním cílem, tj. posílením této iniciativy z hlediska obsahu i financí.
<SPEAKER ID="236" NAME="Joe Borg">
člen Komise. - Pane předsedající, vítám zprávu pana Wijkmana a děkuji mu za trvalou podporu globální aliance pro změnu klimatu. Celkově podle našeho názoru zpráva upozorňuje na skutečné problémy a pojmenovává hlavní výzvy, kterým aktuálně čelí mezinárodní společenství při poskytování podpory rozvojovým zemím při zmírňování dopadů změny klimatu a přizpůsobování se změně. Oceňujeme zejména návrhy obsažené ve zprávě, za prvé návrh vytvořit z globální aliance pro změnu klimatu informační základnu pro iniciativy členských států. Uznáváme, že současné úsilí pomoci rozvojovým zemím v této důležité oblasti je roztříštěné a špatně koordinované a neodpovídá tzv. pařížským zásadám o účinnosti pomoci, k nimž se všechny členské státy zavázaly.
<P>
Za druhé návrh stanovit pro globální alianci pro změnu klimatu dlouhodobý finanční cíl. Stěžejní však je, aby členské státy EU plně sladily svůj postoj k této iniciativě a zvýšily závazky oficiální rozvojové pomoci (ODA) a vytvořily nové zdroje financování dostupné pro globální alianci pro změnu klimatu. Finanční cíl, který by stanovila samotná Evropská komise, by neměl smysl.
<P>
A konečně návrh věnovat část předpokládaných výnosů z vydražených emisních práv v rámci unijního systému obchodování s emisemi na financování globální aliance pro změnu klimatu (GCCA) a další opatření zaměřená na boj proti změně klimatu v rozvojových zemích. Při provádění těchto návrhů, zejména ve spolupráci se subjekty s rozhodovací pravomocí na úrovni členských států, potřebujeme, zvláště za současné situace, další podporu Evropského parlamentu
<P>
Zpráva upozorňuje na řadu bodů, které musí Komise dále upřesnit. Komise by měla reagovat především na nespornou přidanou hodnotu GCCA. Celkově se předpokládá, že GCCA bude klíčovým prvkem politiky Evropské unie v oblasti změny klimatu. Tradičně se tato politika zaměřuje na zmírňování dopadů změny klimatu na území Evropské unie i mimo ni. Proces spojený se zelenou a bílou knihou se nyní týká hlavně přizpůsobení se změně klimatu v rámci Unie. GCCA představuje vnější rozměr našeho úsilí přizpůsobit se. Kromě toho je důležité zdůraznit, že mezinárodní společenství musí dohodu o celosvětové změně klimatu uzavřít v prosinci 2009 v Kodani, aby mezi Kjótským protokolem a navazující dohodou nevzniklo vakuum. Rozvojové země se k takové dohodě pouze připojí, pokud se konkrétně vezmou v úvahu jejich k možnosti přizpůsobení se. Evropská unie musí v této souvislosti také převzít svou vedoucí úlohu a GCCA je prostředkem, jak svůj závazek projevit.
<P>
Zpráva pana Wijkmana mohla na tuto politickou nezbytnost poukázat důrazněji. Kromě toho Evropská unie je největším poskytovatelem rozvojové pomoci. Změna klimatu bezesporu představuje hrozbu pro rozvoj. GCCA usiluje o to, aby přizpůsobení se změně klimatu bylo zahrnuto do rozvojové politiky EU jako její nedílná součást.
<P>
Při rozvíjení pomoci v souvislosti s klimatem chce GCCA použít různé prostředky nezávislé na financování projektu a směrované na přístupy vycházející z programu. Domníváme se, že jedině tímto způsobem může být účinně vybudována odolnost vůči změně klimatu. Komise již vstoupila do počáteční fáze uplatňování globální aliance pro změnu klimatu. Při tom zároveň věnuje náležitou pozornost návrhům obsaženým ve zprávě, zejména pokud jde o těsné zapojení zástupců partnerské země a úzkou koordinaci s jinými souvisejícími dvouletými a víceletými mnohostrannými iniciativami.
<P>
Nakonec Komise uznává nutnost lepšího začlenění změny klimatu do svých programů pomoci v úzké koordinaci s partnerskými zeměmi a rozvojovými partnery na úrovni jednotlivých zemí. Pokračující práce při OECD na vypracování obecných pokynů pro začlenění přizpůsobení se změně klimatu do rozvojové spolupráce nám budou v tomto úsilí nápomocny.
<SPEAKER ID="237" NAME="Předsedající">
Bod je tímto uzavřen.
<P>
Hlasování se bude konat v úterý.
<P>
Písemná prohlášení (článek 142)
<SPEAKER ID="994" NAME="Mihaela Popa  " AFFILIATION="PPE-DE">
písemně. - (RO) Tato iniciativa je oprávněná vzhledem k povinnostem, které na sebe vůči rozvojovým zemím vzala Evropská unie, a také proto, že Evropská unie je největším světovým dárcem humnitární pomoci.
<P>
V tomto ohledu je důležité, aby nedošlo ke zdvojování iniciativ zaměřených na rozvojové země, které jsme zahájili na úrovni Společenství nebo členských států.
<P>
Pokládám za rozhodující, aby starost o změnu klimatu nebyla jen jednorázovým závazkem, ale abychom ve všech opatřeních přijatých Evropskou unií, zejména těch, která souvisejí s rozvojovou pomocí, vzali v úvahu důležitost prevence.
<P>
V neposlední řadě mám za to, že prevence musí být naší prioritou, dokonce větší prioritou než opatření zaměřená na humanitární krize, neboť je třeba mít na paměti, že náklady na následnou rekonstrukci jsou v případě katastrof mnohem vyšší.
<P>
Evropská unie musí vůči ostatním regionům ve světě projevovat nejen solidaritu, ale také odpovědnost, a globální aliance pro změnu klimatu je důležitým krokem tímto směrem.
<SPEAKER ID="238" NAME="Pierre Schapira  " AFFILIATION="PSE">
písemně. - (FR) Globální aliance pro změnu klimatu se musí stát účinným nástrojem, který umožní nejchudším zemím přizpůsobit se důsledkům změny klimatu, jejíž jsou hlavní obětí.
<P>
Prostřednictvím pozměňovacích návrhů předložených ve výboru Skupinou sociálních demokratů v Evropském parlamentu bylo možné ještě zdokonalit skvělou práci, kterou odvedl zpravodaj.
<P>
Pokud jde o financování aliance, skupina PSE společně se zpravodajem lituje, že výše roční částky, kterou Evropská komise stanovila, je nízká.
<P>
Mrzí nás také nesystematické využívání Evropského rozvojového fondu pro financování nových iniciativ, například aliance. Toto využívání je třeba přísně kontrolovat, aby se skutečně financovala rozvojová opatření a aby se financování omezilo na první rok fungování aliance. Komise proto musí dodržet svůj závazek a najít pro alianci dodatečné finanční prostředky.
<P>
Skupina PSE rovněž podpořila názor, že existuje úzká vazba mezi změnou klimatu a současnou potravinovou krizí. Je třeba, aby aliance předložila konkrétní iniciativy v této oblasti, jako je například vytvoření zelených pásů kolem měst všude na globálním Jihu za účelem podpory zemědělství produkujícího potraviny.
<P>
A konečně, vyzvali jsme k vytvoření environmentálního, sociálního a ekonomického kritéria v souvislosti s výrobou biopaliv a k zajištění potravin, než začneme podporovat zemědělství na vývoz.
