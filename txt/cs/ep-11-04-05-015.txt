<CHAPTER ID="015">
Dohody o partnerství mezi ES a Komorským svazem v odvětví rybolovu - Finanční opatření Společenství pro provádění společné rybářské politiky a pro oblast mořského práva - Rybolov - přechodná technická opatření - Dovoz produktů rybolovu z Grónska (rozprava) 
<SPEAKER ID="559" NAME="Předsedající">
Následujícím bodem je společná rozprava o:
<P>
zprávě, kterou předložil pan Capoulas Santos jménem Výboru pro rybolov, týkající se doporučení k návrhu rozhodnutí Rady o uzavření Protokolu, kterým se stanoví rybolovná práva a finanční příspěvek podle Dohody o partnerství mezi Evropským společenstvím a Komorským svazem v odvětví rybolovu.
<P>
(15572/2010 - C7-0020/2011 - 2010/0287(NLE)) a
<P>
zprávě, kterou předložil pan Ferreira jménem Výboru pro rybolov o návrhu nařízení Evropského parlamentu a Rady, kterým se mění nařízení Rady (ES) č. 861/2006 ze dne 22. května 2006, kterým se stanoví finanční opatření Společenství pro provádění společné rybářské politiky a pro oblast mořského práva
<P>
- C7-0107/2010 - a
<P>
zprávě (http://www.europarl.europa.eu/sides/getDoc.do?type=REPORT&reference=A7-2011-0024&language=DE" \t "_blank" ), kterou předložila paní Grelierová jménem Výboru pro rybolov o návrhu nařízení Evropského parlamentu a Rady, kterým se mění nařízení Rady (ES) č. 1288/2009, kterým se stanoví přechodná technická opatření od 1. ledna 2010 do 30.června 2011
<P>
- C7-0282/2010 - a
<P>
zprávě (http://www.europarl.europa.eu/sides/getDoc.do?type=REPORT&reference=A7-2011-0057&language=DE" \t "_blank" ), kterou předložila paní Fraga Estévezová jménem Výboru pro rybolov o návrhu rozhodnutí Rady, kterým se stanoví předpisy pro dovoz produktů rybolovu, živých mlžů, ostnokožců, pláštěnců, mořských plžů a vedlejších produktů z nich z Grónska do Evropské unie -.
<SPEAKER ID="560" NAME="Luis Manuel Capoulas Santos" LANGUAGE="PT">
Pane předsedající, pane komisaři, dámy a pánové, externí část společné rybářské politiky (SRP) nabrala obzvláštního zájmu, protože již není možné zaručit, že naši spotřebu rybolovných produktů budou moci uspokojit pouze naše rybolovné zdroje. Evropský rybolovný průmysl může naši soběstačnost zajistit pouze ze 40 %.
<P>
V roce 2009 jsme dovezli rybolovné produkty v hodnotě 15,5 miliardy EUR a vyvezli pouze v hodnotě 2,5 miliardy, což znamená, že bez dvoustranných dohod s třetími zeměmi zůstane 3 000 lodí v nečinnosti a o práci přijde 40 000 lidí. Externí část SRP má však pro naše partnery také pozitivní hlediska.
<P>
Na rozdíl od mnoha našich mezinárodních konkurentů se Evropská unie neomezuje na výměnu ryb za peníze. Hodnoty, které podporujeme, jsou mimo rámec dohod, jež uzavíráme, ať již jde o lidská práva nebo o respektování udržitelnosti zdrojů. Podle Smlouvy se v otázce ochrany biologických zdrojů na řízení rybolovných aktivit loďstev EU ve vodách mimo EU vztahuje výlučná pravomoc Unie. Hlavním cílem aktivit, které jsou součástí externí části SRP, je rozšiřovat zásady udržitelného a odpovědného rybolovu mezinárodně. Jak jsem již zmínil, ostatní cíle, které v současnosti ovlivňují externí část SRP - udržování přítomnosti loďstva EU na mezinárodní úrovni a zajišťování, aby toto loďstvo zásobovalo trh EU, se stávají stále méně důležitými.
<P>
Právě v těchto souvislostech je třeba chápat zprávu o dohodě o rybolovu s Komorským svazem, jejímž jsem autorem a o níž zde dnes diskutujeme. Jde o dohodu týkající se práva 70 evropských lodí na přístup do komorských vod výměnou za finanční příspěvek kolem 600 000 EUR ročně. Zhruba polovina této částky by měla plynout na rozvoj rybolovného průmyslu, na kterém závisí 30 000 lidí z 800 000 obyvatel země; stojí za zmínku, že tato země nemá prakticky žádné jiné zdroje.
<P>
Dohoda stanoví mechanismy na kontrolu úlovků, na zaměstnávání místních posádek a obsahuje doložku týkající se pozastavení plateb nebo přezkoumání, pokud se vyskytnou případy porušování lidských práv. Je třeba mít na paměti, že tato malá země, od roku 1975 nezávislá na Francii, již zažila několik státních převratů.
<P>
Vzhledem k výše zmíněným faktům navrhuji přijetí této dohody a chtěl bych upozornit na různá doporučení, která navrhuji, zejména ta, která se týkají potřeby výrazného zlepšení hodnocení výsledků.
<P>
Rád bych využil příležitosti a ve zbývající minutě se zmínil o jiném aspektu jiné zprávy: zprávy paní Grelierové, s níž nesouhlasím a která byla podnětem k tomu, abychom spolu s dalšími poslanci předložili pozměňovací návrh. Mám na mysli pozměňovací návrh na povolení, aby v oblastech 8, 9 a 10 pokračoval lov štikozubců a ďasů mořských vlečnými sítěmi, který byl zakázán rozhodnutím Komise z 1. října 2010, protože jsem přesvědčen, přestože nebyla provedena žádná vědecká studie, která by to dokazovala, že tento lov má nepříznivý vliv na některé populace žraloků, kteří jsou chytání společně s nimi.
<P>
Za těchto okolností by zmiňovaný pozměňovací návrh navrhoval, aby toto rozhodnutí bylo do roku 2012 zrušeno, aby portugalské úřady mohly dokončit vědecké studie, které určí, zda je toto rozhodnutí opodstatněné. Tento postoj podporuje také Evropský výbor pro hospodářské a sociální záležitosti, a proto vyzývám Parlament, aby ho také podpořil.
<SPEAKER ID="561" NAME="João Ferreira">
zpravodaj. - (PT) Pane předsedající, pane komisaři, toto nařízení, nařízení (ES) č. 861/2006, stanoví finanční opatření Společenství pro provádění společné rybářské politiky (SRP) a pro oblast mořského práva. Tvoří významný finanční nástroj Evropské unie v oblasti rybolovu. Spolu s Evropským rybářským fondem představují dva hlavní nástroje pro uplatňování SRP.
<P>
Od přijetí tohoto nařízení v roce 2006 bylo postupně pozměněno několik částí souvisejících doplňkových právních předpisů, a to je důvod, proč dnes pozměňujeme toto nařízení, abychom zajistili konzistentnost mezi všemi prvky legislativního rámce. Komise je také přesvědčena, že v některých případech zkušenosti ukázaly potřebu zajistit, aby se ustanovení nařízení mohla mírně přizpůsobit, aby lépe odpovídala potřebám. Proto navrhuji pro tuto revizi omezené pole působnosti s tím, že cíle a struktura původního nařízení zůstanou v podstatě zachované.
<P>
Jsme však také přesvědčeni, že při spravování tohoto podstatně omezeného pole působnosti by bylo užitečné navrhnout jisté dodatečné změny, které, přestože jsou dost specifické, by mohly přispět k lepšímu souladu tohoto právního předpisu s nedávnými změnami v odvětví a s jeho budoucími vyhlídkami. Diskuse, která probíhala před a během vypracovávání zprávy, měla na konečný výsledek značný vliv, stejně jako názory a návrhy stínových zpravodajů a ostatních poslanců, které bych zde všechny rád zmínil a poděkoval za jejich účast.
<P>
Z těchto pozměňovacích návrhů začleněných do zprávy bych zdůraznil, mimo jiných, zmínku o ochraně činností pobřežního rybolovu a o možnosti, aby členské státy kromě nákupu také financovaly vývoj nové technologie využitelné v rybolovném průmyslu, jako je vybavení a software a počítačové sítě umožňující navrhování, správu, ověřování, analýzu a vývoj metod odběru vzorků a také výměnu dat týkajících se rybolovu.
<P>
V oblasti akvakultury bych upozornil na možnost zavedení financování sběru, správy a využívání environmentálních údajů kromě již zajištěných sociálně-ekonomických údajů, čímž bude podpořeno environmentální a zdravotní monitorování a hodnocení v tomto odvětví v zájmu přispění k jeho udržitelnosti.
<P>
Nyní bych však rád upozornil na tři další pozměňovací návrhy k této zprávě. V současné době sílí uznání významu řízení rybolovu, které podporují aktuální a důkladné znalosti stavu populací. Toto je zásadní podmínka pro jeho udržitelný rozvoj. Z toho důvodu navrhujeme zahrnout možnost navýšení sazby spolufinancování ze strany EU stanovené pro oblast sběru, správy a využití vědeckých údajů, jak základních, tak doplňkových, o stavu rybích populací. Návrh je zvýšit strop z 50 % na 60 %.
<P>
Podobné navýšení maximální sazby spolufinancování ze strany EU navrhujeme také, pokud jde o kontrolní činnosti, a to při zachování již zavedených přednostních práv Komise, pokud jde o možnost financování některých aktivit s vyššími sazbami. To vše vychází z konceptu, v němž členské státy a jejich kontrolní úřady hrají a měly by nadále hrát klíčovou úlohu při řízení a provádění kontrolních opatření ve svých vodách.
<P>
Tyto pozměňovací návrhy jsou výsledkem snahy o kompromis s přihlédnutím k výhradám, které vznesly různé skupiny ohledně původně zvažovaného 75% stropu. Podporuje je naše skupina, skupina konfederace Evropské sjednocené levice a Severské zelené levice, a řada poslanců z ostatních politických skupin, což ukazuje jejich význam a také shodu, která, jak věřím, tyto poslance sjednocuje a mohla by je sjednotit také při hlasování.
<SPEAKER ID="562" NAME="Estelle Grelier" LANGUAGE="FR">
Pane předsedající, dámy a pánové, úvodem bych ráda poděkovala svým kolegům za jejich ochotnou a konstruktivní spolupráci s Výborem pro rybolov na této zprávě o přechodných technických opatřeních. Zpráva vyvolala živou diskusi vzhledem k významu technických opatření, která ovlivní způsob, jakým rybáři a celé jejich odvětví budou provádět svou práci, tím, že stanoví metody, jež mohou námořníci používat k lovu ryb v zónách, na něž se toto nařízení vztahuje, a to za účelem ochrany mláďat a obnovy populací, což je cíl, který sdílíme všichni a rybáři obzvláště.
<P>
Předmět této zprávy je citlivý a kontroverzní, jak ukázaly potíže, na něž od roku 2008 naráží Komise, když se snaží dosáhnout dohody s Radou ohledně budoucnosti těchto opatření. To bylo v době, kdy postup zahrnoval pouze tyto dvě instituce.
<P>
V současnosti technická opatření podléhají starému nařízení, které bylo pozměněno sérií přechodných opatření a poté obnoveno do 30. června 2011, protože nebylo dosaženo žádné dohody s Radou ohledně návrhu Komise z roku 2008 na nové nařízení, jež mělo za cíl zjednodušení a vyjasnění existujícího právního předpisu, aby bylo zajištěno účinnější provádění pravidel a zohlednily se regionální rysy rybolovu.
<P>
Dnes, když se nová lhůta blíží ke konci, je situace radikálně odlišná. Od vstupu Lisabonské smlouvy v platnost téma rybolovu spadá pod běžný legislativní postup, podle něhož má Parlament významnou úlohu spolutvůrce právních předpisů. Ten hodlá svou úlohu plnit snahou o sbližování stanovisek rybářů a tvůrců politik EU. Jako voleného zastupitele z přístavního města mě vždy udivuje, jak rybolovný průmysl nedůvěřuje a cítí se vzdálený od společné rybářské politiky (SRP), zatímco například zemědělci se mnohem více cítí být součástí společné zemědělské politiky.
<P>
Navíc je rybolovný průmysl v krizi. Roste v něm nespokojenost. Skutečným problémem je rovnováha, kterou je třeba nalézt mezi ekonomickou stabilitou odvětví a tudíž i zárukou slušných příjmů pro rybáře a udržitelností a doplňováním rybích populací.
<P>
A konečně, konec platnosti nařízení přichází v době, kdy začínají hovory o reformě společné rybářské politiky. Tato reforma musí přijmout odvážný rámec a vzít v úvahu rybářskou komunitu, spotřebitele a občany. Musí celé odvětví zahrnout do vědeckých analýz, které tvoří základ pro kvóty a tím také úroveň aktivity odvětví.
<P>
Tento nový rámec předpokládá, že Komise vypracuje konkrétní návrh budoucích technických opatření, čemuž se v současnosti, jak se zdá, jak Komise, tak Rada brání. Nový návrh musí, prostřednictvím konzultací s lidmi pracujícími v odvětví, zajistit, aby technická opatření odpovídala reálným zkušenostem v terénu. Ta musí také být v souladu s novým nařízením a rámcem nové SRP, zejména v otázce regionálních odlišností v opatřeních. Musí zajistit, aby bylo jasně definováno rozdělení pravomocí mezi Komisí a členskými státy, což je faktor, který pomůže porozumění a osvojení si této politiky EU.
<P>
Vzhledem k těmto okolnostem a otázkám navrhuji, abychom odsouhlasili požadavek Komise na prodloužení do 31. prosince 2012, aniž bychom zásadně měnili stávající technická opatření kromě dodatku ohledně přípustné velikosti ok sítí na drsnatcovité. Uvědomuji si však, že tento návrh je pro Komisi jakýmsi ústupkem a že je zde mnoho otázek k zodpovězení a v odvětví, které je zklamáno, že tento významný projekt byl odložen, vládne silná touha po změně. Proto k našemu schválení přidávám dvojí požadavek: žádost o hodnocení dopadů v současnosti platných technických opatření, které je nezbytné, pokud je chceme uplatňovat účinně, a žádost o skutečnou konzultaci, která bude zahrnovat všechny zúčastněné strany, zejména samotné rybáře, při vypracovávání nového nařízení.
<P>
Závěrem bych ráda upozornila na skutečnost, že nový návrh Komise by měl být předložen v rozumném časovém horizontu, aby nové nařízení mohlo vstoupit v platnost 1. ledna 2013, kdy vstupuje v platnost také nová SRP. Je nezbytné, aby Komise na tomto novém návrhu začala pracovat okamžitě. Bylo by nerozumné dovolit, aby po uplynutí této nové prodloužené 18měsíční lhůty pro stávající nařízení, nastalo další prodloužení. Technická opatření, jimiž se zabývá má zpráva, jsou dočasná a jako taková byla schválena.
<SPEAKER ID="563" NAME="Carmen Fraga Estévez" LANGUAGE="ES">
Pane předsedající, musím začít dalším politováním nad komplikacemi, na něž tato zpráva narážela kvůli odmítání Rady a Komise uznat spolurozhodovací moc Parlamentu.
<P>
V tomto případě jde o návrh, aby Grónsko, jako zámořská země a území, mohla vyvážet za stejných podmínek, jaké se uplatňují na členské státy Unie. Tato situace by prospěla jak Grónsku, které vyváží 87 % svých rybolovných produktů do Evropské unie, tak Unii, a zejména Dánsku, jež je příjemce většiny tohoto vývozu.
<P>
Jednou z podmínek pro začlenění Grónska do dovozního režimu jednotného trhu je, že by mělo přijmout zdravotní předpisy EU, což nepředstavuje žádný problém.
<P>
Přestože obchod s rybolovnými produkty podléhá společné organizaci trhu, Komise, s odkazem na potřebu vyhovět zdravotním předpisům, předložila návrh založený na článku 203 Smlouvy, což pro nás znamenalo jednoduchý a přímočarý konzultační postup.
<P>
Výbor pro rybolov i právní služby na tuto zvláštnost poukazovaly od počátku. Nicméně vzhledem k tomu, že to co do obsahu nepředstavuje žádný problém, a vzhledem k významu pro Grónsko povolujeme, aby zpráva byla zpracována v rámci konzultačního postupu. Představte si naše překvapení, když jsme se chystali o textu hlasovat a Rada, bez předchozího varování, přijala naprosto odlišný návrh, s mnoha změnami, ve snaze zakrýt jasné spojení se společnou organizací trhu a tím zabránit spolurozhodování. Vzhledem k tomu, že Parlament - jak jsem již řekla - už text bez jakýchkoli problémů přijal pomocí konzultačního postupu, byly takové manipulace nežádoucí.
<P>
Nicméně, když jsme se seznámili s novým textem a dostali jasný důkaz, že cílem Rady bylo narušit pravomoci Parlamentu, rozhodli jsme se, že tentokrát tyto pravomoci plně využijeme a vyžádáme si formální stanovisko od Výboru pro právní záležitosti.
<P>
V tomto stanovisku Výbor pro právní záležitosti sdělil svůj názor - a nyní cituji přímo z jeho textu -, že "cílem navrhovaného rozhodnutí je požadovat po Grónsku, aby ve vlastních právních předpisech provedlo předpisy EU v oblasti hygienických podmínek jako podmínku pro uplatňování pravidel vnitřního trhu EU v oblasti rybolovu", jak je stanoveno v článku 3 samotného návrhu, čímž se zajistí, že pravidla dohody budou v souladu s platnými pravidly stanovenými právními předpisy Unie, jež se týkají zdraví zvířat, bezpečnosti potravin a společné organizace trhu s produkty rybolovu.
<P>
Následně Výbor pro právní záležitosti došel k jednomyslnému rozhodnutí, že článek 204 a čl. 43 odst. 2 Smlouvy a protokol č. 34, který zahrnuje zvláštní smlouvy a postupy pro produkty podléhající společné organizaci trhu s produkty rybolovu v Grónsku, by měly tvořit právní základ pro návrh. Proto jsem jako zpravodajka vypracovala další návrh zprávy, který právní základ upravuje. Právě ten budeme zítra předkládat ke schválení, a pokud jde o Evropský parlament, půjde o naše první čtení.
<P>
Nyní už tedy jen zbývá, abych Komisi a Radě - která zde, pokud vím, není zastoupena - řekla, že teď mají příležitost opravit a uznat nový právní základ, a tudíž by toto měly považovat za první čtení, stejně jako my zítra. Problém nespočívá v obsahu, ale v právním základu.
<P>
Vyzývám, abychom tento problém řešili s přihlédnutím k budoucnosti.
<SPEAKER ID="564" NAME="Maria Damanaki">
členka Komise. - Pane předsedající, ráda bych poděkovala všem zpravodajům za jejich práci. Dovolte, abych se vyjádřila postupně ke každé zprávě a v zájmu úspory času se zaměřila na podstatu každé z nich.
<P>
Pokud jde o dohodu mezi Evropskou unií a Komorským svazem, chci poděkovat panu Capoulas Santosovi za jeho zpravodajskou práci a těší mě silná podpora obsahu tohoto návrhu ze strany Výboru pro rybolov.
<P>
Sněmovna si bude vědoma, že závazek EU je prosazovat odpovědný a udržitelný rybolov ve vodách našich partnerů, včetně regionu Indického oceánu. Je velmi důležité, abychom udržovali dvoustranné vztahy se zeměmi tohoto regionu, v tomto případě Komorským svazem, v souvislosti s účastí EU v regionálních rybolovných organizacích, jako je Komise pro tuňáky Indického oceánu.
<P>
Je třeba, abychom tam měli zastoupení, a proto je tato dohoda významná. V současné době má EU čtyři aktivní dohody o rybolovu v Indickém oceánu - konkrétně se Seychelami, s Madagaskarem, Mozambikem a tuto s Komorským svazem. Chtěla bych zdůraznit, že pro Komisi a Evropskou unii je velmi důležité dosáhnout dohody k Komorským svazem, protože ta má významnou úlohu v otázce přítomnosti našeho loďstva v regionu.
<P>
Také je nezbytné upevňovat dialog o odvětvové politice, abychom podpořili provádění odpovědné rybolovné politiky v tomto regionu.
<P>
Dovolte mi říci pár slov ohledně požadavku, který zpravodaj vznesl v závěru zprávy vůči Komisi. Chtěla bych oznámit, že Komise je odhodlána Evropský parlament plně informovat ve všech fázích vyjednávání a uzavírání mezinárodních dohod. Myslíme to skutečně vážně a chceme zpřístupnit všechny související informace, ale musíme jednat v souladu se závazky učiněnými v rámcové dohodě.
<P>
V praxi útvary Komise tento závazek ctí už více než rok. Komise posílá Evropskému parlamentu stejné informace jako Radě a ve stejné době. Konkrétně mým úkolem je zpřístupňovat hodnocení ex-ante a ex-post našich dohod, jakmile je to možné. Dám vám jen jeden příklad: kvůli zítřejšímu hlasování o usnesení o dohodě o partnerství v odvětví rybolovu s Mauretánií útvary Komise podnikly opatření, aby hodnotící zpráva o této dohodě byla v před předpokládaným termínem, aby poslanci Parlamentu mohli hlasovat poté, co byli o zprávě informováni.
<P>
Pokud jde o zapojení poslanců Parlamentu jako pozorovatelé mezinárodních schůzek, musím zdůraznit, že rámcová dohoda se vztahuje na mnohostranné mezinárodní konference a schůzky. Zároveň hodláme pokračovat v zavedených úspěšných postupech zapojování do dvoustranných vyjednávání. Nicméně každé rozhodnutí zapojit poslance EP jako pozorovatele v delegacích EU posuzuje kolegium členů komise jednotlivě na základě hodnocení právních, diplomatických a technických možností v souladu s rámcovou dohodou. Chtěla bych zde však zdůraznit, že můj osobní postoj a postoj útvarů Komise je velmi pozitivní a ráda bych vaši účast usnadnila.
<P>
Nyní se dostávám ke druhé zprávě o finančních opatřeních Společenství pro provádění společné rybářské politiky a také bych ráda poděkovala Výboru pro rybolov a panu zpravodajovi Ferreirovi za práci na tomto návrhu. Díky jejich úsilí máme před sebou text, který je přijatelný i pro Radu. S potěšením konstatuji, že pro Komisi je také přijatelný, takže v tomto případě tyto tři instituce skvěle spolupracovaly. Po úspěšném neformálním třístranném jednání, které se konalo 2. března, bylo dosaženo konsensu v nevyřešených bodech, takže Komise doufá, že ohledně tohoto návrhu můžeme dosáhnout dohody po prvním čtení. Doufám, že v tom uspějeme.
<P>
Chci připomenout, že tento návrh racionalizuje nařízení o takzvaném druhém finančním nástroji. Toto nařízení zahrnuje výdaje v mezinárodních vztazích, správu, sběr údajů a vědeckých doporučení a také kontrolu a vymáhání. Revize má za cíl zajistit soudržnost mezi nařízením a ostatními prvky legislativního rámce. Provádí omezené úpravy a vyjasnění nařízení. Proto nabádám Evropský parlament, aby návrh schválil.
<P>
Nyní přejdu ke třetí zprávě o přechodných technických opatřeních, za kterou vřele děkuji paní Grelierové. Účelem tohoto návrhu je prodloužit stávající přechodná technická opatření do konce roku 2012. To se zakládá na předpokladu, že reformovaná společná rybářská politika vstoupí v platnost 1. ledna příštího roku. Doufám, že v tomto cíli budeme úspěšní. Můj důvod pro navržení prodloužení platnosti je zabránit složitým diskusím o technických opatřeních týkajících se naší reformy. Komise podporuje pozměňovací návrh o velikosti ok sítí na drsnatcovité, který odsouhlasil Výbor pro rybolov, protože je založen na vědeckém doporučení. Zaregistrovala jsem obavy některých poslanců a také některých členských států, které chtěly další pozměňovací návrhy. Ty jsme nemohli přijmout, protože nebyly testovány vědci, nebo proto, že vědci od členských států neobdrželi dostatek informací, aby mohli provést hodnocení.
<P>
A konečně bych ráda řekla pár slov o zprávě týkající se dovozů produktů rybolovu z Grónska a zde chci poděkovat za práci předsedkyni Výboru pro rybolov, paní Fragaové. Ráda bych zdůraznila, že opatření navrhovaná Komisí se věnují dlouho neřešenému požadavku Grónska. Tato opatření se snaží zjednodušit příslušná hygienická opatření a postupy osvědčování a umožnit Grónsku, aby bylo součástí jednotného trhu pro produkty rybolovu a jeho vedlejší produkty.
<P>
To je zcela v souladu s naším závazkem v dohodě z roku 2006 přispívat k rozvoji Grónska a spolupracovat v oblasti bezpečnosti potravin. Komise s potěšením konstatuje, že všechny zúčastněné strany - členské státy v Radě jednomyslně, Grónsko, Evropský parlament a také vnitrostátní parlamenty - jsou připraveny dostát tomuto závazku a podpořit návrh.
<P>
Dovolte mi říci jasně: pro nás, Komisi, je vztah s Grónskem nesmírně důležitý a domnívám se, že každý chápe, proč. Je to politická priorita, a proto doufám, že diskuse o právním základu tohoto návrhu neohrozí zavedení těchto významných opatření.
<P>
Velmi dobře chápu obavy paní Fragaové ohledně právního základu návrhu a pravomoci Evropského parlamentu. Mohu říci, že Komise nebude stát v cestě nalezení pragmatického řešení. Přestože jsme stále přesvědčení, že právní základ našeho návrhu je správný, akceptovali bychom - a to bych ráda vyjasnila - kdyby Rada přijala postoj Parlamentu. To pro nás bude v pořádku. Nyní je na Radě, aby zvážila možnosti a posunula případ dál v souladu s nařízeními Smlouvy. Doufám, že dokážeme tuto otázku brzy vyřešit, abychom zabránili negativnímu vlivu na naše vztahy s Grónskem. To je naše nejdůležitější priorita, takže zde prohlašuji, že bych ráda podpořila práci, kterou odvedla paní Fragaová, v zájmu nalezení řešení.
<P>
Závěrem chci poděkovat Výboru pro rybolov a všem zpravodajům za jejich práci. Omlouvám se, že jsem hovořila tak dlouho, ale měla jsem poznámky ke čtyřem zprávám.
<SPEAKER ID="565" NAME="François Alfonsi" LANGUAGE="FR">
Pane předsedající, bylo vyžádáno stanovisko Rozpočtového výboru k této zprávě o dohodě o rybolovu mezi Evropskou unií a Komorským svazem. Výbor tuto dohodu schválil.
<P>
Výbor měl však pocit, že v první řadě nemá příliš smysl v Parlamentu o této zprávě hlasovat, když dohoda již byla podepsána. Nevelká finanční částka, která v tomto případě figuruje, zmírňuje dopad tohoto problému, ale v budoucnu bychom samozřejmě měli být schopni vyjádřit své stanovisko předtím, než bude taková dohoda podepsána.
<P>
Zadruhé, výbor se domníval, že obsah těchto dohod by měl být podrobněji analyzován, pokud jde o ustanovení pro kontrolu skutečného množství ulovených ryb a o ochranu rybích populací s ohledem na tlak ze strany Výboru pro rybolov a také pro zajištění, že je v praxi řádně uplatňována složka o místním rozvoji. Rozpočtový výbor proto v brzké budoucnosti plánuje navrhnout pracovní setkání s Výborem pro rybolov, kde se tímto tématem budeme zabývat hlouběji.
<SPEAKER ID="566" NAME="Jarosław Leszek Wałęsa">
jménem skupiny PPE. - (PL) Pane předsedající, dámy a pánové, v dnešní rozpravě diskutujeme o čtyřech zprávách, a tak bych rád začal poděkováním všem zpravodajům za jejich práci a Evropské komisi za spolupráci. Nejprve chci říci několik slov o zprávě paní Grelierové, která je kompromisem mezi politickými stranami a Evropskou komisí. Podporuji tu verzi téhle zprávy, která byla dohodnuta a odhlasována ve Výboru pro rybolov. Následkem vstupu Lisabonské smlouvy v platnost Evropská komise v roce 2010 stáhla svůj návrh na nařízení Rady o ochraně rybolovných zdrojů prostřednictvím technických opatření s cílem vypracování nového plánu. Nový plán měl být v souladu s nařízeními Smlouvy a měl zohledňovat reformu společné rybářské politiky. Návrh měl být předložen v třetí čtvrtině roku 2011. Bohužel se zdá, že Komise nezvládne připravit návrh nařízení včas, a co je horší, nebude mít prostředky na jeho změnu. To nevěstí nic dobrého. Tím, že zítra budeme hlasovat o prodloužení platnosti dočasného nařízení, na sebe bereme závazek vůči rybářům, že budeme pracovat na novém nařízení, které musí konečně vnést systém do celé řady nařízení upravujících přípustné metody a místa pro rybolov.
<P>
Je však povzbuzující, že, pokud jde o technická opatření, podle posledních informací bude Komise pravděpodobně chtít převést některé pravomoci zpět na členské státy. To je velmi pozitivní krok směrem k decentralizaci. Technická opatření používaná v jednotlivých mořských oblastech se liší podle místních podmínek. Systém správy rybolovu by měl opustit tradiční přístup vedení shora dolů a raději klást důraz na zásadu regionalizace, která umožňuje zohledňovat převládající podmínky v jednotlivých mořských oblastech. Proto musíme říci jasné ne veškerým pokusům o přijetí univerzálního a společného modelu řízení rybolovu a vyzývat k tomu, aby se věnovala náležitá pozornost konkrétnímu charakteru různých evropských moří. Individuální přístup nás zavede na správnou cestu k udržitelnému řízení rybolovu. Děkuji vám.
<SPEAKER ID="567" NAME="Ulrike Rodust">
jménem skupiny S&D. - (DE) Pane předsedající, paní komisařko Damanakiová, dámy a pánové, znovu máme na programu celý balíček politik pro rybolov. V mé funkci koordinátorky mě těší, že jsme ohledně dvou nařízení dosáhli kompromisu s Radou a Komisí. Mám na mysli zprávu paní Grelierové o technických opatřeních a zprávu pana Ferreiry o druhém finančním nástroji. Také my budeme moci hlasovat ve prospěch dohody o rybolovu s Komorským svazem, i když nechci skrývat skutečnost, že bych byla pro zásadní přebudování partnerských dohod v rámci reformy společné rybářské politiky.
<P>
Jsou zde však skutečné problémy mezi institucemi ve vztahu ke Grónsku, kdy nejsou respektovány pravomoci Parlamentu. Já postupně ztrácím trpělivost se skutečností, že úroveň spolupráce mezi institucemi je stále tak chabá. To je problém, na který stále upozorňuji. A dnes znovu. Problém s plány řízení musí být urychleně vyřešen. Vyzývám maďarské předsednictví Radě, aby aktivně vyžadovala řešení. Skutečnost, že zde dnes není žádný zástupce z Rady, je jasným znamením nedostatku respektu k Parlamentu ze strany Rady. To se mi zdá neuvěřitelné.
<P>
Jedna poslední poznámka o zprávě paní Grelierové. Jsem si vědoma, že někteří z kolegů poslanců jsou zklamáni, protože nebylo možné začlenit pozměňovací návrhy, které chtěli. Zdá se mi však velmi politováníhodné, že naši rybáři jsou nuceni pracovat se zastaralými technickými opatřeními. Pochybení v tomto případě spočívá na Radě, která se nebyla schopna dohodnout na novém nařízení. Jako Parlament máme značnou odpovědnost, a proto je třeba chovat se odpovědně a prodloužit platnost nařízení bez pozměňovacích návrhů.
<SPEAKER ID="568" NAME="Pat the Cope Gallagher">
jménem skupiny ALDE. - Pane předsedající, chci poděkovat všem zpravodajům za představení jejich zpráv a vzhledem k nedostatku času omezím své poznámky na zprávu paní Grelierové.
<P>
Stávající nařízení o technických opatřeních způsobuje značné problémy malým pobřežním lodím působícím při pobřeží Irska a u západního pobřeží Skotska. Nemůžeme si jako politici dovolit sedět a čekat na reformu společné rybářské politiky, když je očekáváno nové nařízení. Parlament má příležitost jednat nyní a já nabádám všechny politické skupiny, aby podpořily velmi realistické pozměňovací návrhy, které byly předloženy.
<P>
Ty malé lodě, o nichž jsem se zmínil, jen 15 metrů dlouhé, jsou připravovány o výdělky, a co je ještě důležitější, tyto lodě jsou nuceny plavit se do nebezpečných vod. Odvážíme tyto lodě 80 km od pobřeží, abychom mohli lovit ryby mimo oblast, která je uzavřená kvůli obnově tresek. Mé pozměňovací návrhy se týkají používání zatahovacích sítí. Malé pobřežní lodě tyto sítě používají na chytání měkkýšů a máčky skvrnité na severozápadním pobřeží. Zatahovací sítě se nepoužívají k lovu tresek obecných ani k lovu tresek bezvousých nebo tresek jednoskvrnných a nebudou mít na tyto populace žádný dopad, takže tyto pozměňovací návrhy, pokud projdou, umožní těm malým lodím v těchto oblastech přežít. Nestačí říct, že nechceme otevírat diskuse. Právě proto jsme tady.
<P>
Pokud jde o drsnatcovité, tohle je nová forma rybolovu. Byla vyvinuta v první řadě pro rybáře z mé země. V prosinci Rada stanovila celkové přípustné odlovy, z nichž Irsku bylo přiděleno 67 % a rád slyším, když paní komisařka tvrdí, že existují vědecké důkazy, které toto odůvodňují. Ve stávajícím nařízení nejsou žádné zmínky o drsnatcovitých, takže mě těší, že výbor rozhodl pro přijetí mého pozměňovacího návrhu využít návrh Komise jako prostředek k zavedení vhodné velikosti ok sítí od 32 do 54, čímž se předejde potřebě zavádět nový právní předpis, což by trvalo příliš dlouho.
<P>
Závěrem nabádám poslance, aby přemýšleli o
<P>
(Předsedající řečníka přerušil)
<SPEAKER ID="569" NAME="Isabella Lövin" LANGUAGE="SV">
Pane předsedající, ráda bych poděkovala všem zpravodajům za jejich konstruktivní spolupráci. Chtěla bych se však zaměřit na dohodu o rybolovu s Komorským svazem.
<P>
Pokud si někdy budu potřebovat připomenout, proč jsme ve skupině Zelených/Evropské svobodné aliance dosud hlasovali proti těmto dohodám, stačí si vzít jedno hodnocení a přečíst si dohodu s Komorským svazem, o níž teď máme hlasovat. EU má s touto chudou zemí dohodu od roku 1998. Podle hodnocení dohoda Komorskému svazu mezi roky 2005 a 2009 přinesla 2,7 milionu EUR. Dohoda stanoví, že 60 % peněz má být použito na podporu místního rybolovného odvětví a na kontrolu a vědecké posudky rybích populací.
<P>
Podle hodnocení tato rozvojová země stále nemá jediný fungující rybářský přístav, ani jednu loď pobřežní hlídky, žádné letadlo pobřežní hlídky a žádný výzkum rybolovu. Vlastní odvětví rybolovu země je stále naprosto nerozvinuté.
<P>
Tudíž Komorský svaz dostává 2,7 milionu EUR, aby je investoval do lodí EU. 65 % této částky zajišťujeme my daňoví poplatníci a 35 % vlastníci lodí. Tyto lodě, z nichž většina je určena na lov tuňáků, za tutéž dobu ulovily, podle hodnocení, ryby v hodnotě 13,7 milionu EUR. Jde o velmi výhodný obchod pro majitele lodí, ale hodnocení tvrdí, že veškerou takzvanou přidanou hodnotu obdržela EU.
<P>
Žádní komorští lidé nebyli na lodě najati jako posádky. V Komorském svazu se nevykládají žádné ryby. Veškeré zpracování ryb se odehrává jinde, například na Seychelách. Souhlasím s paní komisařkou, že je pro EU dobré mít zastoupení v Komisi pro tuňáky Indického oceánu (IOTC), ale má otázka pro Komisi zní takto:
<P>
Jak hodlá Komise zajistit, aby tato nová dohoda byla prováděna lépe než předchozí dohody? Jak například chce přesvědčit loďstvo EU, aby zaměstnávalo Komořany, a jak Komise zajistí, aby dohody skutečně přispívala k rozvoji Komorského svazu, aby částka vyčleněná na rozvoj rybolovného odvětví nebyla jen hezkými slovy, ale dostala také obsah?
<SPEAKER ID="570" NAME="Marek Józef Gróbarczyk">
jménem skupiny ECR. - (PL) Pane předsedající, rád bych začal upřímným poděkováním a blahopřáním všem zpravodajům za práci, kterou věnovali přípravě svých zpráv. Ty jsou klíčovým faktorem v provádění společné rybářské politiky.
<P>
Zároveň by měla být věnována pozornost rozdílnosti názorů mezi Evropským parlamentem a Evropskou komisí, pokud jde o mezinárodní dohody. Je zavedenou praxí, že Evropská komise je přehnaně tajnůstkářská, co se týče vyjednávání dohod s třetími zeměmi, což je v rozporu s ustanoveními Lisabonské smlouvy, které stanoví větší zapojení Parlamentu do navrhování normativních aktů. To je v rozporu se zásadou transparentnosti a omezuje se tím úloha Parlamentu, který přeci musí vykonávat kontrolní funkci. Vliv na proces vyjednávání by umožnil poslancům řádně využít svůj mandát jako poslanců Evropského parlamentu.
<P>
Paní komisařko, chtěl bych vyzvat poslance Evropského parlamentu, aby hráli významnější úlohu ve vyjednávacím procesu, protože současný systém, v němž obecnou zprávu o vyjednávání vydává úředník Evropské komise, je nedostatečný.
<SPEAKER ID="571" NAME="Derek Roland Clark">
jménem skupiny EFD. - Pane předsedající, po 30 letech se začne řešit problém praxe výmětů. Loďstva v Grimsby, která kdysi tvořila stovka rybářských lodí, jich dnes mají jen několik tuctů. Před dvěma lety rybáři západního Skotska předložili plán na ochranu bělomasých ryb, ale zatímco rybáři čekají, decimování populací pokračuje. Navrhuje se regionální přístup - proč ne? EU rozděluje zemi na regiony.
<P>
Mnohem horší je obnovení povolení nájezdů evropských loďstev do vod Komorských ostrovů - a nájezdy to budou, protože místní rybáři nemohou konkurovat kvalitnějším traulerům EU. Totéž bylo provedeno i dalším národům v té oblasti. Překvapuje někoho ve sněmovně, že somálští rybáři, kterým byla odepřena obživa, se vrátili k prastarému zvyku pirátství?
<P>
Sledovali poslanci před pěti lety televizní záběry stovek Západosahařanů hledajících útočiště na Kanárských ostrovech? Právě byla obnovena povolení EU pro jejich vody a i oni to už jednou zažili. Při zoufalém pokusu jich mnoho zemřelo na 800 mil dlouhé cestě v rybářských lodích, které nebyly určené pro otevřené moře. Ale EU nezajímá, že lidé z nejméně rozvinutých zemí jsou ožebračováni jejími činnostmi, a za to si zaslouží odsouzení.
<SPEAKER ID="572" NAME="Diane Dodds" AFFILIATION="NI">
Pane předsedající, jeden z našich zpravodajů hovořil o nedůvěře rybářů vůči společné rybářské politice. A není se čemu divit, protože současná společná rybářská politika zažila zkázu našich loďstev, ale žádné zvyšování rybích populací. Z mého úhlu pohledu čím dříve vrátíme rybářskou politiku členským státům, tím lépe. Uznávám ale, že to se pravděpodobně v brzké době nestane, proto mám několik postřehů k této společné rozpravě o rybolovu.
<P>
Zaprvé, otázka zavedení finančního opatření Společenství pro provádění společné rybářské politiky. Pokud EU může zasahovat do našeho rybolovu, řekl bych, že by toto zasahování mělo být řádně financováno. Ovšem ve snaze zajistit financování, které je dostupné pro vykonávání SZP, bychom měli pamatovat na zúčastněné strany - zejména na naše rybáře - které mají problém udržet krok s množstvím stávajících pravidel a nařízení, natož s těmi, která jsou s nimi konzultována.
<P>
Stále častěji slýchám od různých lidí pracujících v námořním oboru, že s tímto problémem se potýká celý průmysl.
<SPEAKER ID="573" NAME="Alain Cadec" AFFILIATION="PPE">
(FR) Pane předsedající, paní komisařko, dámy a pánové, nejprve jedna výzva: Parlament má jen jedno sídlo, a to je ve Štrasburku.
<P>
Nyní bych rád blahopřál panu Ferreirovi k jeho zprávě o finančních opatřeních Společenství pro provádění společné rybářské politiky a pro oblast mořského práva. Pozměňovací návrhy k tomuto nařízení, které předložila Komise a Parlament, určí výši investic EU, které mohou být přiděleny na výzkum. Sladí nařízení se změnami v legislativním rámci EU pro sběr, správu a využívání dat.
<P>
Zejména vítám příležitosti k financování vědeckého výzkumu rybolovu a akvakultury. Nyní budeme moci provádět výzkum míry závislosti Evropské unie na dovozech z třetích zemí. Jak víte, 60 % našich trhů spoléhá na dovozy a toto číslo stále stoupá. Je nezbytné, abychom zvýšili podporu evropských výrobců, místo abychom zvyšovali svou obchodní otevřenost všemi směry, která poškozuje evropskou produkci.
<P>
Také bych rád poděkoval paní Grelierové za její zprávu. Technická opatření jsou nesmírně citlivým tématem a musí být změněna co nejrychleji, jakmile budeme mít návrhy Komise na reformní balíček společné rybářské politiky. Tato zpráva, kterou budeme zítra přijímat, umožňuje prodloužení platnosti přechodných technických opatření spravujících odvětví rybolovu. Toto prodloužení nám umožní předejít regulatornímu vakuu po 30. červnu tohoto roku a umožní rybářům pokračovat v jejich podnikání do uskutečnění reformy SRP. Také umožní provést důkladné hodnocení vlivů u všech technických opatření, která jsou v současnosti v platnosti. Skutečně by nebylo rozumné nyní přijímat jakékoli zásadní pozměňovací návrhy k této zprávě, protože by se tím prodloužil legislativní postup a spustily dlouhé diskuse v Radě.
<P>
Závěrem bych rád blahopřál panu Capoulas Santosovi ke zprávě o partnerské dohodě o rybolovu s Komorským svazem a své kolegyni paní Fraga Estévezové ke zprávě o Grónsku.
<SPEAKER ID="574" NAME="Ole Christensen" AFFILIATION="S&amp;D">
(DA) Pane předsedající, v úvodu bych rád poděkoval zpravodajům za jejich práci na doporučení a třech zprávách. Zítra budeme hlasovat o dohodě o dovozu s Grónskem, jejímž jsem stínovým zpravodajem za skupinu Pokrokové aliance socialistů a demokratů v Evropském parlamentu. Těší mě, že se zbavujeme těžkopádné a drahé byrokracie, přičemž zároveň zcela plníme požadavky EU na bezpečnost potravin. Dohoda dá Grónsku příležitost prodávat jeho produkty rybolovu podle pravidel vnitřního trhu, pod podmínkou, že tyto produkty budou splňovat zdravotní a bezpečnostní požadavky EU. Grónské ryby jsou již nyní kontrolovány dánskými úřady, a to jak v Grónsku, tak znovu když jsou dovezeny do EU. To představuje drahé zdvojování práce, kterého nás dohoda zbaví. Tato dohoda bude výhodná pro všechny, ale zjevně byla připravována příliš dlouho. Nicméně pro Parlament bylo také důležité, aby byla naprosto vyjasněna otázka právního základu, a my doufáme, že Komise a Rada toto podpoří.
<P>
Budeme také hlasovat o partnerské dohodě v rybolovném odvětví s Komorským svazem. V zásadě mám velmi pozitivní náhled na dohody o udržitelném rybolovu, které zajišťují udržitelnost, pokud jde o rybí populace, a pro rybáře, pro místní obyvatele a konečně udržitelnost pro rybáře EU, kteří dohody využívají. Tato dohoda s Komorským svazem bohužel není tak udržitelná, jak bych si přál, protože neobsahuje konečný strop určující, kolik lodí EU má povoleno lovit ryby. Když bude dosaženo dohodnutého množství 4 850 tun na rok, každá další tuna bude stát 65 EUR.
<P>
Tendence nestanovit strop, kolik lodí EU může lovit ve vodách třetích zemí, je poškozující a špatná. Není dobré, abychom se řídili různými politikami pro rybolov podle toho, zda jsme ve vlastních vodách, nebo ve vodách třetí země. Také bych rád prosadil, abychom ve větší míře zajistili, že peníze, které EU platí třetím zemím za uzavření dohod o rybolovu, jsou využity tak, že z nich má prospěch místní obyvatelstvo.
<SPEAKER ID="575" NAME="Britta Reimers" AFFILIATION="ALDE">
(DE) Pane předsedající, paní Damanakiová, dámy a pánové, těší mě, že Parlament se konečně chystá hlasovat o této otázce, a ráda bych poděkovala zpravodajům za jejich práci.
<P>
Pozměňovací návrh k nařízení Rady o finančních opatřeních Společenství je jedním z hlavních nástrojů, které potřebujeme, abychom mohli provádět společnou rybářskou politiku. To platí zejména pro oblasti vztahů v mezinárodním rybolovu, sběru dat a vědeckých studií. Obzvláště důležité jsou systémy kontroly společné rybářské politiky a jejich provádění.
<P>
Pan zpravodaj se snažil přesvědčit kolegy poslance o potřebě zvýšení míry spolufinancování na maximum 75 %. My jsme jeho přání nemohli přijmout. Stávající nařízení se v praxi osvědčila a již umožňují některé výjimky. Členské státy už využívají příležitosti využít spolufinancování a není zde potřeba dalších stimulů.
<P>
Je důležité, aby pozměňovací návrh k nařízení připravoval cestu pro souvislý právní rámec.
<SPEAKER ID="576" NAME="Ian Hudghton" AFFILIATION="Verts/ALE">
Pane předsedající, řekl bych, že zpráva paní Grelierové dává příliš mnoho výsad Komisi. Rybáři ze západu Skotska těžko chápou, proč může Komise říkat, že chce odstranit výměty, a zároveň odmítat pozměňovací návrhy k těmto technickým opatřením.
<P>
Komise dává přednost prodloužení platnosti stávajících technických opatření, které způsobují výměty, včetně tresky jednoskvrnné, o dalších 18 měsíců. Komise upřednostňuje dalších 18 měsíců takzvaných přechodných opatření, jež selhala při ochraně populací. Dalších 18 měsíců sypání mrtvých ryb zpět do moře. Nabádám kolegy, aby zítra podpořili všechny pozměňovací návrhy, a já doufám, že ty návrhy budou přijaty, a pokud budou přijaty, doufám, že Komise změní přístup a chopí se příležitosti, která se nabízí, a bude jednat v otázce výmětů a nejen mluvit o tom, jak bude jednat někdy v budoucnu.
<SPEAKER ID="577" NAME="Struan Stevenson" AFFILIATION="ECR">
Pane předsedající, předložil jsem pozměňovací návrh k nařízení o technických opatřeních, abych se pokusil vyřešit anomálii, o níž se právě zmínil Ian Hudghton a která se vyskytla na západním pobřeží Skotska.
<P>
Při dobře míněné snaze o záchranu bělomasých rybích populací v této oblasti Komise koncem roku 2009 zavedla na dobu 12 měsíců přechodná pravidla pro složení úlovků, ale platnost těchto přechodných pravidel byla prodloužena o další rok v rámci souhrnné dohody, která prodloužila všechna technická opatření EU o 12 měsíců. Komise se teď snaží pravidla protáhnout do konce roku 2012, než připraví nový rámec pro technická opatření v rámci reformního balíčku SRP.
<P>
Nechtěný důsledek tohoto kroku bude znamenat, že přechodné nařízení, které bylo zavedeno pouze na dobu jednoho roku, bude nyní platit nejméně tři roky, během nichž se okolnosti na západě Skotska dramaticky změnily, a nutí naše rybáře vysypávat dobré, čerstvé tresky jednoskvrnné mrtvé zpět do moře. Doufám, že Parlament zítra podpoří můj pozměňovací návrh.
<SPEAKER ID="578" NAME="Maria do Céu Patrão Neves" AFFILIATION="PPE">
(PT) Pane předsedající, paní komisařko, přestože blahopřeji všem čtyřem zpravodajům, chtěla bych se zaměřit jen na dvě ze zpráv, o nichž dnes diskutujeme. V roce 2008 vedla neexistence jakékoli dohody o návrhu nařízení, které by zjednodušilo a ujasnilo nařízení EU o ochraně zdrojů ryb, k přijetí současného nařízení, které stanovilo řadu přechodných opatření, původně zamýšlených na období mezi 1. lednem 2010 a 30. červnem 2011. Současný legislativní návrh prodlužuje platnost této přechodné dohody o dalších 18 měsíců - jinými slovy do 1. ledna 2013 - během čekání na nové nařízení o technických opatřeních z reformované společné rybářské politiky (SRP).
<P>
Je důležité během této přechodné doby udržovat regulační rámec pro rybolov, který ochrání zájmy rybářů, aniž bychom ztratili ze zřetele základní cíl podpory udržitelného rybolovu. Současný záměr nepovolovat dále používání zatahovacích sítí a od 1. října je zakázat v hloubce mezi 200 a 600 metry nepředstavuje dobrý příklad toho, co bylo popsáno. Současný zákaz této rybolovné techniky, jež byla užívána celá desetiletí částí portugalského loďstva k lovu takových druhů, jako jsou ďas mořský a štikozubec, byl těžkou ekonomickou a sociální ranou pro odvětví a pro rybářské komunity, které závisejí právě na využívání těchto zdrojů.
<P>
Proto žádám o vaši podporu při přijímání návrhu, který jsme společně s kolegy panem Capoulas Santosem a panem Ferreirou předložili ve sněmovně a který se snaží o víc než zajistit, aby, zákon, který platil do 1. října 2010, platil do roku 2013.
<P>
Také bych ráda zmínila návrh nařízení stanovící finanční opatření Společenství vztahující se k provádění SRP a mořského práva: zprávu pana Ferreiry. Spolu s Evropským fondem pro rybolov je toto nejdůležitější finanční nástroj na podporu rybolovu zajišťující financování oblastí mezinárodních vztahů, správy, sběru dat a stanovisek a monitorování provádění SRP.
<P>
V této souvislosti bych ráda vyjádřila svou naprostou podporu návrhům, které pan zpravodaj předložil zde ve sněmovně, na posílení možnosti 60% spolufinancování EU v oblasti sběru, správy a využívání základních údajů i v oblasti sběru, správy a využívání doplňkových údajů. Rozšířené a rostoucí uznávání významu řízení rybolovu podpořené aktuálními a podrobnými vědeckými poznatky o stavu populací plně opodstatňuje přijetí zpravodajových návrhů i jeho zprávy jako celku.
<SPEAKER ID="579" NAME="Josefa Andrés Barea" AFFILIATION="S&amp;D">
(ES) Pane předsedající, paní komisařko, chci blahopřát čtyřem zpravodajům za jejich vynikající práci. Budu se soustředit na dvě zprávy - vzhledem k jejich významu.
<P>
Jedna z nich je o dohodě s Komorským svazem. Jedná se o dohodu o rybolovu mezi EU a zemí v jihovýchodní Africe - abychom se zorientovali také prostorově -, kde 60 % obyvatel žije pod hranicí chudoby a kde jediným zdrojem příjmů je turistika nebo státní podpora.
<P>
Tato dohoda stanoví možnost lovení jejich přebytečných ryb. Opakuji: přebytečných ryb. Také zajišťuje kompenzaci pro rozvoj země a zlepšení infrastruktury a vlastních možností. Ustanovuje rámec partnerství v rámci kritérií udržitelného a odpovědného rybolovu, ochrany biologických zdrojů. Musíme vzít v potaz, že jsou zde stěhovavé druhy, jako je tuňák, a že každý rok je založena populace následujícího roku s využitím vědeckých kritérií. Usnadňuje to vědecký výzkum a přítomnost pozorovatelů v místě, stejně jako udržování ryb oblasti, protože dohoda je omezena na pobřežní oblast, takže se bude rozvíjet domácí rybolov.
<P>
Tento protokol je velmi prospěšný díky přístupu evropských rybářských lodí do oblasti, díky rozvojové pomoci, zvýšení zaměstnanosti a lepším hospodářským vyhlídkám. Má však také jeden velmi významný prvek: zabraňuje třetím zemím v rybolovu, pokud nezajistí odpovídající ochranu životního prostředí. Třetí země uloví 75 % rybolovných zdrojů oblasti.
<P>
Proto věříme, že tato dohoda nejen pomáhá Komorskému svazu, ale pomáhá také udržovat životní prostředí.
<P>
Zvláštní pozornost je také třeba věnovat důležité zprávě paní Grelierové o nařízení stanovícím technická opatření, jejichž platnost vyprší za tři měsíce, a proto byl vznesen požadavek na její prodloužení do prosince 2012, protože pokud k prodloužení nedojde, nastane právní vakuum, právní nejistota a špatná ochrana mořských zdrojů.
<P>
Také bychom ale zdůraznili hodnocení přiloženého prohlášení, které vyzývá Komisi, aby přijala jisté pozměňovací návrhy: některá technická opatření navrhovaná členskými státy. Problematika sítí zde již byla zmíněna a také hovoříme o otázce hloubky. Ta má vliv na některé druhy rybolovu a my jsme přesvědčeni, že by ji Komise měla do prohlášení zahrnout, protože má dopad na samotné populace. Ovlivňuje oblasti 8, 9 a 10 a je důležité tyto nedostatky, které se objevují při uplatňování nařízení, jež nejen že poškozuje rybolov, ale také místní obyvatelstvo, překonat.
<SPEAKER ID="580" NAME="Izaskun Bilbao Barandica" AFFILIATION="ALDE">
(ES) Pane předsedající, já budu hlasovat ve prospěch této dohody, protože je pozitivní pro evropské loďstvo. Celkem 70 lodí z ní bude mít prospěch, o 12 více než v předchozí dohodě, a tyto lodě povezou alespoň jednu místní posádku.
<P>
Je to pozitivní také pro Komorský svaz, pro jeho lid a jejich produktivní odvětví, a to z několika důvodů. Zaprvé, zpráva podporuje spolupráci založenou na péči o místní rozvoj a finanční vyrovnání putuje do oblasti. Zadruhé, nabádá vlády v regionu, aby respektovaly lidská práva, což je klíčová podmínka pro trvání dohody. Zatřetí, podporuje menší formy rybolovu a zaručuje, že 8 500 Komořanů, kteří se živí tímto druhem činnosti, bude mít vlastní oblast pro rybolov: evropské lodi nebudou smět lovit v okruhu 10 námořních mil od každého ostrova.
<P>
A konečně, dohoda je pozitivní proto, že v oblasti prosazuje udržitelný rybolov, zahrnuje mechanismus pro objektivní analyzování rybích populací a stanoví mechanismy pro vědeckou spolupráci k tomuto účelu.
<SPEAKER ID="581" NAME="Seán Kelly" AFFILIATION="PPE">
(GA) Pane předsedající, jsem rád, že mohu jménem své skupiny říci několik slov k tomuto tématu, a rybolov je nepochybně kontroverzní téma, jedno z nejspornějších, které se v Parlamentu probírá. V mé zemi je jedno staré pořekadlo, že kolik je lidí, tolik je názorů, a to platí i o rybářích a rybolovu. Proto je obtížné, abychom se jako poslanci na této problematice jednomyslně shodli, ale musíme se ze všech sil snažit.
<P>
Pokud jde o Grónsko, domnívám se, že paní komisařka podala poměrně vyvážený pohled na situaci. Zjevně existují problémy ohledně důvěry Evropského parlamentu vůči Radě a naopak, ale jak sama paní komisařka řekla, nalezne se věcné řešení, což je zjevně žádoucí. Je to důležité z hlediska EU. A stejně, ne-li více, důležité je to z hlediska Grónska - země, jejíž odvětví rybolovu téměř výhradně závisí na evropském trhu a samozřejmě její ekonomika téměř výhradně závisí na rybolovu.
<P>
Jedna věc, kterou můžeme o Grónsku říci, je, že ryba odtamtud pocházející, jak předpokládá tato zpráva, bude ověřitelná a vysoce kvalitní - na rozdíl od mnoha ryb přicházejících do Evropské unie z ohromných rybích farem v jihovýchodní Asii, jejichž kvalitu nelze ověřit a o nichž se mnozí domnívají, že pocházejí ze znečištěných vod.
<P>
Takže zde máme velkou oblast, kterou je třeba se zabývat, zejména proto, že sama paní komisařka dnes odpoledne načrtla poměrně temný obrázek o udržitelnosti rybích populací a pobřežních společenstev do budoucnosti. Z toho důvodu je třeba vyvinout zásadní politiku týkající se akvakultury v Evropě jako součást budoucí SRP. Mezi tím vítám předložené návrhy a přijímám slova paní komisařky o tom, co bude následovat.
<SPEAKER ID="583" NAME="Antolín Sánchez Presedo" AFFILIATION="S&amp;D">
(ES) Pane předsedající, paní komisařko, dámy a pánové, také já chci blahopřát zpravodajům za tyto čtyři zprávy. Než začnu hovořit o zprávách pana Ferreiry a paní Fraga Estévezové, rád bych vyjádřil podporu zprávě pana Capoulas Santose, která doporučuje přijetí protokolu předkládajícího možnosti rybolovu a finanční příspěvky, které stanoví dohoda o partnerství s Komorským svazem, a připomíná nám, že je třeba, aby se na tomto procesu aktivně podílel Parlament.
<P>
Také souhlasím se základními aspekty zprávy paní Grelierové o technických opatřeních. Vyzývám Komisi, aby urychlila své hodnocení dopadů a upřednostnila návrh nařízení o těchto opatřeních, aby mohlo být přijato co možná nejdříve: pokud možno dříve než v roce 2013.
<P>
Zpráva pana Ferreiry opravuje nařízení (ES) č. 861/2006 o finančních opatřeních Společenství pro provádění společné rybářské politiky spolu s Evropským fondem pro rybolov (EFF). Zpráva vyjasňuje své pole působnosti a upravuje jej podle reálných potřeb společné rybářské politiky podle nové Lisabonské smlouvy, takže se domnívám, že je pozitivní.
<P>
Nicméně, stejně jako pan zpravodaj, vzhledem k tomu, že jednou ze základních podmínek pro dosažení udržitelného rybolovu je zajištění aktuálních a přesných poznatků o rybích populacích, lituji, že nebylo možné zvýšit míry spolufinancování, pokud jde o sběr, správa a používání údajů.
<P>
Zpráva paní Fraga Estévezové ovlivňuje zavedení pravidel pro zdraví zvířat a bezpečnost potravin pro dovoz některých produktů rybolovu a vedlejších produktů rybolovu, ať pocházejí z Grónska nebo z třetích zemí.
<P>
Pravidla se vztahují prakticky na 90 % vývozu Grónska v této oblasti, který v roce 2007 dosáhl 251 milionů EUR. Ohledně uplatňování pravidel spravujících obchod v rámci EU, s nímž Grónsko zůstává spojené, na tyto dovezené produkty, panuje široká shoda. Tímto se jednotný trh s produkty rybolovu a jeho vedlejší produkty rozšíří.
<P>
Je zjevné, že žádná shoda nepanuje v otázce, jaký by měl být právní základ, proto vítáme rozhodnutí Komise prosazovat dohodu. Parlament se řídí zprávou o právních službách, stanoviskem Výboru pro právní záležitosti a postojem, který zastává Výbor pro rybolov.
<P>
Doufáme, že tyto otázky mohou být vyřešeny, že Grónsko dostane prioritu, kterou si zaslouží, a že bude dosažena legislativní dohoda.
<SPEAKER ID="584" NAME="Vasilica Viorica Dăncilă" AFFILIATION="S&amp;D">
(RO) Pane předsedající, chtěla bych poděkovat všem čtyřem zpravodajům z jejich práci na balíčku opatření pro rybolov.
<P>
Ráda bych zdůraznila, že finanční opatření Společenství pro provádění společné rybářské politiky jsou hlavním nástrojem EU pro financování v tomto odvětví a musí se neustále přizpůsobovat potřebám občanů zapojených do této sféry, a to striktně v souladu se současnými výzvami, kterým čelí. Finanční zdroje potřebné na provádění společné rybářské politiky zahrnují také financování projektů v oblastech, jako jsou: mezinárodní vztahy, správa, sběr dat, vědecké poznatky, kontrolní systémy a vymáhání této politiky.
<P>
Domnívám se, že řízení rybolovu musí být založeno na aktuálních a přesných vědeckých poznatcích o stavu populací. Právě to umožní účinněji přizpůsobit ustanovení nařízení skutečným potřebám.
<SPEAKER ID="585" NAME="Maria Damanaki">
členka Komise. - Pane předsedající, ráda bych vám poskytla několik krátkých vysvětlení ohledně vašich poznámek.
<P>
Co se týká diskusí o partnerských dohodách pro rybolov, právě se snažíme, v rámci našeho návrhu na reformu, zajistit správné provádění těchto dohod o rybolovu ve prospěch místních obyvatel. Dokud nemáme nový návrh na novou generaci dohod o rybolovu, snažíme se vylepšit současnou situaci. Snažíme se zajistit provádění dohody s Komorským svazem a co nejvíce vypomáhat místním obyvatelům.
<P>
Pokud jde o problémy zmiňované v souvislosti s Parlamentem a informacemi poskytovanými poslancům Parlamentu o dohodách, Komise předala poslancům Parlamentu veškeré informace - i důvěrné - a tak to budeme dělat i v budoucnu.
<P>
Co se týče technických opatření a zprávy paní Grelierové, chápu, že se objevila spousta obav, protože nyní prodlužujeme platnost stávajícího nařízení. Museli jsme to udělat, protože je třeba čekat na provedení reformy, ale chápu, proč nás nabádáte k přijetí některých opatření, abychom měli nové nařízení ještě před koncem roku 2013. Jediné, co mohu říct - protože vám nemohu dávat sliby, které nelze splnit - je, že se budeme velmi snažit urychlit postup vytváření nového nařízení a také provedení základního nařízení pro reformu, abychom členským státům přidělili některé pravomoci ohledně technických opatření.
<P>
Ohledně další otázky - finančního nařízení - doufám, že dosáhneme schválení při prvním čtení, protože to by bylo velmi dobré pro provádění nařízení v budoucnu.
<P>
Pokud jde o případ Grónska, chci zopakovat, že jsme zde, abychom našli řešení na právním základě návrhu. Pro Komisi je velmi důležité pracovat na této látce, protože dobré vztahy s Grónskem jsou pro nás politickou prioritou. Mohu zopakovat, že Komise je zde, aby usnadnila a nalezla kompromis s Radou.
<SPEAKER ID="586" NAME="Luis Manuel Capoulas Santos" LANGUAGE="PT">
Pane předsedající, jen několik vteřin, abych vyjádřil své díky za pronesené poznámky, a pak přikročíme k tomu, o čem jsem měl v plánu mluvit. My víme, že některé drobné aspekty dohod o partnerství potřebují opravu.
<P>
Ocenil jsem postoj paní komisařky, včetně jejího osobního názoru ohledně zapojení poslanců Evropského parlamentu a doufám, že tento její osobní postoj může ovlivnit institucionální postoj Komise, abychom dosáhli cíle, o který se snažíme.
<SPEAKER ID="587" NAME="João Ferreira">
zpravodaj. - (PT) Pane předsedající, i já bych rád vyjádřil své díky za komentáře, které všichni přednesli, a za pozoruhodnou výdrž, jež v tuto hodinu všichni prokazují. Také musím říci, s ohledem na poznámky o zprávě o finančních opatřeních, že pozměňovací návrhy, které předkládáme, neohrožují konsensus, kterého jsme dosud dosáhli ve třístranných rozhovorech. Jsem přesvědčen, že je možné zajít ještě trochu dál, aniž bychom tento konsensus ohrozili, a v tomto ohledu jsem vděčný za poznámky, jež zazněly od poslanců, kteří pozměňovací návrhy podpořili.
<P>
Jsem přesvědčen, jak řeklo několik poslanců, že nepřijetí těchto pozměňovacích návrhů by vytvořilo nepochopitelnou nekonzistentnost ze strany EU, která na jednu stranu stojí o větší zapojení v některých oblastech, jimž připisuje vzrůstající význam, zatímco v jiných odmítá přidělit finance nezbytné pro skutečné uznání tohoto rostoucího významu.
<P>
Pokud jde o zprávu o přechodných technických opatřeních, rád bych upozornil - což již několik mých předřečníků také udělalo - na pozměňovací návrh, který podporuji já a dva další poslanci a který se snaží eliminovat negativní diskriminaci bez vědeckého základu, a zdůrazňuji, že žádný vědecký základ neopodstatňuje negativní diskriminaci vůči některým částem malého portugalského loďstva, které používá zatahovací sítě. Toto loďstvo postupně ukázalo schopnost využívat příslušné zdroje, konkrétně mořský jazyk a štikozubce, udržitelným způsobem. Protože neexistují žádné důvěryhodné vědecké důvody opodstatňující tento zákaz, neměl předně vůbec projít, zejména vzhledem k výrazně negativním ekonomickým a sociálním důsledkům, které vyvolá.
<P>
Právě z těchto důvodů bych rád závěrem řekl, pane předsedající, že my také podporujeme návrhy předložené našimi irskými a skotskými kolegy ve vztahu k téže zprávě.
<SPEAKER ID="588" NAME="Estelle Grelier">
zpravodajka. - (DE) Pane předsedající, budu se snažit hovořit pomaleji, slibuji.
<P>
zpravodajka. - (FR) Pane předsedající, chtěla bych poděkovat kolegům poslancům za jejich obecně příznivé komentáře k této zprávě, které také odrážejí diskuse, jež se konaly během zasedání Výboru pro rybolov.
<P>
Sdílím stanovisko paní komisařky ohledně přijetí pozměňovacího návrhu, který specifikuje velikost ok sítí pro lov drsnatcovitých, a ohledně nesouhlasu se specifickými požadavky na pozměňovací návrhy k některým technickým opatřením, protože nejsou podpořeny žádnými hodnoceními dopadů na dotyčné lodě a ekosystémy, nebo proto, že členské státy nezaslaly nezbytné vědecké údaje. Všechna tato opatření jsou vzájemně provázána a nebyla hodnocena.
<P>
Chci zdůraznit, stejně jako předřečníci, že je naléhavě třeba, aby Komise co možná nejrychleji provedla hodnocení stávajících opatření a na základě tohoto hodnocení vypracovala nový návrh, který může být zpracován současně s reformou společné rybářské politiky, spíše než po ní. Na tento bod, jsem vás chtěla upozornit, paní komisařko, a uvědomuji si vaši ochotu urychlit vypracování návrhu.
<P>
Závěrem musím znovu zmínit význam spolupráce mezi institucemi EU a odvětvím rybolovu při shromažďování a sdílení vědeckých údajů. Jsem přesvědčena, že toto je nezbytný základ pro novou, spravedlivou a ve spolupráci vytvořenou společnou rybářskou politiku, která má dostatečné zdroje - a to je důležitý bod - a která uvádí v soulad ekonomické potřeby a udržitelnost odvětví v zájmu všech: rybářské komunity, spotřebitelů a občanů.
<SPEAKER ID="590" NAME="Carmen Fraga Estévez" LANGUAGE="ES">
Pane předsedající, ráda bych vyjádřila zvláštní poděkování paní komisařce za odpověď na mou otázku, když řekla, že bude ochotna přijmout změnu právního základu, a já doufám, že Rada bude stejného názoru.
<P>
V každém případě jsem zvažovala možnost žádosti, aby tato zpráva byla vrácena výboru, než dojde ke konečnému hlasování, ale později jsem si uvědomila, že by to jen více zdrželo tento návrh, který je podle mého názoru pozitivní pro Grónsko i pro EU, a že bude vhodné již jej více nezdržovat.
<P>
Doufám však, že se Rada ztotožní se záměry Výboru pro rybolov, které jsou naprosto oprávněné, a doufám, že bude nalezeno řešení, vzhledem k tomu, že jediným problémem je právní základ, a nikoli obsah.
<P>
Každopádně mě těší, že jsme dosáhli tohoto výsledku; navíc máme vždy možnost jít k Soudnímu dvoru, pokud máme pocit, že by bylo rozumné v této záležitosti pokračovat. My zítra ukážeme dobrou vůli vydáním našeho stanoviska a doufáme, že Rada zareaguje a bude toto považovat za první čtení v Parlamentu, jak jsem již řekla.
<P>
Proto děkuji paní komisařce za ochotu otevřeně na tomto tématu spolupracovat a děkuji všem svým kolegům, kteří na této zprávě pracovali a podpořili ji. Nyní už zbývá jen doufat, že Rada bude pokračovat v našich záměrech, které jsou odůvodněné, jak jsem řekla, a podporuje je nejen Výbor pro právní záležitosti, ale také právní složky Evropského parlamentu.
<SPEAKER ID="591" NAME="Předsedající">
Společná rozprava o čtyřech zprávách týkajících se záležitostí rybolovu je uzavřena.
<P>
Hlasování o všech čtyřech zprávách se bude konat dne 6. dubna ve 12:00.
<P>
Písemná prohlášení (článek 149)
<SPEAKER ID="591" NAME="Jim Higgins" AFFILIATION="PPE">
písemně. - Pokud jde o zprávu paní Grelierové, hlasoval jsem proti své skupině u čtyř pozměňovacích návrhů - pozměňovací návrh 4, pozměňovací návrh 5CP, pozměňovací návrh 6 a pozměňovací návrh 3. Jsem zklamán, že pozměňovací návrhy nebyly přijaty. Nicméně, nakonec jsem podpořil zprávu, aby zajistila ochranu irského lovu drsnatcovitých a právní jistotu namísto čekání na plnou reformu v roce 2013.
<SPEAKER ID="591" NAME="Sirpa Pietikäinen" AFFILIATION="PPE">
písemně. - (FI) Reforma společné rybářské politiky Unie je jedním z nejdůležitějších úkolů Parlamentu. Jak víme, rybářská politika EU je dlouhou dobu silně kritizována, a právem. Je zde mnoho otázek souvisejících s nadměrným rybolovem, rybolovem na území rozvojových zemí a se státní podporou rybolovného průmyslu a všechny je třeba rychle řešit.
<P>
Zpráva pana Ferreiry o finančních opatřeních Společenství se zabývá klíčovými otázkami, pokud jde o reformu rybářské politiky. Těmi jsou: sběr údajů, výzkum, vnitřní spolupráce, správa rybolovných záležitostí a systémy kontroly společné rybářské politiky. Důležité je také zajistit, aby prioritou byla harmonizace rybářské politiky, zejména s environmentální a námořní politikou, a to také bude vyžadovat finanční zdroje.
<SPEAKER ID="591" NAME="Nuno Teixeira" AFFILIATION="PPE">
písemně. - (PT) Společná rybářská politika (SRP) spojuje řadu opatření navržených Evropskou unií, aby zajistila udržitelnost a konkurenceschopnost evropského rybolovného odvětví. V rámci reformy SRP jsou hlavními prioritami její zefektivnění, aby lépe zajišťovala ekonomickou životnost evropských loďstev, ochrana rybích populací, propojení s námořní politikou a dodávání kvalitních potravin spotřebitelům. Opatření, která dnes Parlament přijal, jako je revize technických opatření a úprava stávajících právních předpisů, aby byly zohledňovány sebrané vědecké údaje, mezi tyto priority spadají. Udržitelnost a konkurenceschopnost odvětví by měly být vyvážené. Rybolovná činnost je nezbytná pro hospodářský a sociální rozvoj pobřežních komunit, protože přispívá k povzbuzení regionů a podporuje činnost v souvisejících odvětvích. Například v nejodlehlejších regionech Unie, které představují největší exkluzivní ekonomickou zónu EU, hraje odvětví rybolovu zásadní roli v jejich ekonomické aktivitě, takže zajištění udržitelnosti a rozvoje odvětví je tu prioritou.
