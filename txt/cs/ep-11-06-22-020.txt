<CHAPTER ID="020">
Jednominutové projevy (článek 150 jednacího řádu) 
<SPEAKER ID="284" NAME="Předsedající">
Dalším bodem jsou jednominutové projevy.
<SPEAKER ID="285" NAME="Anna Záborská" AFFILIATION="PPE">
- (SK) Paní předsedající, volná neděle by se měla stát součástí evropského standardu v oblasti pracovního práva. Shodli se na tom představitelé odborů, občanských sdružení, křesťanských společenstev a církví, kteří tento týden v Bruselu založili Evropskou alianci za neděli. Volná neděle je důležitá z pohledu důstojných pracovních podmínek, ale vytváří také prostor pro budování rodinných vztahů, především mezi rodiči a dětmi. Jsem ráda, že jsem byla u zrodu této iniciativy, stejně jako dvě občanská sdružení ze Slovenska - Klub mnohodětných rodin a Aliance za neděli. Při revidování směrnice o pracovní době by Komise měla zohlednit názor stovek organizací z celé Evropy, sdružených v nově vzniklé alianci, protože tak velké společenství není možné při tvorbě zákonů přehlížet.
<SPEAKER ID="286" NAME="László Tőkés" AFFILIATION="PPE">
(HU) Paní předsedající, během posledních několika týdnů byli zakladatelé zastupitelské kanceláře Sikulska v Bruselu a maďarská komunita v Rumunsku všeobecně vystaveni dlouhé řadě útoků a nenávistné hysterické kampani ze strany rumunské politické elity. Mezitím došlu k pokusům prosadit plán územní a administrativní reorganizace Rumunska, která by vytvořila osm většinových megaregionů, čímž by se maďarská většina žijící v Sikulsku a Partiu stala absolutní menšinou. Na základě výslovných ustanovení obsažených v Evropské chartě místní samosprávy a Evropské chartě regionálních či menšinových jazyků maďarští transylvánští poslanci rozhodně odmítají tento nedemokratický a diskriminační způsob regionální reorganizace Rumunska. Jménem společných demokratických hodnot vládnoucích lidových stran Rumunska a Maďarska vás žádáme o účinnou pomoc a o aktivní podporu Parlamentu při ochraně maďarské transylvánské komunity.
<SPEAKER ID="287" NAME="Alexander Mirsky" AFFILIATION="S&amp;D">
(LV) Paní předsedající, co si myslíte, že znamená slovo "perverze"? Podle slovníku toto slovo znamená naprosté pokřivení. Politická perverze neznamená nic jiného než lži a cynické podvádění voličů. Zdá se, že v Lotyšsku se objevila skupina politicky perverzních poslanců. Jedná se o to, že během posledních voleb do lotyšského parlamentu členové skupiny Saskaņas centrs (Harmonický střed) slíbili svým rusky hovořícím voličům, představujícím v Lotyšsku více než 40 % obyvatelstva, že budou chránit jejich rodný jazyk. Minulý týden však tato skupina při hlasování podpořila zvýšení pokut pro ty, kdo v soukromém sektoru nebudou používat úřední jazyk země. Ukazuje se tedy, že slibují jednu věc a dělají jinou. Jsem přesvědčen, že se mnou budete souhlasit, nazvu-li to perverzí. Je možné, že se Lotyšsko stane místem zrodu nového politického hnutí, "Perverzního středu". Děkuji vám za pozornost.
<SPEAKER ID="288" NAME="Nikolaos Salavrakos" AFFILIATION="EFD">
(EL) Paní předsedající, žádný Evropan, a proto ani žádný Řek, zajisté nechce obcházet lidi s žebráckou miskou. My Řekové musíme pochopit, že jsme svoji životní úroveň vrátili přinejmenším o 10 let zpátky. Bohužel se obávám, že k tomu samému dojde i v ostatních zemích.
<P>
Vidíme však, že jsme obviňováni z věcí, jež přesahují meze naší odpovědnosti. Sedmnáct evropských lídrů a k tomu stejný počet partnerů, sedmnáct trhů s dluhopisy a jedna společná měna. Společná měna takhle nemůže dál fungovat. Potřebujeme společnou hospodářskou politiku, jednotný trh s dluhopisy a společnou koordinaci. Fiskální obezřetnost nepochybně naznačuje probuzení ve spotřebitelském klimatu. Nevidím, že by se v tomto směru něco dělo. Musíme ochránit hlavní úspěchy dosažené za posledních 65 let, které vyvrcholily jednotnou měnou, a to větší kázní.
<SPEAKER ID="289" NAME="Nicole Sinclaire" AFFILIATION="NI">
Paní předsedající, je tomu méně než rok, co jsem podala podnět k petici všech politických stran za uspořádání referenda v souvislosti s členství Spojeného království v EU. Kampaň získala hlasitou podporu ze všech částí politického spektra.
<P>
Tito lidé se ohradili proti utkvělé představě EU o vytváření evropského federálního státu bez ohledu na demokracii a vůli občanů. Vůli občanů nelze přehlížet věčně. Moji voliči za mnou neustále přichází a říkají: "Kdy se budeme konečně moci vyjádřit k našemu členství v Evropské unii?" Vůle občanů celé Evropy byla zcela ignorována, proti jejich vůli vznikla jednotná měna a podívejte se, jaké to přineslo problémy. V členských státech proběhla referenda a nikdo na ně nebral ohled.
<P>
Občané z mého volebního obvodu, občané z celého Spojeného království i občané z celé Evropské unie říkají: "Nechte nás rozhodovat." Profesionální politici způsobili chaos. Nechte rozhodovat občany.
<SPEAKER ID="290" NAME="Mariya Nedelcheva" AFFILIATION="PPE">
(BG) Paní předsedající, od ledna až doposud v Bulharsku pořádám diskuze u kulatého stolu týkající se reformy společné zemědělské politiky. Přispěly k vytvoření pevného bulharského stanoviska, které má v diskuzi o zprávě pana kolegy Desse své cenné místo.
<P>
Musím říci, že některé klíčové aspekty bulharského stanoviska v debatě o SZP mě těší:
<P>
nejprve a především silná, spravedlivá a dobře financovaná SZP;
<P>
nové, neutrální, jasné a spravedlivé podmínky pro výpočet přímých plateb, poskytující základ pro budoucí rozdělování prostředků mezi členské státy, jejich regiony a různá odvětví;
<P>
poskytování přímých plateb aktivním malým a středním výrobcům a těm skutečně zodpovědným za SZP je dalším z našich cílů.
<P>
Dále zmíním tři další body:
<P>
více příležitostí pro naše chovatele;
<P>
větší pružnost ve druhém pilíři;
<P>
a konečně jednoduché, jasné postupy, abychom našim zemědělcům zajistili slušné příjmy a přiměli mladé lidi k investicím do zemědělství. Chceme rovněž, aby Evropa nadále zajišťovala bezpečnost dodávek a cen a po zásluze bránila své postavení ve světě.
<SPEAKER ID="291" NAME="Czesław Adam Siekierski" AFFILIATION="PPE">
(PL) Paní předsedající, Smlouva o dobrém sousedství a přátelské spolupráci mezi Polskem a Německem, která položila základy pro současné vztahy mezi oběma zeměmi, byla podepsána již 11. června 1991. Dnes, u příležitosti 20. výročí této významné události, se ve Varšavě konala společná konzultace polské a německé vlády, jíž předsedal polský předseda vlády Donald Tusk a německá kancléřka Angela Merkelová. Konzultace se zúčastnilo přes 20 ministrů a ministerských náměstků z jednotlivých rezortů obou států. Výsledkem společného zasedání je prohlášení vlád Polské republiky a Německé federativní republiky nazvané "Sousedé a partneři" spolu s připojeným programem spolupráce pro nadcházející léta.
<P>
U příležitosti výročí bych chtěl Parlamentu připomenout úsilí projevené několika po sobě jdoucími německými vládami, jímž podpořili snahy Polska o připojení k Evropské unii. Vztahy mezi Polskem a Německem se neustále zlepšují; jako jeden z příkladů může posloužit rostoucí objem obchodů mezi oběma zeměmi. Naše ekonomiky jsou jedněmi z nejdynamičtějších v Evropě. Doufáme, že se vztahy mezi Polskem a Německem budou nadále rozvíjet, pro dobro našich občanů i Evropy jako celku.
<SPEAKER ID="292" NAME="Elisabeth Köstinger" AFFILIATION="PPE">
(DE) Paní předsedající, Evropská unie potřebuje účinnou společnou zemědělskou politiku, která jí umožní naplnit požadavky společnosti na vysoké standardy a především jí dovolí hrát silnou, nezávislou roli.
<P>
Evropské podniky musí zůstat konkurenceschopné. Čelí zásadním výzvám, mezi něž patří kolísání cen surovin, vysoké výrobní náklady a nízké úrovně příjmů. Nízké výrobní náklady a nízké sociální, ekologické a kvalitativní standardy ve třetích zemích, nesrovnatelné se standardy v EU, vyvíjí tlak na snižování cen. Při navazování nových obchodních vztahů je pro nás zásadní chránit evropskou úroveň produkce prostřednictvím ochranných doložek. Doložky tohoto druhu, využívané v oblasti průmyslu, například v obchodních dohodách s Jižní Koreou týkající se automobilového průmyslu, musíme uplatňovat i v zemědělství.
<P>
Jde o vytvoření rovných podmínek a stejných příležitostí pro všechny. Každá země by měla mít právo soustředit se na obavy svých občanů, včetně potravinového zabezpečení, životního prostředí, výhrad ke genetické modifikaci a potřeb venkovských oblastí, aby se v Evropě podpořilo udržitelné zemědělství.
<SPEAKER ID="293" NAME="Ramon Tremosa i Balcells" AFFILIATION="ALDE">
Paní předsedající, někteří poslanci zastupující hlavní politické strany Katalánska minulý týden v katalánském parlamentu společně vystoupili na obranu našeho jazyka, katalánštiny, v EU a jejích institucích.
<P>
Znovu žádáme, aby byla katalánština uznána jako úřední jazyk Evropského parlamentu, o což mnozí katalánští poslanci usilují již 25 let.
<P>
Nyní se katalánskému jazyku, který byl ve Španělsku po celá staletí zakázán, naskytla nová příležitost. Chorvatsko za několik měsíců vstoupí do Unie. Aby se chorvatština stala úředním jazykem, bude zapotřebí upravit Smlouvu. Až ten čas nadejde, znovu požádáme španělskou vládu, aby katalánštině v EU umožnila získat úřední postavení. Španělská vláda by měla katalánský jazyk přivést do EU, stejně jako to před několika lety učinily irská vláda s gaelštinou.
<P>
Prosíme Evropský parlament a Komisi o podporu ve snaze dosáhnout uznání katalánštiny coby úředního jazyka.
<SPEAKER ID="294" NAME="Spyros Danellis" AFFILIATION="S&amp;D">
(EL) Paní předsedající, problém pirátství v Adenském zálivu a nyní i v obrovské námořní oblasti Indického oceánu se navzdory úsilí EU NAVFOR stále zhoršuje. Velikost oblasti, v níž se piráti pohybují, ztěžuje vyřešení tohoto problému čistě vojenskými prostředky. Opatření určená k potlačení tohoto problému je proto nezbytné spolu s opatřeními určenými k boji proti jeho příčinám vylepšit, a to pokud možno v rámci ambiciózní mezinárodní strategie. Pirátství má své kořeny v naprosté chudobě a absenci vlády, což jsou dvě stálé charakteristiky Somálska posledních 20 let.
<P>
Evropská unie má možnost k tomuto účelu více využívat Evropský rozvojový fond. Jak Evropská unie, tak Organizace spojených národů získaly zkušenost s programy, které v Somálsku přinesly skutečné výsledky, a v této práci je třeba stále intenzivněji pokračovat.
<SPEAKER ID="295" NAME="Marek Henryk Migalski" AFFILIATION="ECR">
(PL) Paní předsedající, včera v noci zahynul v Magadanu, hlavním městě ruské Kolymské oblasti, Anatolij Bitkov. Byl hlavním redaktorem místního televizního kanálu "Kolyma Plus". Aniž by chtěl předjímat jakékoli závěry, zda se jednalo o vraždu nebo o přirozené úmrtí, nebo zda šlo o politicky motivovanou vraždu či nikoli, stojí za zmínku, že tato smutná událost bohužel není žádnou výjimkou. Novináři v Rusku umírají, a novináři zabývající se politickými tématy umírají ještě častěji. Celá řada důvěryhodných analýz ukázala, že za posledních 10 let zemřelo v Ruské federaci na 200 novinářů. V Rusku se dnes jedná o nejrizikovější profesi. Bez svobody a bezpečnosti pro novináře nemůže existovat svoboda médií, a bez svobody médií nemůže existovat demokracie. Při své spolupráci s Ruskou federací bychom to měli mít stále na paměti.
<SPEAKER ID="296" NAME="Paul Murphy" AFFILIATION="GUE/NGL">
Paní předsedající, v sobotu společně se stovkami dalších aktivistů vyplouvám do Gazy jako součást Flotily svobody II. Povezeme zoufale potřebné léky a stavební materiál na rekonstrukce.
<P>
Kvůli izraelské protiprávní blokádě musí 300 000 lidí vystačit s méně než jedním dolarem na den a místní nezaměstnanost přesahuje 40 %. Catherine Ashtonová uvedla, že flotila není na situaci v Gaze správnou reakcí, reakce EU je však ta, že prostřednictvím výzkumných grantů financuje izraelské zbrojařské společnosti vyrábějící zbraně, které zabíjejí palestinské civilisty. Místo kritizování flotily by EU měla odsoudit to, že nám Izraelské obranné síly vyhrožují násilím. Vzhledem k tomu, že v loňském roce zavraždily devět aktivistů z flotily, je třeba brát tyto hrozby nesmírně vážně. EU by se měla přestat spolupodílet na pokračujícím utlačování palestinského lidu.
<SPEAKER ID="297" NAME="Monika Smolková" AFFILIATION="S&amp;D">
- (SK) Paní předsedající, před dvěma týdny proběhla ve Štrasburku emotivní diskuse ohledně maďarské ústavy. Dnes už máme k dispozici i vyjádření Benátské komise. Proto chci opětovně upozornit na problematické znění maďarské ústavy především v části D, kde se hovoří o zodpovědnosti Maďarska za všechny Maďary, o jednotném maďarském národě, o kolektivních právech, o vytvoření kolektivních samospráv v zahraničí na etnickém principu. Benátská komise zdůraznila individuální charakter lidských práv, neboť rámcová dohoda o ochraně národnostních menšin žádná kolektivní práva menšin nepředpokládá. Benátská komise zpochybnila princip demokracie přijetím ústavného zákona pro kulturní, náboženskou, etickou, sociální, hospodářskou a finanční politiku. Očekávám rychlou reakci institucí Evropské unie na stanovisko Benátské komise ohledně maďarské ústavy.
<SPEAKER ID="298" NAME="Michail Tremopoulos" AFFILIATION="Verts/ALE">
(EL) Paní předsedající, zajímalo by mě, zda je skutečně možné vyřešit hospodářskou krizi na úkor klimatu. Evropská komise bohužel tvrdí, že ano, vzhledem k tomu, že společně s Portugalskem schválila termín pro snížení garantovaných cen energie z obnovitelných zdrojů coby zákonné opatření obsažené v memorandu o podpůrném mechanismu. V Řecku jsou investice do obnovitelné energie jednou z mála protivah hospodářské krize a odhodlání odcházející ministryně životního prostředí ochránit garantované ceny musí být jejím následovníkem okamžitě obnoveno.
<P>
Nicméně diskuze o možné výjimce z už tak nedostatečných klimatických cílů, tzv. cílů 20-20-20, pro země s hospodářskými problémy je skutečně absurdní. Tyto možnosti ilustrují nepřijatelný postoj podporovaný Komisí; veškerá evropská politika se jimi zcela znehybní a nikdo nikde neponese odpovědnost. Evropa tím dosáhne jen toho, že si sama pod sebou podřeže větev.
<P>
Klimatické cíle je třeba zvýšit na úroveň požadovanou vědci a pro země s hospodářskými problémy musí být vytvořeny speciální programy. Naším úkolem je najít cestu ze slepé uličky a postavit se hospodářské, sociální a ekologické krizi. V konečné analýze je fiskální restrukturalizace jedna věc a útok na ekologickou udržitelnost věc druhá.
<SPEAKER ID="299" NAME="Katarína Neveďalová" AFFILIATION="S&amp;D">
- (SK) Evropa a Evropská unie se chtějí stát nejvíce konkurenceschopnou a nejlepší, nejvyspělejší ekonomikou na světě.
<P>
Abychom toho ale dosáhli, nestačí hovořit pouze o financování a různých souvisejících těmatech, ale jako Evropská unie bychom jistě měli více investovat do vzdělávání, vědy, výzkumu a inovací. Evropská komise velmi nedávno zveřejnila další výsledky výzkumu o tom, jak členské státy investují právě do této oblasti. Země byly bohužel rozděleny do 4 skupin a právě moje země, Slovenská republika, získala velmi nelichotivé místo až ve třetí skupině neboť do vědy, vzdělávání a výzkumu investuje pouze 0,48 % z původních 2 %, k nimž se zavázala ve strategii Evropa 2020.
<P>
Ráda bych proto požádala Evropskou unii, Evropský parlament, Komisi a Radu, aby se více snažili podporovat členské státy a více na ně tlačili, aby investovaly právě do této oblasti, protože jen prostřednictvím peněz, které vložíme do výzkumu, inovací a vzdělávání, můžeme cíle Evropy 2020 skutečně splnit.
<SPEAKER ID="300" NAME="Pat the Cope Gallagher" AFFILIATION="ALDE">
(GA) Paní předsedající, posledních 20 let hraje Unie ústřední roli v prosazování míru a usmíření v Irsku. Od roku 1994 věnovala více než 1,3 miliardy EUR na Program pro mír a usmíření a okolo 349 milionů EUR na Mezinárodní fond pro Irsko.
<P>
Násilné incidenty ve východním Belfastu a vražda Ronana Kerra ukazují, jak je důležité pokračovat s programy podporujícími hospodářský a sociální rozvoj na obou stranách hranice.
<P>
Tento týden hovořili zástupci Mezinárodního fondu pro Irsko a Programu pro mír a usmíření k Výboru pro regionální rozvoj Evropského parlamentu o významu podpory Parlamentu a Unie pro tento program. Jsem pevně přesvědčen, že by se Evropská unie a ostatní mezinárodní partneři měli nad touto záležitostí hluboce zamyslet a rozhodnout se pokračovat v tomto hodnotném a účinném programu.
<SPEAKER ID="301" NAME="John Bufton" AFFILIATION="EFD">
Paní předsedající, zemědělství tvoří jádro velšské ekonomiky, avšak narůstající legislativa EU brání velšským zemědělcům v úspěšné konkurenci, ačkoli jsou tamní standardy jedny z nejvyšších v celé Evropě.
<P>
Zemědělci dostávají na základě předpisů EID pokuty za nepřesná data, navzdory závažným pochybením v technologii. Tuto záležitost jsem předkládal Komisi při mnoha příležitostech, stejně jako zástupci řady dalších členských států. Velšští zemědělci mají dojem, že pochybný systém EID dosahuje úrovně skryté daně.
<P>
Další věc je, že velšský dobytek mladší 24 měsíců nelze podle právních předpisů ohledně PGI označovat za velšský. Totéž neplatí ve Skotsku, kde průmysl zpracovávající hovězí maso může značkou země označovat maso zvířat jakéhokoli věku.
<P>
Wales produkuje vynikající hovězí maso a musí mít možnost označovat jej jako velšské. Obchod na celosvětovém trhu závisí na propagování výrobků konkrétní země. Pro stovky velšských zemědělců podnikajících na vysoké úrovni, jejichž podniky fungují v rodinách v mnoha případech celé generace, jsou tyto záležitosti významné. Požaduji vysvětlení.
<SPEAKER ID="302" NAME="Oriol Junqueras Vies" AFFILIATION="Verts/ALE">
(ES) Paní předsedající, rád bych vyjádřil svoji podporu balíku opatření vytvořených za účelem posílení hospodářské správy Unie, stejně jako opatřením, jejichž cílem je zpřehlednění a urychlení disciplinárního řízení s členskými státy s nadměrným schodkem.
<P>
Unie by si však měla uvědomit, že některé členské státy se snaží splnit rozpočtové požadavky ze strany Evropy za cenu destabilizace účtů podřízených správních celků.
<P>
Španělsko je toho ukázkovým příkladem: požadavky se snaží splnit tak, že schodek přenáší na autonomní vlády a místní úřady.
<P>
Tuto praxi je nutné odsoudit, protože odporuje duchu Paktu stability a růstu EU, a především pak proto, že značně škodí hospodářské obnově ekonomicky silných regionů, jako je Katalánsko.
<SPEAKER ID="303" NAME="Csaba Sógor" AFFILIATION="PPE">
(HU) Paní předsedající, EU nezasahuje do administrativních záležitostí svých členských států. To je třeba zdůraznit, protože někteří rumunští politici dnes vysvětlují nutnost administrativní reorganizace tím, že jde o jedinou možnost, jak může Rumunsko získat více finančních prostředků ze strukturálních fondů. V Rumunsku se v současnosti diskutuje o reformě, při níž by ze stávajících 41 žup, jež jsou administrativními jednotkami NUTS 3, vzniklo osm administrativních jednotek NUTS 2, a to bez ohledu na zeměpisné, hospodářské, společenské a kulturní skutečnosti. Hlavní debata se týká především rumunských Maďarů, protože toto národní společenství, navzdory ustanovením obsaženým v příslušné úmluvě Rady Evropy, nebude v žádné z nových administrativních jednotek představovat většinu a ztratí tak svá práva na vytvoření místní samosprávy. EU musí zajistit, že členské státy budou nejen očekávat od EU samotné dodržování zásady subsidiarity, ale že i ony zaručí, že rozhodování bude probíhat co nejblíže občanům.
<SPEAKER ID="304" NAME="Cristian Silviu Buşoi" AFFILIATION="ALDE">
(RO) Paní předsedající, jak pravděpodobně víte, tento víkend proběhlo v Kišiněvě, v Moldavské republice, druhé kolo místních voleb. Jak zaznamenali i pozorovatelé OBSE, tyto volby, podobně jako volby v jiných místech Moldavské republiky, proběhly z větší části v souladu s evropskými a mezinárodními standardy, což ve srovnání s parlamentními volbami konanými v roce 2010 znamená skutečný pokrok.
<P>
Výsledky místních voleb v Moldavské republice, které posílily postavení současných vládních stran Aliance pro evropskou integraci, mě jedině těší. Moldavští občané těmito výsledky rovněž vyslali velice jasný signál o tom, že jejich odhodlání stát se prosperující, demokratickou společností a přivést Moldavskou republiku do Evropské unie je pevné a opravdové. Musí také poskytnout podporu stranám Aliance pro Evropskou integraci při provádění reforem, k nimž se zavázaly.
<P>
Čistě osobně jsem potěšen a mám radost z toho, že Dorin Chirtoacă bude po další volební období starostou Kišiněva.
<SPEAKER ID="305" NAME="Zbigniew Ziobro" AFFILIATION="ECR">
(PL) Paní předsedající, názory polské veřejnosti v nedávné době otřásla událost, která se odehrála v šest hodin ráno. Osm ozbrojenců mužů včetně šesti agentů speciálních služeb proniklo do jednoho z bytů ve výškovém domě. Na tom by nebylo nic divného, protože mezi obyvatele domu patřila osoba hledaná kvůli distribuci drog, obchodník se zbraněmi a podezřelý z organizace bankovních loupeží. Obětí však nebyl nikdo z nich. V domě bydlel také uživatel internetu, student, který měl odvahu ironicky popisovat kroky současné vlády.
<P>
Je nanejvýš zneklidňující, jestliže jsou ti, kdo vládnou, natolik citliví vůči kritice, satiře a smíchu, že musí v šest hodin ráno posílat ozbrojence na studenty využívající internet. Proti takovým praktikám je třeba se postavit, zejména zde v Evropském parlamentu.
<SPEAKER ID="306" NAME="Jacek Olgierd Kurski" AFFILIATION="ECR">
(PL) Paní předsedající, Polsko za 10 dní převezme předsednictví Evropské unie, a proto bychom měli pozorně sledovat, co se v této zemi děje. Kvalitu demokracie lze poměřovat tím, jak se zachází s opozicí. V Polsku bohužel proti opozici probíhá hon na čarodějnice, k němuž se připojily i soudy. V případu týkajícím se bývalého předsedy vlády a vůdce opozice Jarosława Kaczyńského soud rozhodl, že musí podstoupit psychiatrické vyšetření. To je obzvlášť zlomyslné vzhledem k tomu, že jediným důvodem, proč by měl takové vyšetření podstoupit, je jeho přiznání, že užíval sedativa po tragédii ve Smolensku, při níž zahynul jeho bratr, švagrová a mnoho přátel. Nebylo na tom nic neobvyklého a dokládá to odpovídající lékařská dokumentace.
<P>
Tento vývoj událostí je politováníhodný, neboť má evropský podtext, a jeho vyvrcholení budeme svědky 6. července. Právě v tento den má Jarosław Kaczyński podstoupit psychiatrické vyšetření, zatímco Donald Tusk má ve Štrasburku pronést inaugurační projev k zahájení svého předsednictví Evropské unie. Doufám, že se mezinárodní společenství postaví proti zneužívání psychiatrických vyšetření v politickém boji podle vzoru Sovětského svazu a Běloruska.
<SPEAKER ID="307" NAME="Předsedající">
Tím končí rozprava k tomuto bodu.
