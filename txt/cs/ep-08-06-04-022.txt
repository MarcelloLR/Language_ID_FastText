<CHAPTER ID="022">
Všeobecné celní preference pro období od 1. ledna 2009 do 31. prosince 2011 (rozprava) 
<SPEAKER ID="174" NAME="Předseda">
Dalším bodem je zpráva Helmutha Markova, jménem Výboru pro mezinárodní obchod, o návrhu nařízení Rady o uplatňování systému všeobecných celních preferencí pro období od 1. ledna 2009 do 31. prosince 2011, kterým se mění nařízení (ES) č. 552/97, č. 1933/2006 a nařízení Komise (ES) č. 964/2007 a č. 1100/2006 - C6-0051/2008 -.
<SPEAKER ID="175" NAME="Neelie Kroes">
členka Komise. - Pane předsedající, nejprve mi dovolte, abych omluvila Petera Mandelsona, který nemůže být zde v této sněmovně, aby s námi diskutoval o nařízení o systému všeobecných celních preferencí (GSP). Požádal mě, abych mluvila jeho jménem.
<P>
Děkuji vám za vaši práci a cenné připomínky učiněné k návrhu nařízení o GSP pro období 2009-2011. Komise považuje za důležité, že Parlament může vyjádřit svůj názor, a my skutečně oceňujeme úsilí, které jste vyvinuli k prověření návrhů a poskytnutí stanoviska, i když poněkud v krátkém čase. Vítáme tedy stanovisko a příležitost se s vámi zapojit do diskuse a vysvětlit postoj Komise.
<P>
Systém všeobecných celních preferencí (GSP) je důležitým podpůrným nástrojem pro rozvoj obchodní politiky EU. Komise proto oceňuje, že se ve stanovisku uznává, že systém GSP Evropské unie je nejdůležitějším systémem ve vyspělých zemích a že nadále podstatně přispívá k cíli podpory rozvoje a snižování chudoby v rozvojovém světě.
<P>
Souhlasíme s názorem Evropského parlamentu, že tento systém by měl nadále fungovat stabilním, transparentním a předvídatelným způsobem. Tato hlediska jsou důležitá pro samotné přijímající země, protože jim a hospodářským subjektům v rámci EU poskytují pevnější základnu pro jejich vlastní rozhodování o obchodu a investičních příležitostech.
<P>
Komise se domnívá, že všechny tři součásti tohoto nástroje - standardní systém všeobecných preferencí (GSP) pro všechny příjemce, GSP+ pro ty země, které přijaly specifické závazky ohledně dodržování mezinárodních norem řádné správy a udržitelného rozvoje, a iniciativa "Vše kromě zbraní" pro nejméně rozvinuté země - dobře fungují a jsou v souladu celkovými politickými cíli na období 2006-2015. To je důvod, proč základní přístup, podporující navržené nařízení na období 2009-2011, je jednou z hlavních spojitostí, kombinovanou s některými technickými zlepšeními.
<P>
Aktivně spolupracujeme s členskými státy v Radě na dohodě o konečném nařízení. Předsednictví stanovilo cíl, abychom tak učinili do konce června. Je to něco, co Komise podporuje, protože včasné rozhodnutí je důležité k zajištění toho, aby zvýhodněné země a všechny ostatní zúčastněné strany včetně obchodních společností měly k dispozici dostatečnou zprávu o změnách, k nimž dojde příští rok v lednu.
<P>
Dalším velmi důležitým důvodem včasného rozhodnutí je, že všechny tyto země, které si přejí požádat o řešení GSP+, tak budou muset učinit do konce října, a co nejdříve potřebují potvrzení relevantních kritérií a procesu, kterým budou muset projít.
<P>
Ráda bych poznamenala, že některé komentáře a návrhy Parlamentu se týkají záležitostí, které překračují rámec tohoto nařízení, i když jsou z hlediska rozvoje určitě důležitými tématy.
<P>
Reforma preferenčních pravidel původu Evropské rady, včetně účelu systému všeobecných preferencí, bude zohledněna ve zvláštním úkolu vedeném komisařem Kovácsem.
<P>
Mnoho komentářů se také dotklo potřeby zajistit, aby rozvojové země měly přístup k dostatečné a kvalitní pomoci pro obchod, která by jim pomohla vybudovat obchodní kapacity a zapojit obchodní potenciál, aby nastartovaly ekonomický růst a udržitelný rozvoj. Zde již Evropská unie projevila svůj pevný závazek a ve strategii EU pro pomoc v oblasti obchodu z října 2007 vytvořila pevný základ, který umožní ještě další zlepšení.
<P>
Závěrem mi dovolte zopakovat, že si velmi vážím zájmu, který projevil Parlament ohledně těchto návrhů.
<SPEAKER ID="176" NAME="Helmuth Markov">
zpravodaj. - (DE) Pane předsedající, paní komisařko, rozvojová spolupráce a obchod jsou obvykle nejdůležitějšími externími silami, schopnými přispět k rozvoji země. Nereciproční systémy celních preferencí pro rozvojové země jsou důležitým a mezinárodně uznávaným nástrojem, který Evropská unie používá již léta.
<P>
Existují tři druhy dohod, které v současné době platí. Za prvé všeobecná dohoda, která se týká všech přijímajících zemí.
<P>
Za druhé, systém všeobecných celních preferencí GSP+, který poskytuje dodatečné výhody pro země, které již realizují určité mezinárodní normy v oblasti lidských a pracovních práv, ochrany životního prostředí, boje proti drogám a řádné správy.
<P>
Za třetí, zvláštní dohoda pro nejméně rozvinuté země, která těmto zemím teoreticky nabízí bezcelní přístup na vnitřní trh EU bez kvót pro "Vše kromě zbraní". Můj osobní názor je, že je naprosto zhoubné, že zde doposud neexistuje právně závazné nařízení, které by zakazovalo vývoz zbraní z Evropské unie do těchto zemí.
<P>
Všechny tyto obchodní preference na světě nelze využívat, jestliže základ pro fungování národního hospodářství ničí násilné konflikty.
<P>
Zpráva, kterou máme před sebou. obsahuje zlepšení návrhu Komise na systém všeobecných celních preferencí pro období od ledna 2009 do prosince 2011 a zahrnuje následující body:
<P>
Za prvé, zlepšení v uplatňování a účinnosti. Také zahrnuje zkrácení lhůt pro změny a zkušebních lhůt z tříletého na jednoleté období.
<P>
Za druhé, vypracování pravidel pro reformní proces, který přiměřeně zahrnuje přijímající země.
<P>
Za třetí, soudržnost s mnohostranným rámcem WTO a tím samozřejmě s cíli kola jednání o rozvojovém programu z Dohá. Mezi nimi, společně s nezbytným posouzením dopadů rozvojové způsobilosti nástrojů obchodní politiky EU, je na prvním místě fakt, že tato reforma pravidel původu EU se uskuteční současně se vstupem nového systému všeobecných celních preferencí v platnost, a za druhé a především, že se pravidla týkající se požadavků pro přijímající země zdokonalila. Tím mám na mysli například možnost kumulace mezi a napříč regiony. To znamená, že výrobek vyrobený v regionálním, ale přeshraničním výrobním procesu, nepřijde o výhody sytému všeobecných preferencí na základě nesmyslných pravidel země průvodu.
<P>
Za čtvrté, zajištění demokratické a parlamentní kontroly zavádění a případně přizpůsobení platného nařízení. Zde bych rád poznamenal, že vítám, že Komise včas zapojila Parlament do konzultačního procesu, ale v budoucnosti bude muset Parlament činit pravidelně společná rozhodnutí o těchto záležitostech. Proto předpokládám, že Komise vezme tentokrát naše pozměňovací návrhy v úvahu a nebude je převážně ignorovat, jako tomu bylo v případě zprávy z vlastního podnětu o reformě před dvěma lety.
<P>
Poznámka k pobídkovému režimu GSP+: Domnívám se, že je při hodnocení situace lidských práv a řádné správy nesmírně důležité, nejen v oblasti obchodních vztahů, aby se různé země neměřily pomocí rozdílných norem. Zároveň je však zcela jasné, že rychlé odstoupení od obchodních preferencí může mít katastrofální následky pro obyvatelstvo rozvojové země a dokonce i pro její oblast lidských práv.
<P>
Rozhodnutí o tom, jak dobře nebo jak špatně jsou v současnosti prováděny mezinárodní dohody specifikované v příloze stávajícího nařízení a zda by preference měly být zrušeny, se tedy musí velmi pečlivě zvážit.
<P>
Rád bych vyjádřil podporu pozměňovacímu návrhu č. 37, který nám připomíná, že by měla být přezkoumána každá možnost, aby země, které nepatří mezi nejméně rozvinuté země a nepodepsaly žádné smlouvy o hospodářském partnerství, mohly využívat nového obchodního rámce, který nabízí obchodní preference, které alespoň korespondují s preferencemi podle dohody z Cotonou.
<P>
V této souvislosti bych rád poděkoval všem stínovým zpravodajům a Výboru pro rozvoj - a zde panu Kaczmarkovi - za jejich spolupráci a ochotu ke kompromisu. Výbor pro mezinárodní obchod byl schopen přijmout tuto zprávu jednohlasně, včetně obsahu stanoviska Výboru pro rozvoj.
<P>
Dosáhlo se také rozsáhlé shody s Radou a Komisí - také jsme měli na toto téma pravidelné rozpravy -, a tudíž doufám, že toto nařízení vstoupí v platnost včas, tak jak bylo naplánováno, a že se neobjeví žádné rozdíly mezi současným a novým preferenčním obdobím.
<SPEAKER ID="177" NAME="Filip Kaczmarek" LANGUAGE="PL">
Pane předsedající, mezinárodní společenství považuje obchod za základní faktor pro rozvoj. Aktivnější zapojení rozvojových zemí do mnohostranných vztahů je velmi důležitým milníkem na cestě k odstranění světové chudoby. Systém všeobecných celních preferencí tudíž nepomáhá rozvoji obchodu EU. Primárně slouží na podporu rozvojových zemí, včetně těch nejméně vyspělých. Hlavními cíli tohoto systému by mělo být snížení chudoby a usnadnění udržitelného rozvoje a řádné správy v rozvojových zemích, stejně jako realizace rozvojových cílů tisíciletí.
<P>
Jako navrhovatel Výboru pro rozvoj bych rád zdůraznil, že zpráva pana Markova je velmi dobrá, a rád bych poděkoval zpravodaji i Výboru pro mezinárodní obchod za přijetí stanoviska Výboru pro rozvoj. Tyto dva výbory spolu vždy nepracovaly v takové shodě, jak tomu bylo v tomto případě, takže bych rád vyjádřil své upřímné poděkování.
<P>
Mezi témata, která jsme zde společně uznali za nejdůležitější, patří: posílení role Parlamentu v systému procesu rozhodování, aby se zvýšila transparentnost, právní jistota a demokratická kontrola; usnadnění zavádění zásady země původu - aby se optimalizovalo uplatňování preferencí, např. prostřednictvím meziregionální kumulace, která zároveň podpoří regionální spolupráci v chudších zemích; stejné zacházení se všemi zeměmi jako s kandidáty na GSP+, bez ohledu na to, kdy splní kritéria systému; a konečně, ale nikoli v poslední řadě, nejrazantnější, kompletní a podrobná analýza účinků systému před jeho dalším přezkumem na období 2013-2014.
<P>
Parlament by rád znal účinky fungování tohoto systému. Klíčem k tomu je vědět, do jaké míry pomáhá systém preferencí omezovat chudobu.
<SPEAKER ID="178" NAME="Godelieve Quisthoudt-Rowohl">
jménem skupiny PPE-DE. - (DE) Pane předsedající, systém, který zde projednáváme, slouží k potírání chudoby a zaostalosti. Připadají mi zde důležité tři body: Za prvé, protože je zde nyní nové pokračování: měla by zde být flexibilita jak při vstupu do systému, tak při jeho opuštění, pokud dojde ke změně parametrů dotyčné země. Jinými slovy: musí země, která byla jednou zvýhodněna, zůstat zvýhodněnou zemí? Připadá mi, že to tak být nemusí. Neměli bychom zapomínat, že EU má také povinnosti vůči svým vlastním občanům, pracovníkům a spotřebitelům. Zde musí být oboustranná výhoda; neměla by být vždy jednostranná.
<P>
Za druhé, vítáme fakt, že Evropský parlament bude během příštího období informován. Chtěli bychom se však také podílet na hodnocení tohoto systému. Toto hodnocení by mělo zajistit srovnání s ostatními preferenčními opatřeními, jako jsou například dohody o hospodářském partnerství. Měli bychom realisticky konstatovat, že statisticky se stále rozvírá propast mezi bohatými a chudými, navzdory různým opatřením EU a opatřením členských států. Vede naše zajisté dobře míněné úsilí k těm správným výsledkům? Měli bychom si s rozmyslem odpovědět na tuto otázku.
<P>
Za třetí, preferenční opatření jako taková, například systém GSP, o němž zde hovoříme, by měla být spjata s následujícími kritérii. Je zde zapotřebí určitá přísnost. Za prvé, podporování demokracie a zákonnosti. Za druhé, vytvoření minimálního rámce sociálních a environmentálních norem ve zvýhodněných státech. Chceme poskytovat pomoc, která je jasně stanovena ve zprávě. Avšak neměli bychom couvat kvůli naší vlastní důvěryhodnosti.
<P>
Můj dík v tomto ohledu patří zpravodaji za jeho efektivní spolupráci.
<SPEAKER ID="179" NAME="Kader Arif" LANGUAGE="FR">
Pane předsedající, dámy a pánové, když Parlament vyjádřil svůj názor ohledně uplatňování systému GSP na období 2005-2008, Komise nepovažovala za vhodné začlenit jeho návrhy. Dnes zde přihlížíme k těmto prioritám, zvláště k faktu, že se Parlament musí více angažovat v přidělování a monitorování různých režimů GSP.
<P>
Role zástupců občanské společnosti a zvláště sociálních partnerů musí být posílena. Představují cenný zdroj informací, když kontrolují, zda byla realizována hlavní ujednání, týkající se přidělení GSP+ Z tohoto důvodu jsem potěšen, že nové nařízení bude přísnější, pokud jde o ustanovení o řádné správě ve vztahu k právům pracujících, lidským právům a životnímu prostředí. Unie musí věřit ve své vlastní hodnoty a podporovat své obchodní partnery, aby tato ustanovení nejenom ratifikovali, ale aby je také konkrétně prováděli.
<P>
Proto chceme, aby Komise začlenila jeden z našich návrhů, který je podstatný pro to, aby systém GSP+ nadále působil jako pobídka. V současné době země, která není způsobilá pro GSP+ od roku 2009, bude muset čekat na zavedení dalšího nařízení v roce 2012, aby mohla o GSP+ znovu zažádat. Chtěli bychom, aby bylo možné předkládat nové žádosti každý rok, aby rozvojové země měly skutečnou motivaci k provedení těchto ujednání co nejdříve, aby mohly mít prospěch z GSP+.
<P>
Konečně bych rád všem připomněl potřebu reformu pravidel původu, abychom měli globální, zjednodušený a harmonizovaný systém založený na posilování regionální integrace, která zůstává primární potřebou. Výpočty národní přidané hodnoty musí proto také zohledňovat specifickou situaci chudých zemí, které nemohou mít prospěch, pokud jsou pravidla původu příliš přísná. Se systémem všeobecných preferencí má Unie prostředek nejen k podpoře integrace rozvojových zemí do celosvětového obchodu, ale také k rozšíření řádné správy.
<P>
Návrhy Parlamentu by měly vést k úspěchu na obou stranách. Doufáme, že je Komise začlení.
<SPEAKER ID="180" NAME="Seán Ó Neachtain">
jménem skupiny UEN. - Pane předsedající, EU poskytuje většinu finanční pomoci zemím třetího světa. Ale země třetího světa potřebují více než jen peníze. Je nesmírně důležité, aby se ekonomiky těchto zemí rozvíjely a posilovaly. Velice podporuji obchod mezi Evropou a Afrikou, zeměmi Karibiku a Pacifiku.
<P>
Nemohu souhlasit s ženevskými rozhovory Světové obchodní organizace. Tato jednání nebudou mít pro evropské zemědělství žádný prospěch; nepomohou bezpečnosti potravin v Evropě ani v Irsku. Nejsme ovšem jediní, kdo je nespokojen. Ze 152 zemí, které se podílí na světovém obchodu, se zdají být spokojené pouze dvě.
<P>
Chtěl bych využít této příležitosti, abych přivítal rozhodnutí Irského sdružení zemědělců přijmout a podpořit Lisabonskou smlouvu. Zhruba za týden se v Irsku bude konat referendum ohledně Lisabonské smlouvy. Rovněž bych chtěl říci, že chceme, aby Lisabonská smlouva byla schválena a přijata, abychom byli silnější a jednotnější v procesu budoucích rozhovorů se světem.
<SPEAKER ID="181" NAME="Derek Roland Clark">
jménem skupiny IND/DEM. - Pane předsedající, na první pohled by se mohlo zdát, že bych mohl být pozitivně nakloněn této zprávě, která se snaží pomoci nerozvinutým národům. Koneckonců, systém preferencí Britského společenství národů byl velkým přínosem pro méně vyspělé členy Britského společenství, ale nepředpokládám, že byste chtěli slyšet, že hříšné post-imperiální mocnosti skutečně pomohly svým chudším sousedům.
<P>
Problém je, že programy EU se vždy obrátí tak, že se dosáhne zcela opačného efektu, než byl záměr. Když měla společná rybářská politika v úmyslu zachovat zásoby ryb, dosáhlo se katastrofického výsledku, kdy Evropská unie hlasy tohoto Parlamentu udělila licence rybářským flotilám EU, které vpadly do vod zemí třetího světa a přinesly chudobu a hladovění tam, kde byla přinejmenším udržitelná úroveň. Neprávem se kritizuje nadměrná výroba cukru ve třetím světě, na niž se zjevně reaguje omezením jeho evropské produkce, nikoli lepším využitím. Špatná kvalita tabáku EU vypěstovaného za 18 milionů EUR z peněz našich daňových poplatníků se každý rok nasypala tam, kde nejvíce uškodila. Nyní je nám řečeno, že tyto peníze půjdou na kampaň proti kouření, a ne do třetího světa.
<P>
Programy pomoci EU jsou klasickým případem dávání peněz z jedné ruky, přičemž si je ta druhá ruka vezme zase zpátky. Společná zemědělská politika omezuje dovozy, tlumí rozvoj národů, přičemž zároveň hromadí jejich přebytky ve třetím světě. Chudí místní farmáři jsou vyřazeni z obchodu, najednou se odejme pomoc na podporu někoho, komu se původně mělo prostřednictvím systému všeobecných preferencí pomoci. Ceny potravin rostou natolik, že bývalý vedoucí představitel Sovětského Svazu, Michail Gorbačov, varuje před potravinovou revolucí. Zatímco se všechno tohle odehrává, EU podporuje cíle v oblasti biopaliv, které mají větší dopad na výrobu potravin ve třetím světě než kdekoli jinde.
<P>
Tak tento Parlament může pět ódy na to, jak program systému všeobecných preferencí EU pomůže méně vyspělým národům, ale pravda je, že politiky EU pouze pomohou zajistit, že chudí zůstanou chudí, hladoví zůstanou hladoví a méně vyspělé národy zůstanou nevyspělými.
<SPEAKER ID="182" NAME="Daniel Varela Suanzes-Carpegna" AFFILIATION="PPE-DE">
(ES) Pane předsedající, paní komisařko, dámy a pánové, rád bych znovu zdůraznil důležitost systému všeobecných celních preferencí (GSP) pro rozvoj ekonomiky a obchodu zvýhodněných zemí.
<P>
Pozměňovací návrhy Parlamentu velkou měrou zlepšily návrh tohoto nařízení, které se týká období 2009-2011, a zaměřily se na aspekty, které by mohly zlepšit podmínky pro využití systému těmito zvýhodněnými zeměmi, jako je ustanovení o technické podpoře Evropské unie, které je základním prvkem pro lepší využití obchodních výhod systému všeobecných celních preferencí (GSP).
<P>
Stejně tak je důležité zdůraznění možnosti některých zemí požádat o zahrnutí do speciální soustavy pobídek pro udržitelný rozvoj, GSP+, který je výhodnější, a navíc skutečnosti, že tak mohou učinit každý rok. Přesto se domnívám, že některé z pozměňovacích návrhů, které přijal Výbor pro mezinárodní obchod, zacházejí až příliš daleko.
<P>
Pozměňovací návrh 8, týkající se možnosti, že země, které nejsou konečnými příjemci vývozů, by mohly profitovat z výhodnějšího systému GSP+ a Vše kromě zbraní, by mohl poškodit některé země, které si skutečně zaslouží, aby byly do těchto dohod zahrnuty. Všeobecně by to mohlo způsobit více zmatku při uplatňování GSP a pravidel původu. Toto je téma, které by mělo být ponecháno na příští přezkum pravidel původu.
<P>
Domnívám se, že je zde také zapotřebí zdůraznit, jak již někteří z mých kolegů učinili, důležitost Evropské komise, představující studie dopadu GSP na zvýhodněné země. Domnívám se však, že by se tato studie měla zaměřit čistě na obchodní hlediska a nepokrývat oblasti, které nespadají do rámce tohoto nařízení.
<P>
Konečně bych rád zdůraznil, jak již řekl sám předseda výboru pan Markov, že naše pozměňovací návrhy posilují roli Evropského parlamentu při uplatňování nařízení. V nařízení se zvažuje budoucí role Evropského parlamentu v obchodní politice po přijetí Lisabonské smlouvy, neboť doufám, že bude přijata.
<SPEAKER ID="183" NAME="Erika Mann" AFFILIATION="PSE">
Pane předsedající, ráda bych adresovala stručnou poznámku komisaři. Komisař správně zmínil, že GSP+ je o udržitelném rozvoji a je spojen, jak řekl předseda Výboru pro mezinárodní obchod, s rozvojovými cíli tisíciletí. To je velmi důležité a dobře si pamatuji, že když jsme poprvé diskutovali o druhu systému, řekli jsme, že potřebujeme zhodnotit a přehodnotit, jak hodnotný je pro tyto země a pro nás samotné.
<P>
Toto je téma, na které bych ráda zaměřila vaši pozornost a které by se v budoucnosti mohlo stát velmi komplikovaným a choulostivým. Týká se zemí, které operují v rámci systému, ale ve složitém prostředí. Je to například Srí Lanka, která by velmi ráda splnila cíle, ale kvůli mnoha podmínkám - a nechci zacházet do detailů - by se mohlo stát, že toho nebude schopna.
<P>
Neříkám, že bychom měli změnit náš systém. Jen bych požádala Komisi - jak již učinil můj kolega Kader Arif -, aby byla velmi opatrná při posuzování každého jednotlivého případu. Ráda bych vás požádala, abyste se vrátili do našeho výboru a Výboru pro zahraniční věci, až vypracujete hodnocení, a pak, prosím, zpět do tohoto Parlamentu a poskytli nám hodnocení a diskusi o tématu, které jsem zmínila.
<SPEAKER ID="184" NAME="Christofer Fjellner" AFFILIATION="PPE-DE">
(SV) Dovolte mi začít prohlášením, že považuji systém všeobecných celních preferencí za mimořádně dobrý nástroj rozvoje, protože v sobě spojuje obchod a rozvoj velmi zřetelným způsobem a poskytuje celní výhody, a tudíž přístup na evropské trhy zemím, které vynakládají úsilí. Stejně tak je důležité, abychom jej využívali jako nástroj rozvoje.
<P>
Toto je nyní technický přezkum a je důležité, abychom nezhoršovali situaci těm, kdo nejvíce potřebují rozvojovou pomoc, ale naopak, abychom posílili dimenzi rozvoje. Domnívám se, že přezkum to v mnoha směrech výborně splňuje a napomáhá tomuto nástroji tím správným způsobem, ale ne v celém rozsahu.
<P>
Mám na mysli například Vietnam. Vietnam je silně závislý na jediném produktu, a to na botách. Jak nepochybně víte, systém všeobecných preferencí má prahovou hodnotu, která říká, že země musí dosáhnout více než 50 % hodnoty svého vývozu, aby mu byl zajištěn status systému všeobecných preferencí. V současnosti se Vietnam pohybuje pod touto hranicí 50 %. To je kvůli nám, kvůli Evropě - musíme si toho být vědomi - a protože jsme penalizovali Vietnam především cly na vývoz bot. Bez ohledu na to jsou nadále závislí na svých exportech bot, v neposlední řadě chudé ženy ve Vietnamu.
<P>
Takže se divím: proč si nemohou uchovat své preference? Jde konec konců pouze o 3,5 %. Není to ten případ, že by je ztratili, protože by získali úplný bezcelní přístup; oni jen získali o něco nižší cla. Kromě toho v budoucnosti budeme mít dohodu o volném obchodu s Vietnamem. Takže se divím: proč je nyní odmítat, když se chystáme je přijmout a začlenit jejich vývoz do dohody o volném obchodu?
<P>
Doufám tedy, že během následujícího období přezkoumáte tuto žádost, takže žádná země neskončí v této situaci, v tomto opomenutí, kam tlačíme Vietnam v systému všeobecných preferencí.
<SPEAKER ID="185" NAME="Francisco Assis" AFFILIATION="PSE">
(PT) Systém všeobecných preferencí se osvědčil jako klíčový nástroj obchodní politiky k podpoře rozvoje a mýcení chudoby v nejslabších zemích a regionech světa prostřednictvím jejich progresivního začlenění do mezinárodního obchodního systému.
<P>
Jak zde již bylo řečeno, Evropská unie má tři typy opatření zaměřených na podporu tohoto rozvoje. Z velké části tyto platné mechanismy fungují velmi dobře, ale mohly by se samozřejmě dále zdokonalovat, a Evropský parlament se musí aktivně podílet na ujišťování, že k tomuto vylepšování skutečně dojde. Tato zpráva se na to z velké části jasně zaměřuje.
<P>
Návrhy obsahují taková důležitá témata, jako je reforma a objasňování pravidel původu, aby byly velmi relevantní, pokud jde o podporu zásady regionálního seskupování, posouzení dopadů závěrů současného kola jednání v Dohá a výzvu k větší technické podpoře pro nejméně rozvinuté země tak, aby mohly plně tuto pomoc využít.
<P>
Všechny tyto zájmy sledují jediný cíl: aby se tyto nástroje staly užitečnější pro nejchudší země, tedy aby rozhodujícím způsobem přispívaly k dosahování jejich konečného cíle boje proti zaostalosti, chudobě a absolutnímu bezpráví, které jsou stále přítomné v zaostalé části světa.
<SPEAKER ID="186" NAME="Syed Kamall" AFFILIATION="PPE-DE">
Pane předsedající, stejně jako mnoho mých kolegů přítomných dnes v tomto Parlamentu, i já vítám pozměňovací návrhy, jejichž záměrem je zlepšit návrhy Komise v souladu s návrhy zpravodaje. Nestává se často, že bychom toto mohli říci o Výboru pro mezinárodní obchod a že bychom dosáhli takové shody napříč stranami. Jeho návrh vznikl, aby vytvořil efektivnější systém, který by lépe odpovídal zájmům zvýhodněných zemí, aby rozvíjel pravidla pro lépe regulovaný reformní proces, aby zajistil, že nařízení bude v souladu s demokratickou kontrolou a kontrolou Parlamentu, přizpůsobil GSP Světové obchodní organizaci a kolu jednání z Dohá a také zlepšil transparentnost GSP.
<P>
V tomto smyslu bych rád vyzval své kolegy k podpoře celosvětové kampaně napříč stranami vyzývající ke skutečnému obchodu, jejíž jsem spolupředsedou společně s Abdi Abdirahmanem, mluvčím Východoafrického legislativního shromáždění. Vyzýváme k pěti věcem: zrušme zemědělské dotace; zrušme zemědělská cla; liberalizujme pravidla původu; zastavme podporu zkorumpovaných vlád přímou rozpočtovou podporou a klaďme větší důraz na pomoc obchodu, abychom mohli investovat do věcí jako infrastruktura; a pobízejme země s nízkými příjmy, aby odstranily své vzájemné bariéry.
<P>
Měli bychom však také vyzvat vlády chudších zemí, aby zvážily, že by učinily totéž od základů. Je morálně špatné pro chudé lidi, aby platili více za jídlo a za léky kvůli vládním dovozním clům. Ano, EU by měla otevřít své trhy, ale tato dobrá práce je často podkopávána, jestliže ostatní vlády omezují přístup a udržují vysoké ceny čistě z ideologických důvodů.
<P>
Tímto způsobem bychom měli spolupracovat, abychom bojovali proti obchodním clům, která poškozují chudé. Měli bychom ukončit vládní dotace, které podporují tyranii, a vždy bychom měli být přáteli těch, kdo se chtějí vypracovat z chudoby, protože s naší pomocí ukončí světový hlad.
<SPEAKER ID="187" NAME="Zuzana Roithová" AFFILIATION="PPE-DE">
Pane předsedající, dnes jednáme o změně kursu pro zvýhodněné celní tarify pro rozvojové země na další tři roky. Plně podporuji požadavek na větší pružnost ve zprávě Helmutha Markova. Důležité jsou pozměňovací návrhy Quisthoudt-Rowohlové. Evropská komise musí mnohem podrobněji analyzovat dopad všeobecných preferencí na hospodářství rozvojových zemí a také zkoumat jejich vliv na evropské hospodářství a ochranu spotřebitele. Na rozvoj nejchudších zemí má vliv nejen GSP, ale stále více i netarifní opatření, humanitární pomoc či naopak sankce v souvislosti s hrubým porušováním lidských práv či mezinárodních smluv. Proto musíme trvat na seriózních a hlubokých analýzách dopadu všech těchto opatření na rozvojové země a teprve na jejich základě pružněji než dnes upravovat celní tarify, nikoli tedy izolovaně, ale v souvislosti se všemi dalšími opatřeními. Navíc by nám slušela větší koordinace rozvojové politiky s USA a dalšími zeměmi.
<SPEAKER ID="188" NAME="Ewa Tomaszewska" AFFILIATION="UEN">
(PL) Pane předsedající, pokud je cílem našich činností snížení chudoby v zemích třetího světa a ekonomická integrace, pak je systém všeobecných preferencí Evropské unie je tou pravou cestou, kterou máme jít. Zároveň musíme pamatovat na to, že je nezbytné usilovat o maximum transparentnosti v celním systému.
<P>
Proto se domnívám, že je nezbytné sledovat tento proces a na konci každé etapy by bylo dobré se na to v tomto Parlamentu zaměřit, v následných rozpravách o výsledcích řešení, která byla právě realizována.
<SPEAKER ID="189" NAME="Neelie Kroes">
členka Komise. - Pane předsedající, zapůsobily na mě zajímavé otázky vážených členů Parlamentu, zejména ten fakt, že takřka všechny byly kritické. Všechny jsou spojeny s celou procedurou a všemožně usilují o to, aby byl vytvořen dobrý návrh.
<P>
Mohu vás ujistit, že Peter Mandelson bude věnovat pozornost vašemu příspěvku - o tom není pochyb - a že bude pozměňovací návrhy brát vážně a nebude je ignorovat. Znám Petera trochu lépe. Není typ člověka, který by ignoroval takovéto návrhy a takové myšlenky, ale chtěl se na ně podíval z obou stran - z pohledu pomoci rozvojovým zemím (zvláště těm nejméně rozvinutým, jak zmínil pan Kaczmarek). Nicméně cílem je být objektivní i předvídatelní.
<P>
Ohledně pozvání paní Mannové k návratu (a já jsem si jista, že žádala Petera Mandelsona, aby se vrátil, ačkoli bych se ráda vrátila sama), jsem si jistá, že toto pozvání přijme.
<P>
Pan Ó Neachtain záležitost zasadil do širší perspektivy a já jsem potěšena ženevskými diskusemi WTO. Peter Mandelson nebude názorem váženého pana poslance překvapen. A pan Kamall vyzýval, abychom se všemožně přičinili a byli přáteli s těmi, kdo chtějí pracovat. Znovu vám děkuji za všechny návrhy.
<P>
Návrh je v Radě, kde členské státy zohlední pozměňovací návrhy Parlamentu, aby se zajistilo zřízení pevných směrnic pro GSP na období 2005-2015.
<P>
Jaký důvod vede Komisi k tomu, aby nezaváděla podstatné změny? Po jednom roce fungování je příliš brzy na to, aby se učinila závěrečná zkoumání, ale je zde něco, k čemu se bezpochybně musíme vrátit.
<P>
Pokud jde o otázky pana Kaczmarka a pana Audyho: konečnými cíli systému je skutečně vzdělávání a vymýcení chudoby. Zároveň EU zajistí pobídky pro udržitelný rozvoj, řádnou správu a lidská práva, stejně jako pracovní normy a zejména práci dětí.
<P>
Ohledně pomoci: systém všeobecných celních preferencí zajišťuje rozvojovým zemím přístup na trh. Programy pomoci jsou podřízeny společné strategii EU pro podporu obchodu, která kromě jiných cílů požaduje umožnit rozvojovým zemím, aby mohly využívat výhod GSP.
<P>
Paní Mannová a pan Fjellner zmínili Srí Lanku. V současné době Srí Lanka využívá výhod plynoucích z GSP+. Nejsou zde náznaky, že by přestala těchto výhod v budoucnosti využívat. Ke každé zemi a její situaci by se mělo přistupovat pečlivě, transparentně a podle ustanovení nařízení. Jedna položená otázka se týkala uplatnění procesu GSP+, zda by mohl být častější než tříletý - již jsem na to narazila - jednejme, aby byl flexibilnější, ale neměli bychom lpět na jednom roce.
<P>
Paní Mannová se ptala, jak budou posuzovány žádosti o GSP+. Monitorování a hodnocení souladu s požadavky na způsobilost pro systém GSP+ je založeno na zjištěních monitorovacího mechanismu ustanoveného pod záštitou příslušných mezinárodních organizací, jako jsou Spojené národy nebo Mezinárodní organizace práce, a dalších agentur, stejně jako na finančním mechanismu, který je zdůrazněn v samotných úmluvách a zveřejněn těmito agenturami. Toto zajistí jednoznačné a nestranné posouzení tohoto procesu.
<P>
Ráda bych zodpověděla otázku pana Arifa o situaci Komise v zemích zvýhodněných GSP+, pokud jde o provádění ustanovení o lidských právech a souvisejících norem. Mohu vás ujistit, že Komise přesně sleduje vývoj zemí v současnosti využívajících GSP+ s ohledem na jejich dodržování příslušných úmluv.
<P>
Zde bych zmínila například Salvador (který je zemí využívající GSP+, jak jistě víte), vzhledem k tomu, že Komise po konzultaci s členskými státy nedávno začala zkoumání jeho dodržování závazků plynoucích z GSP+ . Mohu vás ujistit, že řádné provádění obchodních ujednání EU je jednou z priorit Komise. Věnujeme pečlivou pozornost dodržování GSP+ zvýhodněnými zeměmi a tato témata se pravidelně projednávají při našich dvoustranných rozhovorech s těmito zeměmi.
<P>
Pokud jde o nová pravidla původu GSP a o to, jak budou přispívat k cílům GSP: v současné době se o nich diskutuje v kontextu všeobecné široké reformy pravidel původu. Hlavním vedoucím je zde Generální ředitelství pro daně a celní unii, takže se týká mého kolegy pana Kovácse. Cílem je poskytnout jim více než rozvojové přátelství a tento proces se uskutečňuje prostřednictvím konzultací s rozvojovými zeměmi.
<P>
Poslední bod se týká bot ve Vietnamu, což byl jeden z příkladů. Odepření - nebo vynětí, abychom použili správný výraz pro vietnamské výrobky spadající do oddílu 12 (teď hovořím o obuvi kombinované nomenklatury ze zisků navržených nařízením GSP na období 2009-2011) - věnují plnou pozornost všechny příslušné útvary Komise. Komise je také v úzkém kontaktu s Vietnamem, pokud jde o tuto otázku, aby zajistila veškerou nezbytnou pomoc a odborné posouzení.
<P>
Pokud jde o vynětí Vietnamu s ohledem na oddíl 12, to vyplývá z technického a objektivního uplatnění ustanovení GSP a odráží skutečnost, že vietnamské vývozy těchto výrobků jsou konkurenceschopnější na trhu Společenství. Navíc Vietnam má úspěšně diverzifikovanou svou exportní bázi. To je pozitivní a znamená to, že obuv již není tak dominantní. To je další, zjevný znak rostoucí konkurenceschopnosti. Takže návrh Komise pro vynětí Vietnamu je založen na mnoha skutečnostech a statistických analýzách, které se uplatňují stejně v případě všech zvýhodněných zemí GSP+.
<SPEAKER ID="190" NAME="Helmuth Markov">
zpravodaj. - (DE) Pane předsedající, mohli bychom říci, že je velmi pozitivní, že jsme v tomto Parlamentu dosáhli velké shody ohledně GSP+. Samozřejmě, že se rád zeptal Komise nebo pana Mandelsona, který tu ovšem není, jak by například v případě naléhání dvou andských zemí, které si velmi přejí získat GSP, zahrnul dohody o volném obchodu do dohod o partnerství a přidružení. Ekvádor a Bolívie chtějí získat GSP+. Měli bychom jim to tedy umožnit. Opravdu je to někam posune.
<P>
Druhá otázka zní, zda by měl být GSP+ dále rozvinut do GSP++. Před námi jsou zcela nové výzvy. Máme změnu klimatu, rostoucí ceny potravin. Možná bychom mohli zvážit zavedení nových odstavců a nových norem pro posuzování. Jsem velmi šťasten, paní komisařko, že jste učinila některá zcela jasná tvrzení ohledně Srí Lanky, protože to byl také zájem mého výboru a paní Mannová jej zde znovu vymezila.
<P>
Závěrem bych rád ještě jednou vyjádřil své poděkování všem, se kterými jsem pracoval. Byla to dobrá spolupráce. Domnívám se, že jsme o malý krok napřed, že tento GSP+ je velmi hodnotný a že je nezbytné, aby se stal součástí obchodní dohody Evropské unie. Stejně tak si myslím, že ne vždy se musíme soustředit výhradně na dohody o volném obchodu.
<SPEAKER ID="191" NAME="Předseda">
Rozprava je ukončena.
<P>
Hlasování se bude konat zítra.
<P>
Písemná prohlášení (Článek 142)
<SPEAKER ID="270" NAME="Rovana Plumb  " LANGUAGE="RO">
Pakt stability a růstu (SGP) byl od počátku jedním z hlavních nástrojů obchodní a rozvojové politiky EU. Hlavním cílem rozvojové politiky EU a SGP je přispívat ke snižování chudoby, podpoře udržitelného rozvoje a řádné správě, zásadám, které jsou uznávány mezinárodními dohodami a nástroji, jako je Deklarace tisíciletí, Deklarace z Ria - 1992, 1998 - Deklarace Mezinárodní organizace pro migraci.
<P>
Zavedením Paktu stability a růstu (SGP) v roce 1971 EU umožnila mezinárodní obchod rozvojovým a méně vyspělým rozvojovým zemím a poskytla jim nezbytnou technickou podporu pro dodržování mezinárodních dohod a vybudování nezbytného institucionálního a regulačního rámce, stejně jako pro čerpání výhod z mezinárodního obchodu a SGP. Po následujícím potvrzení tohoto oznámení a po oznámení EP mohou výkonné orgány použít sankcí s dočasným odkladem preference pro země, které poruší kritéria uvedená na seznamu kritérií pro zvýhodněné země.
<P>
Tato zpráva zdůrazňuje význam veřejného konzultačního procesu, zapojení cílových zvýhodněných zemí a upevnění demokratické kontroly EP.
<P>
Protože se Pakt stability a růstu i seznam zvýhodněných zemí revidují každé tři roky, Rada byla požádána, aby včas předložila svůj návrh, aby mohl být schválen EP a předešlo se tak mezerám v mezinárodním obchodu.
<P>
Blahopřeji zpravodaji.
