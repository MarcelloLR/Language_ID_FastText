<CHAPTER ID="018">
Politika jakosti zemědělských produktů: jakou strategii sledovat? (rozprava)
<SPEAKER ID="236" NAME="Předsedající">
Dalším bodem je zpráva poslance Scottàa předložená jménem Výboru pro zemědělství a rozvoj venkova o politice jakosti zemědělských produktů: jakou strategii zvolit?
<SPEAKER ID="237" NAME="Giancarlo Scottà" LANGUAGE="IT">
Paní předsedající, dámy a pánové, jeden ze způsobů, jak může zemědělský trh reagovat na globalizaci trhů a vážnou krizi, jíž nyní v Evropě prochází také odvětví zemědělství, spočívá v tom, že se více zaměří na jakost produktů.
<P>
Domnívám se, že vhodná politika EU v oblasti jakosti může posílit konkurenceschopnost a být přínosem pro hospodářství evropských regionů, protože v mnoha zemědělských oblastech s omezenými výrobními možnostmi se často jedná o jedinou příležitost k rozvoji. Podporou místního specializovaného zemědělství přispějeme ke vzniku hospodářství a pracovních míst v těchto znevýhodněných oblastech.
<P>
Budoucí politika jakosti musí kromě toho být také spojena s rozsáhlými možnostmi moderního, dynamického, produktivního a diverzifikovaného zemědělství, jakým je to evropské, jež je schopno nabídnout nejen potraviny vysoké kvality, ale také poskytovat společnosti, která se neustále vyvíjí, velmi hodnotné služby.
<P>
Ve své zprávě jsem vyzdvihnul, že je důležité, aby zůstaly samostatně zachovány tři systémy registrace zeměpisného označení, protože mají vazbu na konkrétní evropské regiony a odkazují na jejich tradice, historii, kulinářskou jedinečnost a zvláštní vědomosti zděděné po předcích.
<P>
Domnívám se proto, že je třeba samostatně zachovat tyto dva systémy, chráněné označení původu (CHOP) a chráněné zeměpisné označení (CHZO), protože zohledňují specifické rozdíly ve formě a intenzitě vazby mezi daným produktem a zeměpisnou oblastí produkce. Spotřebitelé často zaměňují označení místa, kde byla potravina zpracována, s původem zemědělského produktu a zpravidla nemají ponětí o tom, jak vlastně potravinový řetězec funguje.
<P>
Domnívám se proto, že skutečnou informovanost spotřebitele o kvalitě produktu, který si kupuje, může zajistit pouze povinné označování místa výroby primárních produktů, protože každý produkt prochází výrobním cyklem, který výrazným způsobem ovlivňuje jeho vlastnosti, pokud jde o kvalitu a bezpečnost dané potraviny. Nezapomínejme na to, že je naší povinností chránit produkty, jež naší spoluobčané, kteří nás volili, vyrábějí a jedí.
<P>
Dalšími dvěma tématy, která jsem považoval za podstatné zahrnout do své zprávy, jsou tato: prvním je důležitost toho, aby Evropská unie realizovala intenzivní vzdělávací a informační kampaně pro spotřebitele týkající se různých evropských etiket a záruk, které tato označení symbolizují; druhým je jejich začlenění do mezinárodních registrů a mezinárodní uznání v rámci systému zeměpisných označení WTO. Chceme-li naše vysoce kvalitní produkty chránit před paděláním, má zásadní význam zvláště posledně zmíněný bod.
<P>
Chtěl bych poděkovat panu komisaři Cioloşovi za účast a připomenout mu, jak je důležité dostatečně chránit systémy jakosti, které představují naši budoucnost, a také mu připomenout, že hospodářství znevýhodněných zemědělských oblastí může být posíleno pomocí pro odvětví zemědělství a ochranou všech místních speciálních produktů, které jsou pro tyto oblasti typické a které udržují vazbu lidí k danému kraji, jejž by jinak opustili. Tím bychom podpořili úctu k životnímu prostředí a krajině a tam, kde by to bylo možné, by se vytvořilo hospodářství založené na cestovním ruchu a enogastronomii s vazbou na různé regionální, kulturní a historické odlišnosti v Evropské unii.
<P>
Chtěl bych poděkovat svým kolegům z Výboru pro zemědělství a rozvoj venkova za to, že mne podpořili, a doufám, že Evropský parlament v zítřejším hlasování zprávě také vysloví svoji podporu.
<SPEAKER ID="238" NAME="Dacian Cioloş" LANGUAGE="FR">
Paní předsedající, pane poslanče Scottà, dámy a pánové, domnívám se, že ústředním prvkem, který dává evropskému zemědělskému a zemědělsko-potravinářskému modelu na mezinárodní úrovni význam, je právě jeho politika jakosti a rozmanitosti. Proto politika jakosti v zemědělsko-potravinářském sektoru bude jednou z priorit mého funkčního období, jednou z mých hlavních priorit hned po reformě společné zemědělské politiky v období po roce 2013.
<P>
Politika jakosti v zemědělsko-potravinářském sektoru je nejen důkazem toho, že evropští zemědělci jsou vnímaví k očekáváním evropských spotřebitelů, ale mohla by také evropskému zemědělsko-potravinářskému sektoru otevřít cestu k prosazení na mezinárodním trhu.
<P>
Má-li politika jakosti dosáhnout svých cílů, potřebujeme rámec, který bude jasný, srozumitelný, dobře uspořádaný, snadno rozpoznatelný spotřebiteli a pokud možno vyčerpávající a dostačující. Mým cílem je pomoci zformovat obsah politiky jakosti a učinit ji dostupnější pro zemědělce, kteří budou jejími adresáty, a pro spotřebitele, aniž bych obětoval něco z její podstaty nebo aniž bych ji zbavil jejího obsahu.
<P>
Politika jakosti znamená pro spotřebitele jistotu, ale představuje přínos i pro zemědělce. V tom s panem poslancem Scottàem zcela souhlasím. Může pomoci zachovat rozmanitost našeho zemědělství, a to na základě konkurenceschopnosti, protože zemědělci, kteří jsou schopni prodat svoji produkci, jsou konkurenceschopní. Dokážou-li se svojí produkcí uživit, jsou konkurenceschopní, a dokážou-li prodávat výrobky s velkou přidanou hodnotou, je jejich konkurenceschopnost ještě vyšší, a to dokonce i tehdy, jedná-li se co do velikosti o malé zemědělce.
<P>
Domnívám se proto, že v některých regionech může politika jakosti pomoci zvýšit konkurenceschopnost našich zemědělských podniků. Má-li se zvýšit konkurenceschopnost některých druhů hospodářství, které v současné době mají na trhu relativně nízký podíl, právě politika jakosti a rozvoj místních trhů, snížení vzdálenosti mezi místem výroby a spotřeby potravin, přímý a užší kontakt mezi spotřebiteli a výrobci mohou přinést dobré výsledky. Evropští zemědělci se již snaží dodávat bezpečné potraviny vyprodukované metodami, které neškodí životnímu prostředí a dbají o dobré životní podmínky zvířat.
<P>
Diskuse o tom, jak tuto skutečnost prostřednictvím systému označení ještě zvýraznit, je užitečná a vítaná a zpráva v tomto směru přináší určité body a postřehy. Domnívám se, že vztahy mezi normami, které zemědělci dodržují, a politikou označování jakosti by měly také být předmětem rozprav, které povedeme o otázce společné zemědělské politiky v období po roce 2013. V každém případě to mám v úmyslu.
<P>
Jsem přesvědčen, že musíme vytvořit a rozvinout naše nástroje v oblasti politiky komunikace, a to pro komunikaci s evropskými zemědělci i evropskými spotřebiteli, ale především pro komunikaci na mezinárodní úrovni. Zastávám názor, že náš systém jakosti může fungovat jako dobrý velvyslanec našeho zemědělsko-potravinářského modelu a také naší společné zemědělské politiky.
<P>
Na závěr bych chtěl po těchto slovech říci, že zpráva pana poslance Scottàa vznikla v pravý čas. Jak víte, Komise má v plánu ke konci roku 2010 předložit legislativní balíček týkající se politiky jakosti. Zpráva, kterou dnes pan poslanec Scottà předkládá a o které povedete rozpravu, obsahuje v tomto směru určité otázky, myšlenky a návrhy. Vynasnažím se je co nejvíce zohlednit v legislativních návrzích, které vám budu předkládat.
<P>
Chci panu zpravodajovi a členům parlamentních výborů, které se na vypracování této zprávy podílely, blahopřát a velmi rád si vyslechnu vaše názory a návrhy.
<SPEAKER ID="239" NAME="Esther Herranz García" LANGUAGE="ES">
Paní předsedající, abych řekla pravdu, první věcí, kterou jsem dnes večer chtěla udělat, bylo poděkovat panu poslanci Scottàovi za jeho vynikající schopnost vést jednání o této zprávě. Spolupracovat s ním a s mluvčími ostatních parlamentních skupin bylo opravdu radostí.
<P>
Jsme hrdi na postoj, který se projeví při zítřejším hlasování Parlamentu, a na zprávu, jako je tato, která hájí kvalitu a zaměřuje se na rozvoj a pozvednutí zemědělských oblastí, a to ne jako pouhých svědků tradiční evropské kultury, ale jako skutečných tvůrců bohatství a pracovních míst. Zde jsou ta pracovní místa, která tolik potřebujeme právě v této době hospodářské krize a vážné situace související s výší zaměstnanosti v některých členských státech.
<P>
Dále jsme rádi, že Parlament trvá na systému ochrany a že Výbor pro zemědělství a rozvoj venkova podpořil postoj, jímž dal jasně najevo, že mu záleží na zachování nejvyšších kritérií jakosti. U těchto nejvyšších kritérií jakosti přirozeně trváme na zachování rozdílu mezi chráněným označením původu (CHOP) a chráněným zeměpisným označením (CHZO). Samozřejmě odmítáme veškeré záměry slevovat z jakosti a chceme, aby o produkci EU byl zájem a aby byla ceněna.
<P>
Jsem spokojena s tím, co zde řekl pan komisař Cioloş. Bylo pochopitelně radostí slyšet ho hovořit o odpovědnosti za budoucnost evropského zemědělského prostředí. Samozřejmě doufáme, že bude věnovat pozornost postoji Parlamentu, který se odrazí v zítřejším hlasování.
<P>
Na závěr bych chtěla říci: Doufejme, že už nikdy nedojde k tomu, že Evropská komise předejde Parlament a zakáže takové věci jako například obchodní normy pro ovoce a zeleninu, čímž tolik uškodila evropské volné hospodářské soutěži.
<P>
Chceme, aby došlo k nápravě nevyváženosti trhu, a rovněž si přejeme, aby se kladl důraz na kvalitu, rozmanitost, bezpečnost potravin a na odpovídající výši produkce.
<P>
Dále chceme, aby produkce EU a kvalita její zemědělské a potravinové produkce byly chráněny Světovou obchodní organizací. V tomto samozřejmě spoléháme také na úsilí pana komisaře Cioloşe, protože ani evropští výrobci, ani evropští spotřebitelé nemohou nadále zůstat bezbranní.
<SPEAKER ID="240" NAME="Giovanni La Via" LANGUAGE="IT">
Paní předsedající, pane komisaři, dámy a pánové, chtěl bych také jménem Skupiny Evropské lidové strany (Křesťanských demokratů) poděkovat zpravodaji, panu poslanci Scottàovi, za vynikající práci, kterou odvedl, a chtěl bych zdůraznit, že politiky jakosti neznamenají jen velký vnější přínos z hlediska toho, co mohou nabídnout spotřebitelům, ale mají také velký význam z hlediska toho, co mohou přinést výrobcům.
<P>
Jak jste všichni zaznamenali, konkurence může mít na trzích mnoho různých podob. Kontinent tak velký a tak mnohostranný jako Evropa a navíc s výrobními cenami mnohem vyššími, než jakých dosahuje konkurence, může jen obtížně konkurovat z hlediska cen. Budeme schopni konkurovat jen tím, že naše výrobky budou něčím odlišné.
<P>
Právě z hlediska této odlišnosti se musíme dívat na politiku jakosti, která je schopna nabídnout a uvést na trh takový produkt, který se liší od výrobku konkurence; produkt, u kterého také není nutné jasně a výslovně poukazovat na to, že je ve srovnání s konkurencí levnější, aby bylo možné ho prodat.
<P>
Z toho důvodu jsme pro to, aby se pokračovalo v již zavedeném používání označení Společenství, ale zároveň trváme na tom, že je zapotřebí zachovat rozlišení mezi zeměpisnými označeními a označením původu. Chtěli bychom však ještě zdůraznit, že mezinárodně a na úrovni mezinárodních obchodních jednání musí Unie plnit svoji roli tím, že bude hájit označení původu a zásady označování původu, aby zabránila plíživé strategii záměny označení, která by mohla našim produktům způsobit škodu.
<P>
Než skončím, dovolím si pronést ještě poslední poznámku týkající se označování původu. Již jsme požadovali a zítra budeme formou konkrétního pozměňovacího návrhu znovu požadovat, aby Parlament hlasoval o možnosti označování původu surovin, ovšem nejen u přírodních, nezpracovaných produktů, ale také u zpracovaných produktů tvořených jedinou složkou, tedy u takových produktů, jejichž hlavním základem je daná surovina.
<SPEAKER ID="241" NAME="Csaba Sándor Tabajdi" LANGUAGE="HU">
Pane komisaři, kolegové poslanci, Skupina progresivní aliance socialistů a demokratů v Evropském parlamentu považuje návrh zprávy předložený panem poslancem Scottàem za mimořádně důležitý a v zásadě s ním souhlasíme. Zpráva obsahuje čtyři nebo spíše pět bodů k diskusi. Prvním je společné logo Evropské unie. Mnozí lidé nechápou, že společné logo EU nepředstavuje jakýsi další krok k federalismu, nýbrž sděluje spotřebiteli, že daný produkt splňuje předepsané požadavky EU na bezpečnost potravin, a současně jej odlišuje od toho, co pochází ze světa za hranicemi EU. Žádám vás proto, abychom podpořili speciální logo EU.
<P>
Druhým bodem je otázka místa původu. Je velmi dobré, že EU nyní má v osobě Daciana Cioloşe komisaře pro zemědělství, jenž pochopil a podporuje důležitost místních trhů, protože jen tak můžeme v Evropě zachovat místní svéráz, regionální svéráz a kulinářskou rozmanitost. Je rovněž zřejmé, že klíčovou roli v tomto ohledu hraje politika jakosti potravin, místo a označení původu. V této věci Komise zastávala jiný názor a pevně doufám, že nový komisař již nepodporuje dřívější stanovisko, že by se měla veškerá chráněná označení původu (CHOP) sloučit s chráněným zeměpisným označením (CHZO). Tento záměr občas působí jisté problémy, zcela nedávno v případě tokajského vína. Děkuji panu komisaři, že tyto problémy byly z části odstraněny, i když některé ještě zbývá vyřešit.
<P>
Čtvrtý bod: ekologické logo. K tomu nemáme žádné výhrady. A konečně pátý bod: Někteří členové Výboru pro zemědělství a rozvoj venkova žádali o opětovné zavedení přísných norem na zeleninu ovoce. Chtěl bych, abychom se vrátili k původnímu znění zprávy pana poslance Scottàa. Nepřipusťme znovu dobu přehnané regulace, v níž jsme předepisovali, jak zahnutá by měla být okurka.
<SPEAKER ID="242" NAME="George Lyon">
jménem skupiny ALDE. - Paní předsedající, rovněž se připojuji s blahopřáním panu poslanci Scottàovi k jeho zprávě.
<P>
Zpráva obsahuje mnoho věcí, se kterými lze jen souhlasit. Bohužel ji ani já, ani mí kolegové z ALDE nemůžeme v současné podobě podpořit, neprojde-li několika změnami.
<P>
Nemůžeme podpořit odstavec 19, takzvaný odstavec o "zahnutých plodech". Domnívám se, že je naprostý nesmysl, aby byrokrati z Bruselu říkali spotřebitelům, že si mají kupovat jen rovné banány nebo rovné okurky.
<P>
Nepochybně je na spotřebitelích, aby se rozhodli, co chtějí kupovat, proto doufám, že Parlament vezme rozum do hrsti a zruší společný pozměňovací návrh, který předložili Zelení a skupina ECR, a tím zamítne předpisy o rovném tvaru banánů a nechá spotřebitelům svobodu vybrat si, zda chtějí jíst zahnuté nebo zkroucené ovoce či zeleninu. O tom by se spotřebitelé měli určitě rozhodnout sami.
<P>
Marianne Fischer-Boelová, předchozí komisařka, se rozhodla zrušit tyto normy a já doufám, že toto její rozhodnutí budeme i nadále podporovat.
<P>
Chtěl bych, aby byly provedeny určité změny i v odstavci 16. Chápu volání po používání loga EU, ale pokud nebude spotřebitelům nic říkat a zemědělcům nepřinese žádnou přidanou hodnotu, jedná se podle mého názoru o zbytečný prvek. Musí vycházet vstříc zájmu spotřebitelů a zemědělcům se určitým způsobem vyplatit. Jinak je na nic. Nemá smysl se jím řídit a podle mne ani nic nenasvědčuje tomu, že evropští spotřebitelé logo EU vyhledávají.
<P>
Konečně v odstavci 62 je vyjádřena určitá kritika vůči soukromým systémům certifikace jakosti, které ve Skotsku zaznamenaly velký úspěch. Považuji za dobrý krok, když zemědělci na základě vlastního rozhodnutí prostřednictvím systémů na zajištění kvality dodávají své produkci určitou přidanou hodnotu. Měli bychom je v tom podpořit, a nikoliv je odrazovat.
<P>
Doufám, že během zítřejšího hlasování v této zprávě budou provedeny určité změny. Pokud tomu tak bude, budeme ji moci spolu s odhlasovanými změnami zítra podpořit.
<SPEAKER ID="243" NAME="Alyn Smith">
jménem skupiny Verts/ALE. - Paní předsedající, sdílím mnohé z výhrad svého skotského kolegy - třebaže nepatříme do stejné skupiny - George Lyona. Projednávaná zpráva obsahuje mnoho chvályhodného, ale také několik věcí, které bychom podle mého názoru mohli zlepšit. Upozornili jsme na řadu bodů a já se zde soustředím jen na dva z nich.
<P>
Já i ostatní jsme přesvědčeni, že naši spotřebitelé chtějí vědět, odkud potraviny pocházejí. Domníváme se, že uvádění tohoto údaje by mělo být povinné. Pozměňovací návrh 4 týkající se právě tohoto bodu nahrazuje poněkud benevolentní formulaci mnohem přísnějším požadavkem, aby tam, kde je opravdu možné uvést označení údajem "místo hospodaření", byl tento údaj povinný, protože právě o této věci chtějí být spotřebitelé informováni.
<P>
Chtěl bych rovněž vyzdvihnout pozměňovací návrh 3 - jako kolega přede mnou -, kterým se vypouští pokus znovu zavést nevhodné a neosvědčené předpisy o přímém prodeji ovoce a zeleniny spotřebitelům. Zrušení těchto předpisů jsme odsouhlasili teprve loni. Spotřebitelů se to nijak zvlášť nedotklo, zato pěstitelům se ulevilo a dosud oceňují tuto důležitou změnu. Veškeré pokusy obnovit tyto předpisy by v podstatě daly zpracovatelům, nadnárodním řetězcům a supermarketům do rukou další bič na pěstitele a spotřebitelům by to nepřineslo žádný přímý užitek.
<P>
Tato zpráva samozřejmě obsahuje mnoho dobrých věcí. Chtěl bych však opakovat výhrady pana poslance Lyona vůči logu EU. Domnívám se, že toto logo odráží spíše přání tohoto Parlamentu než požadavek spotřebitelů. Jestliže nevychází vstříc zájmu spotřebitelů, neměli bychom ho používat a měli bychom je nahradit povinným označováním údaji o původu, které si přejí naši spotřebitelé.
<P>
Pozměňovací návrhy jsou konstruktivní. Doufám, že uspějí a že kolegové je zítra podpoří.
<SPEAKER ID="244" NAME="James Nicholson">
jménem skupiny ECR. - Paní předsedající, dovolte, abych také vyjádřil své uznání zpravodaji za velmi dobrou zprávu.
<P>
Myslím si, že zpráva obsahuje velmi mnoho dobrých myšlenek a úplně souhlasím s panem zpravodajem Scottàem tam, kde hovoří o tom, jak je důležité, aby evropští producenti nabízeli určitou přidanou hodnotu a maximalizovali potenciál svých produktů. Musíme se stále snažit využívat maximální potenciál evropského zemědělsko-potravinářského odvětví. Tím koneckonců pomůžeme zvýšit naši konkurenceschopnost a posílit hospodářství v zemědělských oblastech.
<P>
Pokud jde o tuto věc, jsem rád, že se pan poslanec Scottà zabýval budoucností systémů chráněného zeměpisného označení (CHZO) a chráněného označení původu (CHOP). Tyto nástroje si získaly oblibu spotřebitelů i výrobců. Souhlasím však se zpravodajem v tom, že jejich řízení a používání je třeba zjednodušit. Pokud nám skutečně záleží na tom, aby měly váhu i v zahraničí, musíme jim zajistit větší ochranu ze strany třetích zemí.
<P>
Byl bych rád, kdyby u více produktů z mých regionů byla podána žádost o registraci CHZO, a doufejme, že Komise předloží k projednání určité návrhy týkající se zjednodušení postupu žádosti o registraci, aby z mého vlastního regionu, Severního Irska, bylo podáno více žádostí o registraci.
<P>
Musím však upozornit na to, že projednávaná zpráva obsahuje i některé věci, které nepodporuji. Jsem proti zavedení loga kvality EU. Podporuji označování údajem o zemi původu. Domnívám se, že logo EU by prakticky nemělo žádný význam, bylo by jen ztrátou času a plýtváním penězi. Totéž si myslím o logu EU pro ekologické produkty.
<P>
Další problém pro mne představují pozměňovací návrhy, které schválil Výbor pro zemědělství a rozvoj venkova. Tyto návrhy požadují opětovné zavedení obchodních norem pro ovoce a zeleninu, jež se někteří poslanci usilovně snaží vrátit do hry. Skutečností je, že Komise loni tyto předpisy zrušila. Plně jsem tento krok podporoval. Nyní již můžeme nechat na trhu, aby si stanovil vlastní normy. Z toho důvodu bych chtěl vyzvat kolegy, aby podpořili pozměňovací návrhy z pléna předložené mojí skupinou i dalšími skupinami, jež jsou velmi jasné a jednoduché, a aby tyto části odstranili.
<SPEAKER ID="245" NAME="Lorenzo Fontana">
jménem skupiny EFD. - (IT) Paní předsedající, dámy a pánové, pane komisaři Cioloşi, děkuji vám za povzbuzující slova, která jste právě pronesl, a děkuji panu Scottàovi za citlivou práci, kterou vykonal na této zprávě.
<P>
Domnívám se, že záměrem této zprávy, o které se bude zítra hlasovat, je chránit a posilovat hodnotu plodin a vlastnosti produkce každého regionu a členského státu Evropské unie. Postačí, řeknu-li, že pocházím ze země, Itálie, která má 4 500 typických produktů, jež jsou jejím jměním, a z celého srdce si přejeme je zachovat.
<P>
Plně chápeme, že cesta k dokonalosti je stále dlouhá, ale musíme předat vzkaz, že naši zemědělci budou mít možnost smysluplně soutěžit na světovém trhu jedině prostřednictvím kvality evropských produktů. Rovněž s ohledem na rozšířenou krizi, kterou bohužel zažíváme, nemůžeme dělat nic jiného než udržovat kvalitu, vysledovatelnost a transparentnost informací souvisejících se zemědělskou produkcí.
<P>
Je důležité vědět, jakým způsobem se jednotlivé plodiny zpracovávají a odkud pocházejí. Je to důležité, protože je správné, aby spotřebitelé věděli, zda jedí jablko vypěstované například v mém regionu - ve Veroně nebo v Benátsku -, a tedy že ve výrobním řetězci byly dodržovány předpisy EU, nebo jestli místo toho jedí jablko vypěstované v Číně, přičemž víme jedině to, že se Čína při mnoha příležitostech ještě ani nepřiblížila k dodržování nařízení a osvědčených postupů, jež dodržují evropští zemědělci.
<SPEAKER ID="246" NAME="Diane Dodds" AFFILIATION="NI">
Paní předsedající, děkuji vám za příležitost vyjádřit se k tomuto velmi důležitému bodu.
<P>
Spotřebitelé zcela správně vyžadují, aby potraviny, které nakupují, byly bezpečné, vysledovatelné a produkované v souladu s vysokými normami. Podpořila bych systém uvádění země původu, který takovéto normy podporuje, a věřím, že to pro většinu spotřebitelů a většinu subjektů v rámci tohoto odvětví bude obecně přijatelné. Propagace a uvádění na trh budou samozřejmě známkou úspěchu či selhání takovéto politiky. Musíme podniknout rozhodné kroky proti možnému padělání produktů, které jsou nesprávně označeny.
<P>
Podobně jako mnoho kolegů v této sněmovně bych byla proti logu EU. Mám pocit, že by bylo poněkud nesmyslné a pro spotřebitele neužitečné. Důležité je uvádění země původu a zeměpisných ukazatelů, neboť ty podporují lokalitu, místní tradice a zachovávání místních technologií a chrání oblasti, které závisejí na produkci specifické plodiny.
<P>
Pocházím ze Severního Irska, což je čistý vývozce zemědělských produktů. Chci tedy, aby systém označování vytvořil rovné podmínky. Cokoli, co by mělo dopad na vývoz produktů ze zemí, jako je ta moje, by mělo na odvětví zhoubný vliv. Jako ostatní kolegové bych podpořila systémy zabezpečování jakosti, které jsou k dispozici, a doporučila je jako součást místních obecných ukazatelů.
<SPEAKER ID="247" NAME="Elisabeth Köstinger" AFFILIATION="PPE">
(DE) Paní předsedající, dámy a pánové, výroba zemědělských produktů vysoké kvality je pro evropské zemědělce stěžejní. Nepochybuji o tom, že musí existovat souvislost mezi kvalitou produktu a původem suroviny. Povinné označování jakosti tedy považuji za důležitou příležitost pro naše zemědělce. Jakost je klíčovou otázkou celého potravinového řetězce a základním přínosem při podpoře konkurenceschopnosti evropských producentů potravin. Produkce potravin vysoké kvality má dlouhou tradici a v mnoha venkovských oblastech s omezenými výrobními možnostmi je často jedinou příležitostí k zaměstnání a odbytu.
<P>
Za účelem zaručení této normy vysoké kvality jsou rozhodně potřeba kontroly a objektivní kritéria. Skutečností však je, že na spotřebitele mají vliv též finanční aspekty. Kvalita je nákladná a zemědělci potřebují spravedlivý výdělek. Spotřebitelé však mají svobodu zvolit si produkt za lákavou cenu, ačkoli se tak často rozhodnou pro produkt, který nemá tak vysokou kvalitu. Jedna věc však musí být jasná, a sice to, že spotřebitelé tuto svobodu mít musí a že opravdu musí mít možnost se rozhodovat na základě objektivních a transparentních kritérií.
<P>
V tomto ohledu rovněž musíme zvýšit obecnou informovanost spotřebitelů. Potřebujeme chráněná zeměpisná označení a označení původu. Potřebujeme zavést regulované a chráněné označování produktů z horských oblastí a z oblastí bez geneticky modifikovaných organismů. Potřebujeme však také označení "zaručené tradiční speciality" a "ekologického zemědělství", jež musí být v každém případě zachována.
<SPEAKER ID="248" NAME="Paolo De Castro" AFFILIATION="S&amp;D">
(IT) Paní předsedající, pane komisaři, dámy a pánové, v Evropě se dnes otevřela nová fáze úvah ohledně otázky jakosti, která je určena nejenom jako záruka pro spotřebitele, ale především jako stimul pro naše producenty, aby byli více konkurenceschopní na trhu, jenž je mnohem větší a mnohem více soutěživý.
<P>
Naše podniky potřebují získat uznání charakteristických vlastností produktů souvisejících s kvalitou. V tomto smyslu, jak zamýšlí zpráva pana Scottàa - a já mu také za sebe děkuji -, děláme pokrok v tom, že garantujeme v první řadě více informací o původu, složení a charakteristických rysech výrobních procesů.
<P>
Současně je, pane komisaři, zásadní, aby evropská nařízení umožňovala organizacím pro ochranu a podporu kvalitních produktů plánovat dodávky a přizpůsobovat výrobní potenciál potřebám trhu na základě spravedlivých a nediskriminačních zásad.
<P>
Doufáme, že schválení této zprávy bude signalizovat konečné ustavení jakosti jako základního pilíře evropské strategie pro zemědělsko-potravinářské odvětví a že se Komise bude vážně zabývat návrhy našeho výboru, aby mohla být jedna ze základních silných stránek evropského zemědělství přetvořena do cenné konkurenční výhody.
<SPEAKER ID="249" NAME="John Stuart Agnew" AFFILIATION="EFD">
Paní předsedající, mohu nejprve veřejně prohlásit zájem? Jsem producentem vajec.
<P>
Nařízení musí být do společných norem provedena poctivě. Je to zásadní. Krize vzniklá v EU brzy zasáhne odvětví výroby vajec ve Spojeném království. Od 1. ledna 2012 je zakázáno produkovat vejce v klecových chovech. Zákaz se nevztahuje na vejce z Rumunska nebo Bulharska a možná i z jiných zemí, které jsou na základě svých smluv o přistoupení od zákazu dočasně osvobozeny.
<P>
Dokud budou tato vejce zpracovávána, tyto země mohou do Spojeného království legálně vyvážet vejce z klecových chovů, která byla vyprodukována po zákazu.
<P>
Od výrobců vajec ze Spojeného království, kteří hodně investovali do alternativních systémů, se bude očekávat, že se zapojí do hospodářské soutěže s nevýhodou oproti dovezeným produktům, které mohou být vyráběny mnohem levněji.
<P>
Zaprvé musím trvat na tom, aby tyto dovezené produkty byly zřetelně označeny, a zadruhé, a to především, na tom, abychom s okamžitou platností zavedli dodatečné číslo "čtyři" pro vejce vyrobená za využití klecových systémů. Teprve pak mohou spotřebitelé učinit informované rozhodnutí.
<SPEAKER ID="250" NAME="Michel Dantin" AFFILIATION="PPE">
(FR) Paní předsedající, pane komisaři, pane Scottà, považuji za opravdu symbolické, že váš první projev v této sněmovně, pane komisaři, měl být na téma samotné politiky jakosti.
<P>
Věřím, že k těmto kvalitním produktům zaujmeme stejný přístup. Ano, pro většinu našich nejcitlivějších regionů představují příležitost. Ano, jsou prostředky, pomocí nichž lze učinit podnikatele v regionu a zvláště zemědělce dynamičtějšími. Ano, s ohledem na náš zemědělský model představují silný signál vyslaný evropským spotřebitelům, ale také spotřebitelům na celém světě. Burgundské víno, parmská šunka, určité druhy španělského masa - jejich význam daleko přesahuje hranice každé z těchto zemí, daleko přesahuje hranice Evropy.
<P>
Nařízení, které zítra nepochybně přijmeme, vám, pane komisaři, s ohledem na tuto politiku kvalitních produktů, produktů, které se vyznačují různými znaky, nabízí větší stupeň ctižádosti. Evropská politika musí být jasnější, musí zabránit tomu, aby producenti byli ovládnuti určitými velkými průmyslovými nebo distribučními skupinami, které by je samozřejmě rády připravily o výhodu přidané hodnoty, jež jim tyto produkty poskytují.
<P>
Během slyšení jsem vás upozornil na potřebu dát organizacím, zvláště těm nesoucím označení původu, celkovou odpovědnost za hospodaření s jejich produkty. Správa výrobních práv je základní součástí kvalitní výrobní politiky. Kromě toho téměř všichni členové našeho výboru hlasovali ve prospěch pozměňovacího návrhu v tomto smyslu.
<P>
Chtěl bych odpovědět našim kolegům poslancům ze Spojeného království ohledně odstavce 19, který se zabývá odvětvím ovoce a zeleniny. Ano, dámy a pánové, nesmíme dělat krok zpět, ale ani nesmíme připustit obrovské vakuum v politice v odvětví ovoce a zeleniny, v jehož důsledku dnes rozhodují jenom distributoři. Rozumějme tomuto pozměňovacímu návrhu společně jako výzvě k nalezení nové střední cesty.
<P>
Pane komisaři, vy nás můžete velmi rychle přesvědčit o svém nadšení pro tuto konkrétní politiku, která spotřebitelům podá o zemědělství jinou představu. Předložte nám teď dobrý text. Učiňte tak rychle; věříme vám.
<SPEAKER ID="251" NAME="Iratxe García Pérez" AFFILIATION="S&amp;D">
(ES) Paní předsedající, pane komisaři, kvalita zemědělské produkce je v potravinovém řetězci rozhodujícím faktorem a představuje podstatný přínos pro podporu konkurenceschopnosti evropských producentů. Toto všechno je zachyceno ve zprávě pana Scottàa, ve které jsou zdůrazněny i další myšlenky, jež bude Komise muset při provádění této politiky vzít v úvahu.
<P>
Logo jakosti EU musí být jako výraz dohody našich producentů ohledně požadavků na produkci uvnitř Unie vyhrazeno výlučně pro zemědělské produkty pocházející z Evropské unie.
<P>
Musí poskytnout větší ochranu chráněným zeměpisným označením jak v rámci Světové obchodní organizace, tak při vyjednávání dvoustranných dohod. Musí být navrženy evropské právní předpisy o integrované produkci, což tuto udržitelnější metodu výroby zviditelní a v jednotlivých členských státech harmonizuje stávající kritéria.
<P>
A konečně musíme vzít v úvahu nerovnováhu vytvořenou v tržním řetězci, důležitost opírání se o odvětvové normy uvádění na trh a potřebu navrhnout obecné zásady EU pro osvědčené postupy pro fungování systémů souvisejících s jakostí zemědělských produktů a jejich vzájemným uznáváním.
<P>
Mám na mysli zvláště kontrolu soukromých certifikačních systémů, které jsou často používány jako podmínka pro přístup k rozsáhlým distribučním odbytištím.
<SPEAKER ID="252" NAME="Timo Soini" AFFILIATION="EFD">
(FI) Paní předsedající, je velmi důležité proniknout k jádru této záležitosti a říci, že zemědělství založené na zemědělských rodinách je svou povahou místní, poskytuje zaměstnání, posiluje regiony, je humánní a zohledňuje také otázky ochrany zvířat. Jednotlivé produkty, které z toho vycházejí, a kvalita zboží jsou tím, co má úspěch v Evropě a celkově ve světě.
<P>
To, odkud produkt pochází, je důležité. Místní speciality mají nezměrnou hodnotu. Finský region, ze kterého pocházím, produkuje vynikající sýr z kozího mléka. Mohu jej vám všem doporučit. Po celé Evropě jsou podobné specifické produkty. Musíme zajistit, aby si našly svou cestu na trh.
<P>
Protože tu máme nového komisaře, chtěl bych mu říci, že zemědělství musí být možné provozovat všude v Evropě. Pokud budeme mít tohle na paměti, budeme mít skvělou budoucnost s bezpečnými a čistými potravinami, které pocházejí z Evropy.
<SPEAKER ID="253" NAME="Peter Jahr" AFFILIATION="PPE">
(DE) Paní předsedající, ještě jednou mnohokrát děkuji panu zpravodaji za jeho vynikající zprávu. Zemědělské produkty vysoké jakosti dávají evropskému zemědělství významnou výhodu umístění, která mu umožňuje udržovat své postavení tváří v tvář mezinárodní konkurenci. Proto hrají v rozvoji venkovských oblastí v rámci Evropské unie důležitou úlohu. Zemědělské produkty Evropské unie již splňují vysoké normy jakosti. Evropské normy mají světovou pověst, protože jsou velmi vysoké. Bohužel ne všichni spotřebitelé si toho jsou vědomi. Je tedy důležité, aby Evropská unie zdokonalovala svou politiku jakosti a současně politiku informování. Pro producenty to bude pobídkou k tomu, aby se soustředili na jakost a bezpečnost potravin.
<P>
Spotřebitelé mají právo vychutnávat si zemědělské produkty v EU bez obav a bez váhání. Dobrovolné označování "vyrobeno v Evropské unii" a povinné regionální označování, stejně tak jako povinný důkaz původu se navzájem nevylučují.
<P>
Na druhou stranu, když přijde na velikost obalů a geometrický tvar zemědělských produktů, musíme zaujmout citlivý přístup. Záměrem Evropské unie není zabývat se zakřivením okurek. Totéž platí pro velikost pizzy. Vážně bych varoval před nadměrnou regulací v této oblasti. Pokud chceme regionální hospodářské cykly, musíme se zaměřit na kvalitu a ne na stupně zakřivení. Pokud chce mít odvětví jednotné okurky v jednotných sklenicích o jednotné váze, je to na odvětví, a ne na Evropské unii nebo Evropském parlamentu. Soustřeďme se tedy na jakost a ne úpravy obalů.
<P>
V tomto ohledu věřím zdravému rozumu a rozvážnosti Evropského parlamentu a našemu novému komisaři pro zemědělství panu Cioloşovi.
<SPEAKER ID="254" NAME="Vasilica Viorica Dăncilă" AFFILIATION="S&amp;D">
Dovolte mi, abych nejprve poblahopřála panu zpravodaji, že se vypořádal s otázkou jakosti zemědělských produktů.
<P>
Požadavky trhu jsou různé a stále se zvyšují. V Evropské unii se většina aspektů vztahuje k hygieně a bezpečnosti potravin, zdravotní a výživové hodnotě a stejně tak k určitým sociálním požadavkům.
<P>
Vedle toho si spotřebitelé začínají být stále více vědomi přínosu, který má zemědělství pro udržitelnost, změnu klimatu, bezpečnost potravin, biologickou rozmanitost, dobré životní podmínky zvířat a nedostatek vody.
<P>
Tváří v tvář těmto novým výzvám v oblasti obchodu je hlavním aktivem evropských zemědělců jakost. Evropská unie nabízí prospěch v podobě kvality, kterou lze přisoudit mimořádně vysoké úrovni bezpečnosti, zaručené současnými právními předpisy v rámci celého potravinového řetězce, do něhož nepřispívají pouze zemědělci, ale i producenti.
<P>
Existuje však několik aspektů, které mají potenciál jakost zvýšit. Věřím, že povinností Evropské unie je propagovat kvalitní produkty a společně s tím i podnikat kroky na jejich globální ochranu. V této souvislosti si myslím, že by měla být prováděna přísnější kontrola, pokud se týče ekologických produktů pocházejících ze třetích zemí, což by zaručilo spravedlivou hospodářskou soutěž mezi ekologickými produkty vyrobenými v Evropě a ekologickými produkty ze třetích zemí.
<SPEAKER ID="255" NAME="Spyros Danellis" AFFILIATION="S&amp;D">
(EL) Paní předsedající, pane komisaři, jakost zemědělských produktů je prioritou pro spotřebitele, zvyšuje konkurenceschopnost producentů a posiluje oblast, ve které jsou vyráběny. To je důvodem, proč je vyvíjeno úsilí na jejich ochranu, včetně označování.
<P>
Dnes však právní předpisy Společenství omezují povinné označování místa výroby pouze na určité produkty, čímž jim poskytují zvláštní zacházení a opomíjejí zemědělské produkty, jež mají vyšší výživovou hodnotu a pro spotřebitele jsou důležitější. Vyzýváme proto Parlament, aby zaujal jednotnější a logický postoj a hájil zájmy spotřebitelů tím, že upřednostní povinné označování místa výroby všech zemědělských produktů, včetně zpracovaných produktů, které obsahují pouze jednu složku, jako je například mléko.
<SPEAKER ID="256" NAME="Rareş-Lucian Niculescu" AFFILIATION="PPE">
(RO) Politika jakosti zemědělských produktů může poskytnout řešení mnoha zemědělcům. Zaměření spíše na kvalitu než na kvantitu může mnoha domácnostem přinést dlouhodobé výhody. To je důvodem, proč Evropská unie potřebuje v této oblasti soudržné politiky, které evropským zemědělcům zároveň dají příležitost k tomu, aby byli na celosvětovém trhu konkurenceschopní. V této souvislosti je zpráva pana Scottàa vítána, stejně jako balíček ohlášený komisařem Cioloşem.
<P>
Současně budeme také potřebovat něco jiného, co nám umožní dosáhnout cílů týkajících se kvality, a sice silnou společnou zemědělskou politiku v budoucnosti a také logický rozpočet. Politika jakosti zemědělských produktů a snížení evropského rozpočtu na zemědělství jsou dvě neslučitelné myšlenky.
<P>
Musíme dát zemědělcům k dispozici rovněž dostatečné nástroje, aby mohli rozvíjet svou vlastní politiku jakosti, a v neposlední řadě potřebujeme, aby měli zemědělci ze členských zemí na západě i na východě rovné příležitosti.
<SPEAKER ID="257" NAME="Britta Reimers" AFFILIATION="ALDE">
(DE) Paní předsedající, pane komisaři, dámy a pánové, když diskutujeme o logách kvality a povinném označování původu potravin, nesmíme zapomínat, že naše politická rozhodnutí musí být proveditelná v praxi. Neumím si představit, jak by mohly být pozměňovací návrhy 4 a 5 provedeny v praxi, a proto je odmítnu.
<P>
Na loga kvality, jsou-li dobrovolná, by mělo být v zásadě pohlíženo jako na užitečná. Dávají producentům a zpracovatelům zboží příležitost uspět na specializovaných trzích. Musíme však vzít v úvahu skutečnost, že v důsledku dominantního postavení několika obchodních řetězců na trhu je mnoho dobrovolných soukromých log vykládáno jako zdánlivé normy. To producentům a zpracovatelům bere jejich podnikatelskou svobodu a také zužuje výběr spotřebitelům.
<P>
Obdobná situace existuje v souvislosti s povinným označováním místa původu zemědělských výrobků, jako například mléka. Realizování tohoto požadavku v zemědělství a ve zpracovatelském průmyslu by bylo z technického hlediska jen stěží proveditelné. Musíme si dávat pozor, aby dobré úmysly nesklouzly v nadměrnou byrokracii.
<SPEAKER ID="258" NAME="Janusz Wojciechowski" AFFILIATION="ECR">
(PL) Paní předsedající, chtěl bych upozornit na vhodnost bodu 9 zprávy pana Scottà, který zdůrazňuje, že Komise musí v rámci jednání Světové obchodní organizace usilovat o zajištění dohody ohledně "záležitostí neobchodní povahy", která zajistí, že dovážené zemědělské produkty budou splňovat stejné požadavky v oblasti bezpečnosti potravin, dobrých životních podmínek zvířat a ochrany životního prostředí, jaké jsou předepsány pro zemědělské produkty vyráběné v rámci Evropské unie.
<P>
Problém je, že je to pravděpodobně po stopadesáté, co Evropský parlament uvedl, že požadavky uplatňované na dovozce by měly být stejné jako ty, které jsou uplatňovány na producenty v Evropské unii. Nepřišla žádná reakce a my se stále potýkáme se situací, v níž musí naši producenti, zemědělci a výrobci dodržovat vysoké a nákladné normy, zatímco dovozci je nesplňují. To vede k nespravedlivé hospodářské soutěži. Jak bylo ve zprávě správně zdůrazněno, toto se musí změnit.
<SPEAKER ID="259" NAME="Andreas Mölzer" AFFILIATION="NI">
(DE) Paní předsedající, kontrola potravin je utopií. Tlak na kontrolu a důsledky, zdá se, také, takže vzniká chaos. Jestliže existují zdravotní rizika, orgány by měly vydat varování, nicméně nemají povinnost to udělat. Výsledek jsme viděli nedávno, při skandálu se sýrem kontaminovaným listeriemi. Kontroloři kvality potravin se často musí potýkat s nedostatečným označením - a to se netýká jen kontrolorů, stejný problém mají i spotřebitelé. Ti jsou zcela udoláni džunglí označení. Například na obalu může být uvedeno "zemědělský", i když je výrobek průmyslově zpracován, nebo lze uvádět "rakouského původu", i když přísady pocházejí odjinud.
<P>
Spotřebitelé, kteří myslí na jakost, jsou ochotni zaplatit za velmi kvalitní potraviny více. Otázkou je, jak dlouho ještě, jestliže v této oblasti budou podnikat i podvodníci. Jestliže jsou kontrolní systémy zaměřeny na malé firmy a tomu, co dělají velké ekopodniky, se sotva věnuje pozornost, pak je s celým systémem cosi v nepořádku.
<SPEAKER ID="260" NAME="Herbert Dorfmann" AFFILIATION="PPE">
(DE) Paní předsedající, pane komisaři, dnes jste řekl, že produkty s označením původu jsou průkopníky našeho průmyslu. Máte pravdu. Platí to zvláště pro produkty, které se vyrábějí ve složitých podmínkách, například v horských oblastech, takže potřebují vyšší marže. Označení "vyrobeno v horské oblasti" je proto obzvláště důležité.
<P>
Rád bych uvedl dvě věci. Myslím si, že pokud jde o tyto produkty, měli bychom zemědělcům také umožnit organizovat se v mezioborových výborech a podpůrných konsorciích, kde budou moci rovněž přijímat tržní rozhodnutí. To by nenarušovalo pravidla hospodářské soutěže, a pokud ano, v každém případě by to bylo mnohem menší porušení, než jaké představuje soustředění obchodních řetězců, jehož jsme v několika posledních letech svědky.
<P>
Pokud jde o normy jakosti, o nichž již bylo mnoho řečeno, vím, že v tisku probíhá diskuse a že se také hovoří o křivých okurkách. Producenti však tato pravidla chtějí a potřebují. Měli bychom to v naší rozpravě i při zítřejším hlasování zohlednit.
<SPEAKER ID="261" NAME="João Ferreira" AFFILIATION="GUE/NGL">
(PT) Mechanismus certifikace by mohl přispět ke zvýšení hodnoty práce zemědělců, ke zlepšení jejich příjmů a k podpoře kvality a bezpečnosti potravin. Současné potupy certifikace jsou však složité, časově náročné a především nákladné, takže měly negativní dopady, zvláště na malé a středně velké zemědělské podniky. Při zapojení dalšího podnikatelského subjektu do hodnotového řetězce se zvyšují výrobní náklady a rozdělení příjmů v tomto řetězci se pro producenta stává ještě nepříznivější.
<P>
Certifikaci proto - a také proto, aby byla pro spotřebitele účinnou zárukou transparentnosti, kvality a bezpečnosti - musí provádět veřejné orgány a nesmí při ní producentům vznikat vyšší náklady.
<P>
Pokud však máme mít dobrou politiku, potřebujeme další zemědělskou politiku - důkladnou reformu společné zemědělské politiky, tak aby podporovala místní ochranu, právo na výrobu a právo na potravinovou nezávislost, což ochrání zemědělce i spotřebitele před důsledky deregulace světového obchodu a nekontrolované liberalizace trhů, neboť je to zabezpečí buď v rámci dvoustranných dohod, nebo v rámci dohod Světové obchodní organizace.
<SPEAKER ID="262" NAME="Zigmantas Balčytis" AFFILIATION="S&amp;D">
(LT) Zemědělská výroba Evropské unie je na mezinárodním trhu dobře známa a ceněna pro vysokou kvalitu. Pokud jde o vyhlídky společné zemědělské politiky, jsem přesvědčen, že jakost produktu musí v budoucnosti zůstat zásadním cílem. Prvotřídní zemědělské produkty nejsou jen naší vizitkou na celém světě; jsou také velmi důležitou součástí hospodářského a společenského života v regionu Evropské unie. Měly by být vytvořeny politiky jakosti, a to tak, že bude vneseno více přehlednosti do certifikace produktů a do označování, jež bude srozumitelné všem spotřebitelům z Evropské unie. V zájmu zabezpečení výroby kvalitních zemědělských produktů musíme stanovit jasná pravidla pro označování produktů, jež mohou obsahovat geneticky modifikované organismy. Tento problém je zvláště významným od té doby, co Komise rozhodla povolit používání geneticky modifikovaných brambor určených jako krmivo pro zvířata. Dokud nestanovíme normy pro označování a certifikaci takových produktů, bude ohrožena budoucí politika jakosti potravin EU i zdraví nás všech.
<SPEAKER ID="263" NAME="Czesław Adam Siekierski" AFFILIATION="PPE">
(PL) Paní předsedající, díky nástrojům společné zemědělské politiky je zemědělský trh v Evropské unii typický tím, že dodává prvotřídní zemědělské a potravinářské produkty. Vysoké normy, vyhovující jakost potravin a dostatečné dodávky jsou součásti zajišťování potravin, které má tak velký význam.
<P>
Je důležité, aby se informace o kvalitě zboží dostaly ke spotřebiteli. Víme, že každý produkt, jehož uvedení na trh je povoleno, musí splňovat minimální normy. Zvláštní jakost, jež minimální normy překračuje, musí být na produktu podrobně uvedena, aby se upozornilo na jeho dodatečné kvality, za něž spotřebitel musí zaplatit, a zvýšila se tak konkurenceschopnost produktu.
<P>
Další důležitou informací, která by měla být na potravinových výrobcích uváděna, je místo původu a místo zpracování suroviny. Spotřebitelé musí vědět, co kupují a za co platí. Nepřítomnost těchto informací oslabuje konkurenceschopnost zemědělského a potravinářského zboží vyprodukovaného a zpracovaného v Evropě oproti dováženému zboží, jež bylo vyprodukováno bez ohledu na dobré životní podmínky zvířat, požadavky na životní prostředí nebo sociální normy zaměstnanců.
<SPEAKER ID="264" NAME="Franz Obermayr" AFFILIATION="NI">
(DE) Paní předsedající, úspěšná zpráva pana Scottà je zcela v zájmu ochrany spotřebitele. Bezpečnost zemědělských produktů, včetně bezpečnosti z hlediska zdraví, skutečně musí být hlavní prioritou. Chtěl bych poukázat na klíčový význam zlepšení označování původu potravin. Na každém zemědělském produktu v Evropské unii musí být jasně uvedeno místo původu surovin. Spotřebitelé nesmí být klamáni podvodným označením. Vezměme si například Čínu. Semena se dovezou do Rakouska a tam jsou prodávána jako takzvaný "lisovaný olej". Anebo ještě hůře, vykrmená zvířata jsou v žalostných podmínkách převážena napříč Evropou, aby z nich byla vyrobena například takzvaná "tyrolská slanina". Proto se musíme soustředit na regionální zásobování a v zájmu našich spotřebitelů a našich zemědělců musíme podporovat místní zemědělce a malá řeznictví.
<SPEAKER ID="265" NAME="Mariya Nedelcheva" AFFILIATION="PPE">
(BG) Paní předsedající, pane komisaři, dámy a pánové, blahopřeji panu Scottà k jeho zprávě, která jasně ohlašuje přání a odhodlání Evropského parlamentu aktivně se účastnit nadcházející rozpravy o budoucnosti společné zemědělské politiky. Vítám návrh na vytvoření loga, které bude srozumitelně prokazovat, že konkrétní výrobek byl vyprodukován a zpracován výhradně v Evropě. Domnívám se, že to bude další projev podpory a originální záruka vysoké kvality našich produktů.
<P>
Podle mého názoru musí být zaveden systém chráněného označení původu a zeměpisného označení. Umožní nám to zachovat typický ráz regionů a jejich charakter a lidé budou vnímat, že to, co vyprodukovali, je na trhu rozeznatelné a ceněné. Proto si myslím, že musíme zachovat nástroj "zaručené tradiční speciality", který považuji za dobrý příklad naší jednoty v rozmanitosti. Není nic špatného na tom vědět, že jíme fetu z Řecka, bílý sýr ve slaném nálevu z Bulharska a mozzarellu z Itálie. Kvalita a bezpečnost potravin patří k hlavním výzvám, s nimiž se v budoucnosti musíme vypořádat. Chraňme kvalitu našich produktů a jejich konkurenceschopnost a zaručme našim producentům a zemědělcům slušné příjmy a živobytí.
<P>
Děkuji vám za pozornost.
<SPEAKER ID="266" NAME="Dacian Cioloş" LANGUAGE="FR">
Paní předsedající, nemám v úmyslu probrat všechno, co zde bylo nadneseno, zejména protože zítra se uskuteční hlasování, nicméně bych rád osvětlil některé body, jež v projevech opakovaně zazněly.
<P>
Pokud jde o sloučení různých systémů zeměpisného označení, zcela chápu obavy některých poslanců. Mohu vás ujistit, že není mým záměrem zničit něco, co je v chodu a funguje, něco, čemu jsou spotřebitelé oddáni. Musíme jen změnit systém ochrany kvality tak, aby byl srozumitelnější a jednotnější, tím spíše, že se na vyjednáváních na mezinárodní úrovni snažíme získat pro tyto systémy uznání.
<P>
Proto je důležité, aby tyto systémy již byly přehledné a aby jim naši partneři snadno rozuměli; tak je budou moci uznat. Takže nemám v úmyslu je kvůli tomu sloučit. Konečným výsledkem bude systém, jehož prostřednictvím budeme moci zjednodušovat, aniž by bylo dotčeno to, co již spotřebitelé snadno rozeznávají.
<P>
Pokud jde o evropské logo kvality, musíme v této sněmovně také diskutovat a rozhodnout o tom, jakých cílů s ním chceme dosáhnout. Je cílem jednoduše vyjadřovat dodržení základních norem, které splňují všichni evropští zemědělci i dovážené zboží? Chci zdůraznit, že vlastně všechny dovážené zemědělsko-potravinářské produkty musí vyhovovat minimálním normám hygieny potravin a jejich bezpečnosti, jež splňuje naše vlastní zboží.
<P>
Proto se musíme zamyslet nad nejlepším způsobem, jak úspěšně naše produkty odlišit od ostatních. Potřebujeme logo Evropské unie, nebo bychom místo toho měli uvádět místa původu a produkce? Je třeba určit nejlepší mechanismus a my tomu v každém případě budeme věnovat pozornost.
<P>
Pokud jde o zeměpisná označení na mezinárodní úrovni, buďte si jisti, že mým úkolem je postarat se o to, aby naši partneři tento systém uznali. Pokoušíme se o to při vyjednáváních vedených Mezinárodní organizací práce, ale také kdykoli, kdy k tomu máme příležitost při vyjednávání dvoustranných dohod.
<P>
Budeme se tedy držet tohoto postupu a kromě toho chci ve svém funkčním období posílit politiku mezinárodního šíření a podporování těchto známek jakosti, neboť kvalita je aktivum a jako takové nám může umožnit větší účast na mezinárodní scéně.
<P>
Pokud jde o chráněné výrazy "horský", "ostrovní" a tak dále, zabýváme se možností takové systémy zavést. Také zde se musíme rozhodnout, jak postupovat, abychom zajistili, že nebudou zemědělcům, kteří si je přejí zavést, přinášet další náklady.
<P>
Pokud jde o mezioborové organizace a jejich úlohu v řízení chráněných označení původu, resp. CHOP, máme v úmyslu - zejména v souvislosti s mlékem, protože většina CHOP a chráněných zeměpisných označení (CHZO) je soustředěna v tomto odvětví - provést studii, abychom zjistili, jaký vliv bude mít ukončení kvót na bezproblémové fungování těchto systémů ochrany kvality, a já doufám, že na základě této zprávy zjistíme, jaká opatření bude třeba v případě potřeby přijmout.
<SPEAKER ID="267" NAME="Giancarlo Scottà" LANGUAGE="IT">
Paní předsedající, dámy a pánové. Děkuji vám, pane komisaři Cioloşi. Chtěl bych nejprve velmi stručně pohovořit o půdě.
<P>
Půda je tím, z čeho sklízíme své produkty a co musíme chránit pro budoucnost a ty, kteří budou muset dělat totéž. Takže - když vezmu tuto prostou myšlenku jako výchozí bod - bych chtěl přejít k producentům, k těm, kteří půdu zpracovávají, kteří musí být uznáni také těmi, kdo se následně těší z obchodních produktů, jež naleznou v supermarketu nebo jiném obchodě. Je tedy jedině správně, že zohledňujeme nejprve půdu, jež poskytuje plodiny, a pak zpracovatele, pokud nějaký je, a především spotřebitele.
<P>
Rád bych vznesl návrh ve prospěch spotřebitelů a nejsem si jist, zda bude či nebude vítán: proč se nezeptat spotřebitelů, co chtějí vědět? Tímto způsobem zjistíme, jaká případná označení jsou spotřebitelé s to číst a rozumět jim, a tak je snad podstatně oproti dnešním složitým označením zjednodušíme. Proč nesmí spotřebitelé vědět, že si mohou vybrat, zda vypijí litr mléka z Evropy nebo litr mléka z Brazílie? Bude na nich, aby se rozhodli, zda je litr brazilského mléka lepší než litr mléka vyprodukovaného v Evropské unii.
<P>
Tak či onak věřím a doufám, že tato zpráva bude komisaři Cioloşovi k užitku, protože přináší další podrobnosti, jež mohou pomoci s uchopením souvislostí, o nichž jsem se již zmínil: půda, producent, zpracovatel, pokud nějaký je, spotřebitel, bezpečnost a především otázka bezpečnosti a kvality. Všichni jsme hovořili o kvalitě a já věřím, že jsme všichni pro zvyšování kvality našich produktů, tím spíše, jestliže to znamená chutně a zdravě jíst.
<SPEAKER ID="268" NAME="Předsedající">
Rozprava je ukončena.
<P>
Hlasování se bude konat zítra.
<P>
Písemná prohlášení (článek 149)
<SPEAKER ID="269" NAME="Paolo Bartolozzi  " LANGUAGE="IT">
Výbor pro zemědělství a rozvoj venkova poskytl rozhodnou a jednomyslnou reakci na záležitost politiky jakosti zemědělských produktů a zdokonalil tak stávající právní předpisy. Evropští zemědělští producenti byli konečně uznáni v evropských právních předpisech o jakosti jejich produktů v souvislosti s regionální produkcí. Je to záruka, že budou chráněni před globalizací trhu a že bude zajištěno, že "informovaný" spotřebitel bude moci odmítat zboží, na němž není povinné označení původu, jež není jasně certifikováno a které nesplňuje pravidla pro uvádění na trh a předpisy v oblasti boje proti padělání. Spotřebitel se bude moci o koupi rozhodovat a bude přitom plně informován o pravidlech vztahujících se k požadovanému produktu. Evropský parlament bude pokračovat v boji za ochranu zemědělců i spotřebitelů. Zdraví spotřebitelů závisí na kvalitě produktů zemědělců. Můj pozměňovací návrh ohledně ochrany vlastností produktu, jejž Výbor pro zemědělství a rozvoj venkova schválil, uznává, že regiony mají zásadní roli jako partneři producentů, zejména producentů tradičních a ekologických výrobků, a vyzývá, aby se regiony zapojily do uznávání a podporování produktů se zeměpisným označením a tradičních a ekologických produktů. S potěšením konstatuji, že tento pokyn byl uznán.
<SPEAKER ID="270" NAME="Sergio Berlato  " LANGUAGE="IT">
Paní předsedající, dámy a pánové, téma jakosti zemědělských produktů má zásadní význam v souvislosti s informováním kupujících a spotřebitelů o vlastnostech produktů a s ohledem na trvání záruky, že nakupovat zboží z Evropské unie je totéž co nakupovat vysokou kvalitu navazující na různé regionální tradice v rámci Unie. Politika jakosti zemědělských produktů byla v průběhu let vytvářena roztříštěně a typické bylo postupné zavádění odvětvových nástrojů. Globalizace trhu a hospodářská a finanční krize, jež postihly Evropu, neušetřily ani odvětví zemědělství. Abychom se z toho dostali, musíme se zaměřit na kvalitu a bezpečnost našich produktů. Trvalé úsilí o kvalitu musí být nezbytnou součástí strategie, kterou bude zemědělsko-potravinářské odvětví Evropské unie sledovat na světovém trhu. Kromě toho se domnívám, že je třeba se vážně zabývat návrhem Komise na zavedení evropského loga kvality pro produkty, jež pocházejí z Evropy a v Evropě byly zcela zpracovány. Toto logo by vlastně představovalo formální uznání úsilí evropských zemědělců o zachování vysokých norem produkce. A konečně je rozhodně dobrý nápad zjednodušit právní předpisy, aby se snížila byrokratická zátěž podniků, zatímco bude zaručeno, že normy kvality, jichž evropští producenti dosáhli, zůstanou zachovány.
<SPEAKER ID="271" NAME="Robert Dušek  " LANGUAGE="CS">
Politika jakosti zemědělských produktů není statickou politikou oddělenou od dalších politik spojených se zemědělstvím. Právě naopak, má být součástí reformy společné zemědělské politiky i politik řešících adaptace na změny klimatu, zachování biologické rozmanitosti, zabezpečení dodávek energie či vody, zajištění dobrých životních podmínek zvířat či evropský rybolov. Politika jakosti produktů může pomoci zvýšit konkurenceschopnost evropských zemědělců i udržet hospodářský zisk ve venkovských oblastech v době krize tím, že se zaměří právě na jakost zemědělských produktů a vysokou kvalitu potravin. Je nutné, aby i nadále bezpodmínečně platilo, že nákup produktů z EU znamená nákup produktů vysoké kvality, které jsou vyrobeny na základě různých evropských regionálních tradic při dodržení nejvyšších výrobních norem v bezpečnosti potravin. Podporuji návrh Komise na zavedení evropského loga jakosti, jež by se užívalo u produktů, které pocházejí a jsou také zpracovány výhradně v EU. Spotřebitelé zaměňují označení místa, kde byla potravina zpracována, s původem zemědělského produktu. Je třeba zdůraznit, že právě výrobní cyklus může výrazně ovlivnit kvalitu a vlastnosti produktu negativním způsobem. Rovněž vítám zachování systémů registrace zeměpisných označení a tradičních specialit, neboť tato označení mají pro evropské zemědělství význam nejen z ekonomického, ale i ekologického a sociálního hlediska.
