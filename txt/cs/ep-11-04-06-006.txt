<CHAPTER ID="006">
Správa a partnerství na jednotném trhu - Jednotný trh pro Evropany - Jednotný trh pro podniky a růst - Veřejné zakázky (pokračování rozpravy)
<SPEAKER ID="031" NAME="Othmar Karas" LANGUAGE="DE">
Pane předsedající, děkuji mnohokrát panu komisaři Barnierovi za informace, které nám sdělil. Lisabonská smlouva je v platnosti již dva roky a udržitelné sociálně tržní hospodářství se poprvé stává evropským sociálním modelem. To nám umožní v Evropě učinit velký skok k ekonomické a sociální unii. Pojetí vnitřního trhu musí být založeno na této zásadě.
<P>
Vnitřní trh existuje již 20 let, ale dosud nebyl dovršen. Máme strategii Evropa 2020, kterou nelze realizovat bez podpory vnitřního trhu, a jednáme o finančním výhledu do roku 2020, jenž nám neumožní provést záměr strategie 2020 a zcela splnit její cíle, pokud neposkytneme více finančních prostředků na politické iniciativy v oblasti konkurenceschopnosti, růstu, zaměstnanosti a sociální solidarity.
<P>
Euro dodává vnitřnímu trhu charakter domácího trhu. Vnitřní trh je páteří růstu a zaměstnanosti. Všechno, co posiluje vnitřní trh, zvyšuje také konkurenceschopnost Evropy, a tedy i její nezávislost. Proto jsem velmi rád, že se pouštíme do této iniciativy, protože se jedná o nejdůležitější krok, jaký může Evropská unie učinit. Jde o to poskytnout malým a středním podnikům (MSP) přístup ke kapitálu. Musíme zajistit, aby finanční pomoc poskytovaná MSP neměla pouze formu úvěrů a podpory půjček. Musíme se zaměřit také na další přístupy.
<P>
Je důležité, abychom podporovali fondy rizikového kapitálu, projektové dluhopisy a elektronický obchod, účinněji bojovali proti pirátství a zavedli společný konsolidovaný základ daně z příjmu právnických osob, stanovili předpisy pro veřejné zakázky a realizovali čtyři svobody: volný pohyb osob, zboží, služeb a kapitálu. Máme před sebou hodně práce. Děkuji vám za tuto iniciativu, pane komisaři Barniere.
<SPEAKER ID="032" NAME="Evelyne Gebhardt" LANGUAGE="DE">
Pane předsedající, pevně doufám, že se podaří zachránit těch 200 lidí, kteří se ocitli v těžké situaci, protože jde o velmi důležitou záležitost. Děkuji vám, že jste nás o této události informoval.
<P>
Pane komisaři Barniere, paní Győriová, dámy a pánové, článek 3 Lisabonské smlouvy, jenž zakotvuje sociálně tržní hospodářství, předkládá nový přístup a nový politický úkol pro budoucnost. Tento úkol přirozeně nyní musíme dokončit a na to jsme čekali poslední dva roky. Jsem potěšena tím, že Komise udělala první krok tímto směrem. Jsem také velmi potěšena tím, že se nám, skupině Pokrokové aliance socialistů a demokratů v Evropském parlamentu, podařilo po namáhavém boji zajistit, aby do postoje Evropského parlamentu při dnešním hlasování byla zahrnuta sociální doložka.
<P>
Jedná se o velmi důležitou otázku, protože touto doložkou položíme základ pro sociální soudržnost, a tak budeme moci dosáhnout toho, aby občané Evropské unie ve vnitřním trhu spatřovali sociální prvek. Chceme-li, aby se obnovila důvěra občanů k politickému systému Evropské unie, je to zcela nezbytné Zejména je zapotřebí, aby Komise uznala rozhodující význam sociálních práv v oblasti vnitřního trhu a věnovala pozornost sociálním dopadům evropských právních předpisů. Proto je důležité, aby Parlament Komisi znovu upozornil na sociální doložku, která je zakotvena v Lisabonské smlouvě.
<P>
Chtěla bych poděkovat panu komisaři Barnierovi za to, že nám poskytl ujištění, že vezme v potaz tyto sociální aspekty a budou pro něho směrodatné. Může počítat s plnou podporou skupiny Pokrokové aliance socialistů a demokratů v Evropském parlamentu. Pane komisaři, sociální doložka, to přirozeně znamená také, že musí být provedena odpovídající revize směrnice o vysílání pracovníků do zahraničí. Znamená to, že členské státy musí respektovat právo na práci a právo na stávku, musí mít na zřeteli problémy, které se lidí skutečně dotýkají, a Evropská unie musí tato práva zahrnout do své politiky v oblasti jednotného trhu bez různých "kdyby" a "ale" a bez omezení. To je pro nás jako pro sociální demokraty zásadní. Bude-li vnitřní trh budován na tomto základě, dostanete naši podporu a naše politika bude mít správný směr.
<P>
V této souvislosti jsou důležité samozřejmě také další otázky. Uznávání odborných kvalifikací, evropský profesní průkaz, nemezená možnost přenesení nároku na důchod v rámci Evropské unie - to vše jsou otázky, jež evropské občany zajímají a jež zajistí, že vnitřní trh bude trhem pro lidi. Jako sociální demokraté to říkáme stále. Ekonomika je tu pro lidi, a nikoliv lidé pro ekonomiku. Budeme-li se tímto řídit, půjdeme správným směrem.
<SPEAKER ID="033" NAME="Morten Løkkegaard" LANGUAGE="DA">
Pane předsedající, rád bych poděkoval zpravodajce a ostatním stínovým zpravodajům za výbornou spolupráci při přípravě těchto zpráv. Pracovalo se nám spolu dobře a jsem rád, že skupina Pokrokové aliance socialistů a demokratů v Evropském parlamentu se nakonec dohodla, že bude souhlasit s kompromisem. Působilo by divně, kdyby se nám nepodařilo stran těchto zpráv dosáhnout širokého kompromisu.
<P>
Chtěl bych hovořit o třech věcech, které v této zprávě, na níž jsem pracoval, totiž ve zprávě o správě a partnerství na jednotném trhu, považuji za úspěch skupiny Aliance liberálů a demokratů pro Evropu.
<P>
První priorita, kterou jsme prosadili, je požadavek, aby v této oblasti převzali politické vedení hlavy států nebo předsedové vlád zemí EU. To je naprosto nezbytným předpokladem pro to, abychom dosáhli výsledků a stanovení nezbytných priorit.
<P>
Druhým úspěchem je, že jsme zajistili, že se soustředíme na to, aby právní předpisy v této oblasti byly skutečně provedeny správně a včas. U směrnice o službách s tímto byla největší potíž a jednoznačně doufáme, že v budoucnosti se to již nebude opakovat.
<P>
Poslední úspěch: na úrovni EU má být podporováno mimosoudní řešení sporů, zejména v případě spotřebitelů nakupujících na internetu. Také celkový důraz na elektronický obchod obecně představuje velký krok vpřed a v tomto ohledu je třeba zmínit, že jsme nedávno přijali směrnici o právech spotřebitelů, která sleduje shodný záměr, což je jednoznačně další krok správným směrem.
<P>
Závěrem bych chtěl důrazně vyzvat pana komisaře Barniera, aby zajistil, že rozsáhlý balík o jednotném trhu, jenž se posunul do další etapy, podpoříme komunikací. Naše dosavadní praxe komunikace o jednotném trhu - o jednotném trhu pro občany - má mnohé nedostatky. Odpovědnost za to neseme všichni, ale chtěl bych, dovolíte-li, důrazně apelovat na pana komisaře, aby se intenzivně zaměřil na to, abychom skutečně podpořili komunikaci, a aby tuto komunikaci inicioval s cílem zlepšit informovanost občanů a malých podniků o tom, že tento skvělý balíček opatření vůbec existuje. V současnosti se zdá největším problémem právě neinformovanost v této oblasti. Proto bych doporučoval, abychom komunikaci maximálně podpořili.
<SPEAKER ID="034" NAME="Emilie Turunen" LANGUAGE="DA">
Pane předsedo, dámy a pánové, v osmdesátých letech dvacátého století, tedy v desetiletí, v němž jsem se narodila, tehdejší předseda Komise Jacques Delors prohlásil, že jednotný trh bude mít sociální rozměr. Dnes, o 20 let později, je situace taková, že máme 23 milionů nezaměstnaných, mzdy, pracovní podmínky a veřejné služby se nacházejí pod tlakem, téměř 18 milionů pracujících žije v chudobě a v Evropě se zvyšuje nerovnost. Zároveň přicházíme o pracovní místa a skutečně nevíme, jak se v budoucnosti uživíme.
<P>
Z toho plyne, že abychom zavedli evropský sociální rozměr, je zapotřebí ještě vykonat mnoho práce. Pan profesor Monti se loni ve svém výtečném návrhu určeném pro nás pro všechny tomuto tématu věnoval. Domnívám se, že udeřil hřebíček na hlavičku, když poukázal na to, že existují určité brzdy, jinak řečeno kritická místa, která musíme vzít na vědomí a musíme se jimi zabývat, chceme-li dosáhnout pokroku, přičemž některé tyto brzdy jsou sociálního a environmentálního původu. Jedná se vlastně o ústřední myšlenku, kterou bychom se v blízké budoucnosti měli podle mého názoru podrobněji zabývat nebo se jí řídit.
<P>
Diskuse o tomto dokumentu v Parlamentu nepostupovala snadno, ale jsem velmi ráda, že dnes můžeme na zasedání Parlamentu říci svá doporučení, jak by měla práce Komise a pana komisaře Barniera dále pokračovat.
<P>
Chtěla bych zmínit tři body, které jsou pro nás, skupinu Zelených/Evropské svobodné aliance, velmi důležité a obsahují naprosto stěžejní sdělení. První sdělení, se kterým se na vás dnes obracíme, je, že chceme zelený jednotný trh. Kroky, jak toho dosáhnout, spočívají mimo jiné v inovacích a v tom, že se veřejná výběrová řízení a veřejné zakázky nastaví tak, aby aktivně podporovaly přechod k zelenému hospodářství. Spočívají také v tom, že se u výrobků bude uvádět jejich environmentální stopa a najdou se finanční nástroje, které umožní realizovat tyto zelené investice, a to včetně evropských dluhopisů, kterými mají být kryty naše velké investiční požadavky v souvislosti s přechodem na zelené hospodářství. Naše druhé dnešní sdělení je, že chceme sociální jednotný trh. To, mimo jiné, znamená, že chceme, aby právní předpisy, předtím než budou předloženy, prošly zásadním a důkladným sociálním vyhodnocením, a tedy chceme také odkaz na sociální politiku - což je podmínka, na niž jsme se všichni dohodli v příslušných právních předpisech o jednotném trhu, abychom pamatovali na závazky vůči základním sociálním právům, které nám ukládá Lisabonská smlouva.
<P>
Naše třetí sdělení zní, že chceme jednotný trh pro spotřebitele, což mimo jiné zahrnuje ambiciózní iniciativy, dozor nad trhem a práva cestujících.
<P>
Jedná se tedy o výborný dokument, jejž budeme my, Zelení, moci dnes podpořit. Byla bych raději, kdyby hovořil o něco jasnější řečí a kdyby v něm nalezl oporu náš sen, aby Evropa udávala směr celému světu, pokud jde o sociální spravedlnost, nová pracovní místa a přechod k zelenému hospodářství. Asi nám zbývá za tímto cílem ujít ještě pořádný kus cesty, ale myslím, že jsme na ni dobře vykročili.
<SPEAKER ID="035" NAME="Malcolm Harbour">
jménem skupiny ECR. - Pane předsedající, činí mi velkou radost, že mohu přivítat tyto vynikající zprávy tří zpravodajů a poděkovat všem poslancům - nejen členům Výboru pro vnitřní trh a ochranu spotřebitelů, ale také přítomným členům oněch mnoha dalších výborů, které se s námi podílely na tomto velkém počinu.
<P>
Již z kvality příspěvků napříč politickým spektrem bylo patrné, s jakým zájmem se věnujeme tomuto tématu. Intenzivně jsme diskutovali a přeli se, ale spojoval nás společný cíl, jímž bylo funkční konkurenceschopné hospodářství jednotného trhu, funkční sociálně tržní hospodářství a vzájemné spojení těchto dvou věcí. V práci, kterou jsme zatím dokončili, jsme toho dosáhli.
<P>
Co se týče historie tohoto důležitého projektu, o níž se tu mnozí z vás zmínili, na jejím počátku stála především zpráva pana profesora Montiho, za niž mu vyslovuji uznání, a přesvědčení mého výboru - zejména všem koordinátorům chci poděkovat za podporu a energii, kterou do toho vložili -, že Parlament by měl na tuto zprávu také odpovědět. Měli jsme dojem, že dokončení jednotného trhu, tohoto nezbytného základu strategie Evropa 2020 pro inteligentní růst, tvorbu pracovních míst a inovace, není považováno za skutečnou politickou prioritu. Společně s komisařem - a zde vyslovuji uznání Michelovi Barnierovi, jenž se chopil této možnosti spolupráce - jsme měli možnost podílet se na tom, aby formou Aktu o jednotném trhu byla tomuto cíli dána politická priorita.
<P>
Zde Parlament dosáhl skutečného úspěchu. Z toho plyne poučení, jak mohou výbory na základě spolupráce využít své pravomoci politické iniciativy k tomu, aby uvedly věci do pohybu, protože kdyby nebylo Parlamentu, nebyli bychom tam, kde jsme dnes. Mám radost z toho, že je tu Martin Schulz - jediný předseda skupiny, který je zde přítomen - a srdečně ho mezi námi vítám. Doufám, že ve své budoucí práci, kterou v tomto Parlamentu bude mít možnost vykonat, si z toho vezme příklad.
<P>
Z diskuse nad obsahem zprávy vyplynula řada věcí. Mnozí kolegové především zmiňovali, že ač jsme v oblastech jako zboží a zejména služby udělali velmi mnoho práce, nevešlo to dostatečně ve známost a lidé těchto výsledků nevyužívají. Jsou ale také jiné oblasti, které je třeba rozvinout. Některé z nich zmiňuje strategie Evropa 2020, týká se to inovací a digitálních sítí. Dostatečná pozornost nebyla věnována zeleným technologiím, nicméně některé z nich pro daný účel nejsou relevantní.
<P>
Velmi mne potěšilo, co jste zde dnes řekl o veřejných zakázkách, a změny jsou zapotřebí také v oblasti vzájemného uznávání. Tady nás ještě čeká společná práce, dnes jsme však vytvořili rámec a základ, který nám umožní dále pokračovat. Chtěl bych ještě jednou poděkovat všem, kdo se v zájmu všech evropských občanů podílejí na tomto nemalém úsilí.
<P>
(Řečník souhlasil s položením otázky "postupem modré karty" podle čl. 149 odst. 8 jednacího řádu.)
<SPEAKER ID="036" NAME="Nicole Sinclaire" AFFILIATION="NI">
Pane předsedající, chtěla bych položit otázku panu Harbourovi, jenž spolu se mnou v Evropského parlamentu jako poslanec zastupuje region West Midlands Spojeného království. Hodně hovořil o členství v Evropské unii a o vlivu, který se tím získá; a skutečně, je předsedou jednoho z nejvlivnějších výborů Evropského parlamentu - Výboru pro vnitřní trh a ochranu spotřebitelů. Je vlastně jediným poslancem Konzervativní strany, který je předsedou výboru. Nedávno předložil písemné prohlášení na podporu malých podniků, získal však jen 200 podpisů. To má být ten vliv? Nebo je to prostě eurofil převlečený za euroskeptika v bezvýznamné skupině Evropských konzervativců a reformistů, která obelhává britskou veřejnost?
<SPEAKER ID="037" NAME="Malcolm Harbour" AFFILIATION="ECR">
Pane předsedající, v regionu Spojeného království, který zde paní Sinclairová a já zastupujeme, jsou budoucnost a pracovní místa občanů závislé na jednotném trhu. Neustále spolupracuji s malými podniky a mohu paní poslankyni informovat, že malé podniky v blízkém okolí našeho bydliště, které jsou dodavateli velkých automobilových firem, momentálně pracují přesčas právě díky novým možnostem, jež jim otevřel rámec, který jsme jim poskytli, aby se mohly vrhnout na trh s 500 miliony spotřebitelů - na pěkně velký trh.
<P>
Za práci, kterou zde dělám, nemám důvod se omlouvat. Kéž by se také ostatní chovali konstruktivněji a místo planého naříkání skutečně něco dělali pro občany, které zastupují.
<P>
(Potlesk)
<SPEAKER ID="038" NAME="Kyriacos Triantaphyllides" LANGUAGE="EL">
Pane předsedající, pane komisaři, váš dnešní projev jsem si velmi rád vyslechnul. Myslíme si nicméně, že Komise se stále drží koncepce, na níž byla založena Lisabonská strategie, která podle oficiálního stanoviska Komise nedosáhla svých cílů.
<P>
Nejprve je zapotřebí dát strategii pro jednotný trh jasnou vizi a nově definovat její priority, a to na teoretické i praktické rovině, aby byly pro občany dostatečně zřejmé. Jsme přesvědčeni, že trh je užitečný, že má své dobré vlastnosti, ale to z něj ještě nedělá sociální trh. Sociální rozměr je třeba stanovit jako hlavní prioritu a nová agenda pro jednotný trh musí být sestavena tak, aby se zvýšila sociální spravedlnost. V tržní společnosti nemůže být úplně všechno na prodej. Na veřejnou infrastrukturu, veřejné zdravotnictví a služby všeobecného hospodářského zájmu se nemohou vztahovat předpisy o hospodářské soutěži nebo právní předpisy pro jednotný trh. Všeobecný přístup k fungujícím a vysoce kvalitním veřejným službám je zásadní politickou otázkou. Současně není možné oslabit základní práva, například právo na činnost odborů.
<SPEAKER ID="039" NAME="Matteo Salvini" LANGUAGE="IT">
Pane předsedající, pane komisaři, dámy a pánové, na rozdíl od předřečníků se ve svém projevu nebudu vyjadřovat k jednotlivým bodům. Zastupuji zde stranu, která je členem vládní koalice v jedné ze zakladatelských zemí Evropské unie, totiž Ligu Severu. Problémem není špatná komunikace - zaslechl jsem tu jednoho kolegu hovořit o velvyslanci, který by se v případech, kdy činnosti Evropské unie budou vystaveny kritice, staral o komunikaci -, ale spíše otázka zapojení jednotlivých zemí.
<P>
Oceňujeme tato tři opatření. Mají kladné stránky i stránky, které je třeba ještě zlepšit. Jako skupina jsme k tomu předložili příslušné pozměňovací návrhy. Klíčovým bodem je otázka zapojení, protože Itálie je jiná než Finsko a jiná než Portugalsko. Důležité je, že toto zapojení by mělo být nabídkou a nikoliv povinností, jako tomu často bylo u mnoha směrnic v minulosti.
<P>
Země, které nedodrží předpisy, nesmíme unáhleně považovat za hříšníky, protože nejsou-li schopny je dodržet, pak to zřejmě není jejich vina, ale je to tím, že tyto směrnice nelze jednotně provést ve všech 27 zemích.
<P>
Chceme jednotný trh. Ten však není cílem, nýbrž jen prostředkem, a z tohoto hlediska je pro malé a střední podniky a pro spotřebitele důležité, že tento proces by měl být zaprvé konkrétní, neměl by spočívat na principiálních prohlášeních, ale na konkrétních opatřeních, počínaje oněmi konkrétními dvanácti body, a za druhé, měly by se do něj skutečně zapojit vlády a jednotlivé země, protože jinak hrozí, že zase vytvoříme rámec, kterým občané a výrobci nebudou nadšeni. Žádný velvyslanec pro komunikaci nemůže rozhodnout o tom, zda určitá směrnice nebo jednotný trh vhodně zapadají do konkrétních sociálních a výrobních podmínek, v nichž mají být přijaty.
<SPEAKER ID="040" NAME="Nicole Sinclaire" AFFILIATION="NI">
Pana předsedající, tak především, co se týče procesních námitek, v jednacím řádu je uvedeno, že chce-li poslanec Evropského parlamentu vznést procesní námitku, předsedající by jí měl dát přednost, a já jsem chtěla vznést procesní námitku.
<P>
Signalizací modrou kartou může poslanec položit otázku jinému poslanci. Pokud dotazovaný poslanec danou otázku ignoruje, pak jej, pane předsedající, jak se domnívám, máte vyzvat, aby na danou otázku odpověděl.
<P>
Já jsem se ptala na toto: Jak pomohl pan Harbour svým vlivem přijmout písemné prohlášení, které předložil, když nezískalo ani požadovaný počet podpisů?
<SPEAKER ID="041" NAME="Předsedající">
Náš vážený kolega, pan poslanec Harbour, odpověděl. Teď už je na každém z vás, zda tuto odpověď bude považovat za uspokojivou nebo neuspokojivou. Vám může připadat nedostatečná, ostatní poslanci ji mohou považovat za úplnou. Tím je však věc vyřízena. Nemůžeme dovolit, aby se takto důležitá rozprava změnila ve vzájemnou výměnu názorů mezi vámi a panem Harbourem.
<SPEAKER ID="042" NAME="Laurence J.A.J. Stassen" AFFILIATION="NI">
(NL) Pane předsedající, dovolte mi úvodem zmínit dvě pozitiva. Projednávané zprávy obsahují řadu dobrých návrhů týkajících se například pokroku v provádění směrnice o službách, evropského patentu nebo neúměrně vysokých poplatků za roaming. To jsou věci, které vnitřní trh zásadně ovlivní a jednotliví občané a podniky z nich budou mít užitek.
<P>
Musím bohužel rovněž konstatovat, že ve zprávách je nemálo dalších iniciativ, které s cíli v oblasti vnitřního trhu již příliš nesouvisejí. Některé bych vyjmenovala: cíle v oblasti emisí CO2, sociální a ekonomická rovnost, dobré pracovní podmínky a samozřejmě větší solidarita: tedy systém sociálního a ekonomického přerozdělování, který si bezesporu vyžádá vyšší náklady. Duch všech těchto návrhů je socialistický, a pokud vím, žádný z nich nespadá do oblasti působnosti EU a už vůbec nic nemají společného s vnitřním trhem. Je bláhové myslet si, že rozdíly v Evropě můžeme odstranit sociálním a hospodářským vměšováním. Cílem vnitřního trhu nikdy nebylo vytvořit v Evropě všeobecnou rovnost.
<P>
Pane předsedající, poslanci nizozemské Strany za svobodu (PVV) by dali přednost tomu, aby byl vnitřní trh zaměřen na svoji základní funkci, tedy na podporu svobody a hospodářské spolupráce. Pokročte v práci na těchto dvou cílech, která měla být již dávno udělána, a zanechte těchto zbytečných iniciativ. Pro stranu PVV je vize vnitřního trhu, která je zde prosazována, nepřijatelná.
<SPEAKER ID="043" NAME="Róża Gräfin von Thun und Hohenstein" AFFILIATION="PPE">
Pane předsedající, chtěla bych panu komisaři říci, že když jsme vypracovávali zprávu o vašem hutném dokumentu, stejně jako vy jsme stále měli na zřeteli, že jednotný trh má sloužit Evropanům. Možná právě proto bylo pro jednotlivé politické skupiny tak obtížné dohodnout se na výsledném znění zprávy. Bezezbytku souhlasím s tím, že i když si jednotný trh zrovna nezamilujeme, přesto pro nás může být značně emocionální otázkou.
<P>
Je opravdu dobře, že Evropský parlament dnes Komisi a Radě formou 15 návrhů priorit dává jasný signál, a jsem osobně spokojena s tím, že jsme zdůraznili důležitost mobility občanů. Lepší přístup k bankovním službám, snadnější uznávání odborné kvalifikace, neomezená možnost přenesení nároku na důchod: to jsou oblasti, ve kterých je zapotřebí předložit řešení, aby občané mohli během svého života studovat, pracovat a investovat v různých členských státech.
<P>
Evropané od nás očekávají, že na konkrétní potřeby odpovíme konkrétními opatřeními, a ty musíme předložit. Vezměme si například poplatky za hlasový a datový roaming. Je nejvyšší čas přestat omezovat mobilitu občanů na tomto kontinentu - našem kontinentu bez vnitřních hranic. Dokument, o němž dnes budeme hlasovat, se zabývá i touto otázkou.
<P>
Poslední bod: Evropský parlament navrhuje, aby se každoročně konalo fórum jednotného trhu, které by mělo umožnit opravdovou diskusi s občany. Mně se tato myšlenka jeví jako klíčový způsob, jak zapojit evropské občany do reformy jednotného trhu plánované k jeho dvacátému výročí, a přeji nám v této věci mnoho úspěchů.
<SPEAKER ID="044" NAME="Mitro Repo" AFFILIATION="S&amp;D">
(FI) Pane předsedající, pane komisaři, dámy a pánové, konkrétním důvodem problémů jednotného trhu je špatné řízení. Počet směrnic, které již neúnosně dlouhou dobu čekají na provedení ve vnitrostátním právu, je v současnosti neomluvitelně vysoký. Nedostatečně nebo nesprávně provedených směrnic je také až příliš mnoho.
<P>
Členské státy musí samy převzít odpovědnost za to, aby jednotný trh fungoval. Obecné předpisy, které nejsou viditelně dodržovány, nejsou k ničemu. Určité nebezpečí spočívá v nerovnosti občanů EU. Všichni občané a podniky v EU musí mít stejná práva a povinnosti.
<P>
Zpráva poslankyně Kalnietové podle mého názoru neklade dostatečný důraz na úlohu Evropského parlamentu. Podle Lisabonské smlouvy musí být Parlament coby zákonodárce rovný Radě. jsem přesvědčen, že znovuoživení jednotného trhu bude záviset na rovnoprávném zapojení a spolupráci všech orgánů EU. Jedině společným úsilím můžeme dosáhnout původně stanovených cílů jednotného trhu. Těmito cíli jsou: podpora konkurenceschopnosti, sociálně tržní hospodářství a udržitelný rozvoj.
<P>
Ve svém včerejším projevu na plenárním zasedání pan poslanec Schulz důrazně prohlásil, že ani předseda Komise ani předseda Evropské rady nemají právo umenšovat úlohu Parlamentu. Důvěryhodnost politiky EU a budoucnost Evropské unie v posledku závisí na účinném fungování demokracie. Legitimitu práce Parlamentu zajišťuje 500 milionů evropských voličů v přímých vnitrostátních volbách. Právě oni jsou osobami, aktéry a tvůrci rozhodnutí, jejichž vliv je nejdůležitější. Realizace jednotného trhu a budoucnost Evropské unie závisejí také na jejich jednání a na tom jak se rozhodnou.
<SPEAKER ID="045" NAME="Olle Schmidt" AFFILIATION="ALDE">
(SV) Pane předsedající, EU jistě není jen jednotný trh, ale bez jednotného trhu by EU neexistovala. Jednotný trh je nejdůležitějším nástrojem, jenž EU umožní dostat se z hospodářské krize.
<P>
Proto neexistuje žádný rozpor mezi tím, co je dobré pro evropské občany a co je dobré pro evropské podniky. Podaří-li se nám odstranit zbývající překážky pro volný pohyb osob, zboží, kapitálu a služeb, bude to vítězství pro všechny. Jednotný trh ještě zdaleka není dokončen a zvláště odvětví služeb je třeba přepracovat a zlepšit. To se týká také digitálního trhu, abychom mohli užívat výdobytků dynamiky volného pohybu.
<P>
Jedním z pilířů jednotného trhu je euro. Společná měna vytváří pro podniky stabilní prostředí, protože je zbavuje nejistoty stran vývoje směnných kurzů. Euro zjednodušuje přeshraniční obchodování. Pokud by se euro zavedlo v celé EU, včetně Švédska, odkud pocházím, nepochybně by to Evropu stimulovalo a posílilo a jednotný trh by se stal silnějším. Měli bychom více pracovních míst a více bychom prosperovali.
<P>
Mimochodem, pane předsedající, plně podporuji, co zde řekl Malcolm Harbour.
<SPEAKER ID="047" NAME="Pascal Canfin" AFFILIATION="Verts/ALE">
(FR) Pane předsedající, pane komisaři, myslím, že mnozí kolegové si pamatují, že tento balíček opatření pro jednotný trh čerpá z Montiho zprávy a Montiho zpráva doporučovala nalézt zásadní kompromis mezi těmi, kdo požadují více hospodářské soutěže, mohu-li to tak říci, a těmi, kdo se přimlouvají, aby byl položen větší důraz na sociální, environmentální a daňové aspekty.
<P>
Jsem přesvědčen, že Parlamentu se tento kompromis - pokud tyto texty nerozcupujeme, až o nich budeme za několik hodin v plénu hlasovat - podařilo najít, a to i v rámci 14 návrhů, které z těchto tří zpráv celkově vzešly. Vím také, že v kolegiu komisařů zatím ještě jednáte o tom, která témata vyberete jako prioritní. Budeme samozřejmě bedlivě sledovat, zda se rovnováha, kterou požadovala Montiho zpráva a které jsme zde v Parlamentu dosáhli, přenese a promítne do 12 prioritních témat projektů, která jste zmiňoval.
<P>
Chtěl bych poukázat na tři body, jež se mi zdají být zvláště důležité, abych doplnil, co zde před chvílí jménem skupiny Zelených/Evropské svobodné aliance řekla paní poslankyně Turunenová. Tím prvním bodem je hospodářská soutěž. Oč jde v oblasti jednotného trhu, je to, abychom měli jasno, na co se zaměříme u hospodářské soutěže. Zaměříme se na inovace, na výrobky, nebo se kvůli environmentálnímu nebo sociálnímu dumpingu zaměříme na pravidla? Myslím si, že se nám zde v Parlamentu podařilo najít rovnováhu - a doufám, že ji budete moci uplatnit v Komisi -, která spočívá v tom, že řekneme ano k posílení hospodářské soutěže prostřednictvím inovací, ano k větší míře kapitálových investic, ale také ano k sociální doložce a ano k environmentálním normám, čímž zajistíme, aby hospodářská soutěž nevedla k regulovanému dumpingu. To jsou dvě důležité stránky, které jsou podle mého názoru zásadní pro náš kompromis.
<P>
Druhý bod, na nějž bych chtěl poukázat, se týká daňových aspektů. Když jste v první verzi Aktu o jednotném trhu předložili návrh konsolidovaného základu daně z příjmu právnických osob pro nadnárodní společnosti, nejednalo se o nezávazný návrh: jinak řečeno konsolidovaný základ daně se vztahoval na všechny podniky. V návrhu, který Komise předložila přibližně před 10 dny, se jedná o nezávazné opatření: jinak řečeno, místo toho, aby Komise budovala určitou stránku jednotného trhu, tak ji likviduje. Budete zavádět nový systém, budete zvyšovat míru složitosti, místo daňové harmonizace zavedete regulační arbitráž. Návrh, jenž Komise předložila před dvěma týdny, je v naprostém rozporu s tím, co chceme zde v Parlamentu a co jste sami navrhovali předtím.
<P>
Poslední bod, jehož se chci stručně dotknout, je otázka vzájemnosti, a to přesně v intencích vašeho návrhu. Jednotný trh zahrnuje 500 milionů lidí, je hospodářskou entitou, ale také politickou entitou, která nám musí poskytnout větší vliv na utváření globalizace.
<SPEAKER ID="048" NAME="Edvard Kožušník" AFFILIATION="ECR">
(CS) Pane předsedající, já bych chtěl poděkovat panu komisaři za jeho dvanáct opatření k Aktu o jednotném trhu, a že se inspiroval zprávou Maria Montiho, ale já chci zmínit jedno jméno, které je tady důležité a určitě se na tom shodneme se všemi kolegy, se kterými jsme na výboru IMCO v rámci aktivit vnitřního trhu pracovali, a to jméno je Malcolm Harbour.
<P>
To je jméno, které je určitě pro toto dnešní sezení jedno z nejdůležitějších. Pan komisař se neurazí, protože ten seděl s námi na výboru, když Malcolm Harbour přišel s iniciativou týkající se vnitřního trhu, přišel s iniciativou, která znovu otevřela celou diskusi nad vnitřním trhem, a všichni kolegové, bez ohledu na politickou frakci, jestli to byli socialisté, zelení, liberálové, ECR jako takové, říkám, skoro všichni tuto myšlenku podpořili, tzn. já chci mluvit o jménu, které je Malcolm Harbour. Já si myslím, že musíme bojovat dnes proti hospodářskému nacionalismu a jedním z nepřátel, které taky v této oblasti máme, je čas. Já vkládám právě v rámci nedostatku času naděje do komisaře Barniera, že těch dvanáct opatření provede do legislativního opatření.
<SPEAKER ID="049" NAME="Eva-Britt Svensson" AFFILIATION="GUE/NGL">
(SV) Pane předsedající, paní Győriová v úvodu svého projevu řekla, že naše hospodářství potřebuje hnací sílu. To je pravda, skutečně ji potřebujeme, ale chtěla bych dodat, že hnací sílu potřebuje také sociální spravedlnost a udržitelná společnost. Na sociální práva se nikdy nesmí pohlížet jako na překážky. Právě naopak, tato práva jsou předpokladem udržitelného a sociálního hospodářství a růstu. Nikdo zde nezmínil záměr zavést navou strategii v oblasti daně z přidané hodnoty. Učiním to tedy sama, protože v jednotlivých členských státech máme rozdílné předpisy o DPH. Například Švédsko financuje velkou část svého sociálního systému prostřednictvím pravidel pro DPH. Již v současnosti doplácíme na právní předpisy EU, protože EU nám neumožní osvobodit nevládní organizace od povinnosti platit DPH. Následky ponesou všechny dobrovolnické organizace, například organizace, které nabízejí různé aktivity dětem a mládeži. Musíme mít právo rozhodnout si sami o pravidlech pro DPH.
<SPEAKER ID="050" NAME="Oreste Rossi" AFFILIATION="EFD">
(IT) Pane předsedající, dámy a pánové, vytvoření jednotného trhu je jedním z cílů, kterými chce Evropská komise reagovat na hospodářskou krizi.
<P>
Všechny tři zprávy mají svá pozitiva i negativa. Souhlasíme s tím, že by se měly využít nové technologie, elektronický obchod a inovace s cílem podpořit růst podniků a vyšší konkurenceschopnost. V zájmu podpory vytváření trhu pro Evropany by se měla stát prioritou užší koordinace obchodních činností s cílem kontrolovat zboží dovážené ze třetích zemí. Vytvoření jednotného trhu fungujícího na základě spolupráce nutně přispěje k hospodářskému růstu, protože bude splňovat kritéria transparentnosti a vyššího zapojení regionálních subjektů.
<P>
Zůstaly tu nicméně i některé problémy, například otázka zvláštního mandátu předsedy Komise k dohledu nad jednotným trhem a nedostatečná ochrana malých a středních podniků a jejich zaměstnanců. Chceme-li podpořit evropské hospodářství, musíme zastavit stěhování podniků do zahraničí.
<SPEAKER ID="051" NAME="Csanád Szegedi" AFFILIATION="NI">
(HU) Pane předsedající, dámy a pánové, s projednávanou zprávou lze v zásadě souhlasit. Otázkou ovšem je, jaký bude její skutečný přínos. Tím chci říci, že slova jako volný pohyb osob a volný pohyb kapitálu se v podstatě pěkně poslouchají, ale co z toho zatím Maďaři měli? Viděli, že do východní Evropy může směřovat západní kapitál, ale z východní Evropy se mohou na západ pohybovat pouze lidé, a tudíž pouze pohyb osob je volný. Je nepředstavitelné, že by maďarští nebo třeba čeští či polští podnikatelé koupili například německou automobilku Volkswagen a pak ji zavřeli, aby tak získali trh pro sebe. Jenže naopak němečtí, francouzští a britští podnikatelé právě toto udělali Maďarsku, když se zbavili jeho cukrovarnického, potravinářského, konzervárenského a textilního průmyslu. V roce 2004 u nás dokonce probíhala kampaň, v níž nás nabádali ke vstupu do Evropské unie, aby si maďarští podnikatelé mohli ve Vídni otevřít cukrárny. Skutečnost je taková, že si je nemohou otevřít nejen ve Vídni, ale dokonce ani v malých vesnicích. Proto máme-li být členy, respektovanými členy Evropské unie, je také zapotřebí ve východní Evropě obnovit potravinářský, konzervárenský a textilní průmysl.
<SPEAKER ID="052" NAME="Andreas Schwab" AFFILIATION="PPE">
(DE) Pane předsedající, pane komisaři Barniere, dámy a pánové, nejprve bych rád srdečně poděkoval všem těm, kdo se v Evropském parlamentu a v Evropské komisi podíleli na vzniku této společné zprávy.
<P>
Téměř před dvaceti lety byl prostřednictvím Jednotného evropského aktu vytvořen vnitřní trh. Od té doby se toho bezesporu hodně podařilo realizovat, ale celý proces je jako běh na 100 metrů. Posledních několik metrů je nejobtížnějších a vyžaduje největší vzepětí sil. O to více lze přivítat, že po konzultaci s dalšími komisaři nám pan komisař Barnier předložil neuvěřitelně soudržnou taktiku na posledních několik metrům sprintu k vnitřnímu trhu. V minulosti jsme v různých oblastech nedosáhli náležitého pokroku právě proto, že jednotlivá generální ředitelství a Komise dostatečně neprověřily, zda je zvolená strategie soudržná. Všechny skupiny Evropského parlamentu musí společně pracovat s Komisí na tom, aby se tato situace neopakovala.
<P>
Hlavním principem těchto posledních metrů běhu do cíle, jímž je vnitřní trh, tento závěrečný sprint, jak jsem to nazval, je základní zásada sociálně tržního hospodářství, tedy brát vážně práva zaměstnanců, podniků, občanů a všech subjektů zapojených do hospodářství a zajistit, aby byla nalezena spravedlivá rovnováha mezi jednotlivými členskými státy a mezi různými zájmy zainteresovaných subjektů. Domnívám se, že kompromis, jejž se podařilo mezi jednotlivými skupinami najít, se této zásadě velmi blíží.
<P>
Chtěl bych však, pane komisaři Barniere, upozornit na to, že skupina Evropské lidové strany (Křesťanští demokraté) se interně napříč všemi výbory usnesla na tom, jaká opatření z vámi navrhovaného balíčku, mají být zařazena na seznam priorit. Tento seznam obsahuje čtyři klíčové body. Chceme, aby se udělalo vše pro to, aby na vnitřním trhu platily základní svobody. Například z veškerých odborných kvalifikací v Evropské unii se jich čtvrtina vyskytuje pouze v jediném členském státě. Z toho je zřejmé, že zbývá udělat ještě hodně práce a že trh není otevřený tak, jak by měl být.
<P>
Dále chceme vytvořit přeshraniční digitální trh a dosáhnout toho, aby se na vnitřní trh pohlíželo globálně. Návrhy týkající se politiky v oblasti veřejných zakázek jsou z tohoto hlediska velice důležité a Parlament se proto na příštím zasedání bude zabývat usnesením o této otázce.
<SPEAKER ID="053" NAME="Bernadette Vergnaud" AFFILIATION="S&amp;D">
(FR) Pane předsedající, paní Győriová, pane komisaři, dámy a pánové, chtěla bych poblahopřát všem těm poslancům Evropského parlamentu, kteří se podíleli na přípravě těchto zpráv. Jsem toho názoru, že se nám podařilo vytvořit tři vyvážené dokumenty, kterými z Parlamentu vysíláme kolegiu komisařů jasný signál o tom, že našimi prioritami jsou jednotný trh, jenž účinně funguje v zájmu občanů, dále růst a podniky.
<P>
Coby stínoví zpravodajové zprávy poslance Buşoie jsme pro Komisi připravili jasný plán. Za prvé, pane komisaři, a zde se všichni shodujeme, tu máme návrh legislativního rámce pro veřejné zakázky, partnerství veřejného a soukromého sektoru a koncese na poskytování služeb, jenž by měl chránit drobné provozovatele, malé a střední podniky a místní orgány přidělující zakázky a jenž zajistí vzájemnost mezi EU, průmyslovými zeměmi a nejdůležitějšími rozvojovými zeměmi.
<P>
Dále je zapotřebí zajistit, aby se staly prioritami společný konsolidovaný základ daně z příjmu právnických osob a jasný rámec pro DPH. To je klíčovým předpokladem, aby mohly naše malé a střední podniky prosperovat ve zdravém konkurenčním prostředí.
<P>
A konečně financování inovací musíme zajistit zavedením evropských dluhopisů s cílem stimulovat výrazný a udržitelný růst hlavních evropských projektů v oblasti infrastruktury.
<P>
Na závěr bych chtěla zdůraznit, že považuji za velmi důležité, že jsme dokázali najít uspokojivý kompromis v hlavních otázkách, pokud jde o to, aby v souladu s duchem Lisabonské smlouvy byla v různých právních předpisech týkajících se jednotného trhu zajištěna sociální práva a aby byly chráněny služby všeobecného hospodářského zájmu.
<P>
Pane komisaři, máme pro vás velice jasné sdělení: ekonomika musí sloužit občanům a nikoliv opačně. Potřebujete naši pomoc. Dnes vám tuto pomoc nabízíme spolu s důležitou výzvou: obnovte opět soulad mezi našimi občany a evropským projektem. Nezklamte naše naděje a povzbuďte jejich důvěru!
<SPEAKER ID="054" NAME="Adina-Ioana Vălean" AFFILIATION="ALDE">
Pane předsedající, jakožto liberálka vítám zavedení Aktu o jednotném trhu. Odstraněním vnitrostátních bariér by se měl vytvořit účinně fungující jednotný trh, ale týká se to skutečně všech odvětví? Zdá se mi, že zcela jasné to je, pokud jde o energetiku, což je ještě podtrženo nedostatkem zdrojů a mezinárodním napětím. Jsem přesvědčena, že Evropa musí svým vlivem přimět členské státy k tomu, aby propojily svou infrastrukturu a investovaly do ní, neboť to je podmínkou, aby mohl vzniknout společný trh s energií a byla zajištěna bezpečnost dodávek.
<P>
Toto nové zaklínadlo ozývající se z Bruselu je však žádoucí uplatňovat jen tam, kde posílí konkurenceschopnost a přinese spotřebitelům nižší ceny. Existují odvětví, kde by to nemuselo být možné. Pochybuji, zda vytvořením evropských telekomunikačních orgánů, zavedením evropských licencí v audiovizuálním odvětví nebo jednotného trhu pro online obsah dlouhodobě zvýšíme konkurenceschopnost nebo povzbudíme kreativitu, kulturu a růst. Možná bychom o tom měli ještě popřemýšlet a nepovažovat tvrdošíjně trh bez bariér za univerzální řešení.
<SPEAKER ID="055" NAME="Emma McClarkin" AFFILIATION="ECR">
Pane předsedající, nejprve bych poděkovala všem zpravodajům za vynaložené úsilí, ale zejména paní poslankyni Kalnietové za všechnu usilovnou práci a předsedovi našeho výboru, Malcolmu Harbourovi, za vedení.
<P>
Vláda Spojeného království odhaduje, že skutečný jednotný trh by zvýšil HDP Evropské unie o 800 miliard EUR - což je vskutku ohromující cifra. K dosažení tohoto výsledku je však ještě třeba mnoho udělat. Klíčovou strategickou prioritou EU musí být zlepšení správy jednotného trhu. V této z hospodářského hlediska těžké době je životně důležité, abychom přemýšleli o tom, jak posílit naši konkurenceschopnost, zvýšit růst, vytvořit pracovní místa a podpořit inovace. Jsem spokojena s výsledkem této zprávy, jež zdůrazňuje, že je důležité, aby se členské státy jasně zavázaly znovu oživit jednotný trh a nesly za to odpovědnost, což je nezbytným předpokladem úspěchu jednotného trhu.
<P>
Prováděním přísného monitorování a zkrácením doby potřebné pro provedení směrnice ve vnitrostátním právu budou moci členské státy zvýšit objem obchodu a zajistit řádné fungování jednotného trhu. Jakožto budoucí zpravodajka pro tuto záležitost podporuji také prioritní opatření zdůrazněná ve zprávě poslance Correii de Campose, jež se vztahují ke vzájemnému uznávání odborných kvalifikací. Musíme urychleně identifikovat překážky, na které narážejí členské státy i sami kvalifikovaní pracovníci při provádění této směrnice.
<SPEAKER ID="056" NAME="Cornelis de Jong" AFFILIATION="GUE/NGL">
(NL) Pane předsedající, když jsme diskutovali o výborné zprávě poslance Grecha, získal jsem dojem, že Parlament i Komise jsou si vědomi toho, že je zapotřebí dát vnitřnímu trhu sociálnější orientaci.
<P>
Všichni jsme se shodli na tom, že částečné selhání vnitřního trhu lze vysvětlit tím, že si ho oblíbily velké podniky, ale nikoliv obyčejní lidé. Zatím však nikdo nepředložil žádné návrhy sociální kapitoly na ochranu práv odborových svazů a kolektivních smluv. Na druhou stranu předsedové vlád a Komise prosazují omezování platů a někteří z nich dokonce volají po zrušení kolektivních smluv. Dokonce nad samotnou existencí odborového hnutí se vznáší otazník.
<P>
Pane komisaři Barniere, nepoddejte se tomu. Řiďte se svým sociálním cítěním a zajistěte, aby se vnitřní trh stal trhem pro všechny, nejen hračkou pro velké podniky. Naléhavě vás proto žádám, abyste předložil návrh, jenž dá jasně najevo, že sociální práva není možné podřídit principům ničím nespoutané hospodářské soutěže.
<P>
Nyní ještě poznámka pro kolegyni poslankyni Sinclairovou. S radostí jsem spolupracoval s Malcolmem Harbourem na písemném prohlášení o malých a středních podnicích. Vůbec nijak jste nás nepodpořila a vaše kritická slova o prohlášení považuji za naprosto neopodstatněná.
<SPEAKER ID="057" NAME="Jaroslav Paška" AFFILIATION="EFD">
(SK) Pane předsedající, snaha vytvořit jednotný trh pro podniky a růst naráží na mnohé administrativní překážky, které jsou přirozeným důsledkem toho, že se podnikatelské prostředí v jednotlivých členských státech vyvíjelo odděleně a v různých etapách a podmínkách. Úsilí o synchronizaci podnikatelského prostředí všech 27 členských států se mi jeví jako velmi vysoká ambice. Proto bych chtěl upozornit na možnost alternativního přístupu, jenž nevyžaduje, aby všechny členské státy hned od počátku plně spolupracovaly. Postupem podle článku 20 Smlouvy o Evropské unii se nám už podařilo takzvanou posílenou spoluprací v oblasti vytváření jednotné ochrany patentů posunout dlouho neřešený problém evropského patentu výrazně dopředu. Jsem přesvědčen, že kdyby zejména skupina ekonomicky silnějších členských států, jako jsou Francie a Německo, našla vůli sjednotit pravidla v oblasti účetnictví a vytvořit společný systém účetnictví a daňový systém, bylo by možné prostřednictvím posílené spolupráce podle článku 20 Smlouvy o Evropské unii položit základ společného systému účetnictví, k němuž by se mohly postupně připojovat další členské státy. Jsem přesvědčen, že dobrým výběrem promyšlených postupných opatření je možné výrazně napomoci fungování jednotného trhu EU.
<SPEAKER ID="058" NAME="Mike Nattrass" AFFILIATION="NI">
Pane předsedající, paní poslankyně Kalnietová chce oživit jednotný trh a v jejím podání se z něho stává raketa V-2: riskantní podnik, jenž nic nepřinesl. Pan poslanec Correia de Campos má těžkou hlavu z pohybu pracovníků. Nu, to já také.
<P>
Evropská unie zaplavila Spojené království nadbytečnými pracovníky. Spojené království hledí na svět jako na trh. Svěrací kazajka evropských předpisů likviduje náš průmysl, brání inovacím, které jsou v předstihu před předpisy, a vede k zániku našeho tradičního průmyslu tam, kde máme dobré výrobky, které však nejsou v souladu s tím, co je schváleno na kontinentě.
<P>
Obětí se stávají malé podniky. Spojené království je mezi zeměmi, které provádějí předpisy, nicméně doplácí na to, protože například chov prasat a výrobu vajec uvádí za velkých nákladů do souladu s předpisy, jejichž dodržování však Komise nebude vynucovat, čímž se naše výrobky stávají neschopnými konkurence. Mohl bych uvést řadu dalších příkladů, ale na záchranu malých podniků mi byla přidělena pouhá minuta.
<SPEAKER ID="059" NAME="Amalia Sartori" AFFILIATION="PPE">
(IT) Pane předsedající, dámy a pánové, nyní považuji za důležité, abychom všichni společně poděkovali panu komisaři Barnierovi za jeho práci a také panu poslanci Harbourovi za jeho vynikající práci.
<P>
Iniciativa předložená Komisí je výsledkem mnohaleté práce, na níž se podíleli také předchůdci pana Barniera. Nyní po jejím zveřejnění můžeme konečně na jednotný trh položit zřetelnější důraz a učinit prioritu z této oblasti, které se podle mého názoru ve strategii Evropa 2020 z nevyhnutelných důvodů, které by občané obtížně pochopili, nedostalo náležité pozornosti.
<P>
Myslím si, že jednotný trh je pro Evropskou unii velkou výzvou. Na jedné straně nám může pomoci dostat se z obtížné situace způsobené krizí, na druhé straně nás může ještě posílit a zvětšit náš vliv na politiky, které se realizují ve zbytku světa. Nicméně stále musíme překonávat odpor členských států a myslím, že podněty předložené v této zprávě budou vyžadovat společné úsilí nás všech.
<P>
Pokud jde o moji skupinu, dovolím si citovat slova pana poslance Schwaba, s nimiž se ztotožňuji, a sice že sprintujeme k cíli. V tomto závěrečném sprintu je vše mnohem napínavější, ale také náročnější. Domnívám se, že po Komisi požadujeme, a panu Barnierovi za to budiž poděkováno, aby se zaměřila na jednotnost odborných kvalifikací, jednotný digitální trh, jednotný trh pro zadávání veřejných zakázek a věnovala zvláštní pozornost malým a středním podnikům. K tomu bych dodala své oblíbené rčení: musíme zjednodušovat, zjednodušovat a zjednodušovat!
<SPEAKER ID="060" NAME="Patrizia Toia" AFFILIATION="S&amp;D">
(IT) Pane předsedající, dámy a pánové, děkuji zpravodajům a panu komisaři Barnierovi za jejich velkorysý přínos Parlamentu.
<P>
Podporujeme pojetí vnitřní trhu, které je schopno chápat a naplňovat sociální očekávání a důsledky, jež vyžaduje sociální rozměr. Není to nesplnitelný sen, je to realistické a moderní pojetí. Právě taková vize znamená posílení trhu, protože se ukázalo, že zaměříme-li se pouze na ekonomické hledisko a z trhu uděláme čistě věc ekonomie, nevyřeší se tím ani problémy v oblasti růstu ani v oblasti soudržnosti.
<P>
To zkrátka znamená, že nyní musíme cele uskutečnit model evropského sociálně tržního hospodářství. Dnes projednávané zprávy o tom hovoří. Uznávají úlohu sociálně orientovaných podniků a družstev, vzájemných pojišťoven a nadací, které tvoří 10 % evropských společností a mnoho pracovních míst. Máme tu skutečné podniky, které jsou reálnou ukázkou ekonomické plurality a plurality podnikání. Pracují s kapitálem, ale nikoliv kvůli kapitálu, a chtějí přinést práci, sociální blaho, kvalitu života a inovace a ukázat, že tyto hodnoty by měly a mohou být součástí evropského vnitřního trhu.
<SPEAKER ID="061" NAME="Ashley Fox" AFFILIATION="ECR">
Pane předsedající, vytvoření jednotného trhu je největším úspěchem Evropské unie. Volný pohyb zboží, služeb, pracovníků a kapitálu podněcuje inovace a zvyšuje blahobyt 500 milionů obyvatel Evropy.
<P>
Společný trh byl důvodem, jenž vedl moji zemi k tomu, aby vstoupila do EHS, a jednotný trh je důvodem, proč zůstáváme členem EU, jenže v posledních letech nebylo dokončení jednotného trhu pro EU prioritou. Mnoho peněz a času se promarnilo na velikášských projektech, z nichž lidé, které zastupujeme, nemají žádný užitek. Myslím, že je na čase, abychom místo toho svou pozornost soustředili na jednotný trh. Jeho rozšíření a úspěšné fungování je pro naše hospodářství klíčové. Jednotný trh je jednou z oblastí, v nichž EU nemusí růstu překážet, nýbrž ho podpořit.
<P>
Chtěl bych pana komisaře vybídnout, aby byl odvážný. Požádal bych ho, aby se místo na produkování dalších předpisů, které vypuzují pracovní místa z Londýna, zaměřil na vytváření konkurenceschopného jednotného trhu pro Evropu, jenž přinese pracovní místa.
<SPEAKER ID="062" NAME="Thomas Händel" AFFILIATION="GUE/NGL">
(DE) Pane předsedající, podstatným prvkem vnitřního trhu jsou právní předpisy o veřejných zakázkách a přidělování těchto zakázek. Zmiňoval jste, pane Barniere, že v tomto kontextu chcete podpořit sociální integraci, ale na to musím odpovědět, že o ochraně sociálních práv nebo o ochraně kolektivních smluv toho bylo řečeno jen velmi málo. Tato ochrana náleží k základním pravidlům, která nechcete zpochybňovat, jak jste řekl. Chceme-li chránit základní pravidla, musíme zajistit, aby se v budoucnosti v rámci řízení o přidělování veřejných zakázek dodržovaly základní sociální normy, nebyly omezovány kolektivní smlouvy a zabránilo se využívání levných pracovních sil. To vše je nedílnou součástí moderního zákona o veřejných zakázkách.
<P>
Chtěl bych jasně říci, že již dále nesmíme přikládat větší váhu hospodářským svobodám a neomezené hospodářské soutěži než základním sociálním právům. Buď chceme sociální Evropu, nebo trvalý rozchod s lidmi, kteří se od Evropy odvracejí, protože nechrání jejich zájmy.
<SPEAKER ID="063" NAME="Philippe Juvin" AFFILIATION="PPE">
(FR) Pane předsedající, pane komisaři, dámy a pánové, hospodářské a sociální krize jsou pro naše občany vždy bolestné a uvrhují lidi i ekonomiky do nejistoty.
<P>
Již tři roky se velice jasně ukazuje, že když se státy potýkají s problémy, jsou v pokušení myslet hlavně samy na sebe. V jednu chvíli se hovoří o velkém množství úsporných opatření, v zápětí o potížích s hospodářskou soutěží v oblasti veřejných zakázek a teď se zase, a právě jsme tu taková slova slyšeli, pochybuje o tom, jestli je Evropa vůbec k něčemu dobrá. Evropa je činěna odpovědnou za krizi.
<P>
Avšak právě krize, dámy a pánové, vyvolala tyto pochybnosti. Vaší odpovědí, pane komisaři, je, abychom evropským občanům řekli, že Evropa je opět blízko a její úlohou je chránit občany.
<P>
V minulosti se Evropa k zahraničnímu obchodu stavěla naivně. S tím musí být konec. Evropa je často málo srozumitelná. Měla by se stát snadno srozumitelnou. Všichni neseme zodpovědnost za to, že naše předpisy zacházejí do přílišných detailů, díky čemuž si Evropa vysloužila pověst běžícího pásu chrlícího ze sebe samé podružnosti. Evropa musí být ztělesněním snahy o jednoduchost. Až příliš často bývá Evropa snůškou 27 pravidel, která si dost často vzájemně odporují. Evropa musí nadále provádět harmonizaci.
<P>
Pak bude na čase hovořit o sociálním dumpingu a daňovém dumpingu mezi členskými státy, protože jak si můžeme myslet, že vůbec někdy dokončíme jednotný trh, když se předpisy v jednotlivých státech budou nadále tak výrazně lišit? Poslední bod, Evropa často bývá považována za zdroj různých omezení. Lidé by v ní proto měli spatřovat zdroj možností.
<P>
Dámy a pánové, pane komisaři, vaším skutečným cílem je - a to vítám - vrátit jednotný trh občanům. Tím uklidníte jejich obavy a dáte jim nový důvod k soužití. Pane komisaři, chcete budovat jednotný trh nejen na ekonomických, ale také politických základech. Jsem si jist, že Parlament vás v tomto podpoří.
<SPEAKER ID="065" NAME="Marc Tarabella" AFFILIATION="S&amp;D">
(FR) Pane předsedající, pane komisaři dámy a pánové, když byl jednotná trh založen, byl pro evropské spotřebitele pramenem naděje. Časem však začali vážně pochybovat o tom, jestli jim v běžném životě bude k užitku.
<P>
Mám na mysli zejména elektronický obchod, který se zatím následkem nedůvěry využívá jen nedostatečně. Mám na mysli také absenci ochrany cestujících a skutečnost, že členské státy se v této oblasti neřídí příslušnými předpisy. Mám na mysli, že dosud čekáme na evropský statut pro vzájemné společnosti a sdružení spotřebitelů. Mám také na mysli naprostou netransparentnost v odvětví finančních služeb, ale vím, pane komisaři, že na těchto otázkách neúnavně pracujete.
<P>
Abychom obnovili důvěru občanů a konečně zajistili, že jednotný trh bude účinně fungovat, musíme přijmout ambiciózní a cílená opatření. Právě to navrhujeme v těchto třech zprávách, které dnes projednáváme. Jsem spokojen zejména s tím, že do nich byla zahrnuta horizontální sociální doložka a doložka o službách všeobecného hospodářského zájmu, což nám umožní udělat první krok směrem k sociálnější Evropě. Je naší povinností, povinností nás všech přítomných, povinností evropských orgánů - a v tomto k vám chovám důvěru, pane komisaři - rychle nechat vstoupit v platnost naše návrhy, aby jednotný trh fungoval ve prospěch občanů.
<SPEAKER ID="066" NAME="Zuzana Roithová" AFFILIATION="PPE">
(CS) Pane předsedající, chceme-li oživit evropskou ekonomiku a zlepšit konkurenceschopnost v globálním prostředí, musí být naším vitálním cílem po dvaceti letech konečně odstranit veškeré překážky, které brání zejména malým a středním podnikům v rozvoji jejich podnikání. Proto je nutné dokončit harmonizaci technických, ale i účetních norem, podpořit elektronický obchod, propojit obchodní rejstříky, zavést interoperabilitu identifikačních on-line systémů, uznávání kvalifikací, důsledně odstranit diskriminaci podniků podle místa původu, zefektivnit podmínky pro účast na veřejných zakázkách.
<P>
Těch padesát bodů, které Akt o jednotném trhu nyní obsahuje jsou opravdu klíčové a je potřeba, abychom je dokázali uvést v život. Odlišnost národních právních režimů znamená byrokratické překážky pro podniky, zpomaluje investice, omezuje úspory z rozsahu i výhody synergie, ale odlišnost se týká i oblastí, které jsou již směrnicemi harmonizovány, ale jsou implementovány v členských zemích různě a proto trvají překážky pro podnikání na jednotném trhu. Poučme se, je tedy lépe přijímat nařízení, která umožní jednotný právní výklad a jednotnou implementaci ve všech zemích a spíše omezovat směrnice, které umožňují odchylky v národních legislativách?
<P>
Velice si cením toho, že pan komisař Barnier učinil z dokončení vnitřního trhu prioritu číslo jedna a má naši plnou podporu. Děkuji všem kolegům, kteří se na tomto cíli podílejí a spolupracují.
<SPEAKER ID="067" NAME="Louis Grech" AFFILIATION="S&amp;D">
Pane předsedající, Parlament v květnu 2010 hlasoval pro to, aby se na jednotný trh pohlíželo jako na ucelený a jednotný projekt opírající se o rovnováhu mezi otevřenou ekonomikou vstřícnou k malým a středním podnikům a základními sociálními právy občanů. Tato rovnováha by se měla promítnout do všech právních předpisů o jednotném trhu, aby tak jednotný trh postupně znovu získal důvěru občanů.
<P>
Provádění a přijímání oněch mnoha výtečných návrhů obsažených v různých zprávách a v samotném aktu však není snadný úkol. Je potřeba zajistit, aby oživený jednotný trh s upravenou koncepcí byl opravdu realizován a neocitl se na vedlejší koleji. Nakonec je úkolem právě jednotlivých orgánů, aby politicky podpořily jednotný trh, dodaly mu potřebný impuls a vedení, které občas citelně chybí.
<P>
V tomto směru proto navrhuji, že jedním ze stálých úkolů fóra jednotného trhu by mělo být provádět roční zhodnocení a audit s cílem posoudit, jak na tom jednotný trh je, především, zda bylo či nebylo dosaženo cílů a záměrů vytyčených v Aktu o jednotném trhu, abychom evropské občany přesvědčili, že jednotný trh skutečně odráží jejich zájmy a tužby.
<SPEAKER ID="068" NAME="Tadeusz Zwiefka" AFFILIATION="PPE">
(PL) Pane předsedající, před 60 lety se mohl jednotný trh zdát nesplnitelným snem, ale dnes existuje a je každodenní realitou v životě téměř 500 milionů Evropanů. Na jednu stranu můžeme být samozřejmě hrdi na to, že idea Evropské unie byla realizována s tak výbornými výsledky, ale na druhou stranu si musíme být vědomi toho, že tento projekt vlastně nikdy neskončí, protože svět nestojí na místě, Evropa se stále vyvíjí a občané Evropské unie budou ve stále větší míře využívat možnosti, které jim jednotný trh nabízí.
<P>
Akt o jednotném trhu, o němž dnes diskutujeme, a výsledky sociálních konzultací jednoznačně ukazují, že harmonizace trhu EU se netýká jen ekonomických procesů v širokém slova smyslu, ale také legislativních řešení, která mají běžným občanům pomoci plně využít možností, jež přináší vnitřní trh EU. Proto velice vítám návrhy komisaře Barniera, které se úzce vztahují k posílení právní jistoty a k fungování zásad mezinárodního práva soukromého, protože přinášejí praktická řešení problémů souvisejících s mobilitou občanů. Jsou to záležitosti, které možná na první pohled nemají se zlepšením fungování trhu žádnou přímou souvislost, ale běžní občané a podnikatelé, kteří podnikají za vnitrostátními hranicemi, zde stále více narážejí na problémy.
<P>
Účinnější fungování jednotného trhu bude do jisté míry na celé Evropské unii vyžadovat, aby rozvinula spolupráci také v oblastech občanského práva a správního práva. Evropský trh se musí přizpůsobovat nejnovějším metodám a jeho modernizace nám bude vždy přinášet nové výzvy. Proto splnění zásad obsažených v Aktu o jednotném trhu budu očekávat s velkou nadějí a nadšením.
<SPEAKER ID="069" NAME="Evelyn Regner" AFFILIATION="S&amp;D">
(DE) Pane předsedající, paní Győriová, pane komisaři Barniere, vnitřní trh tvoří jádro Evropské unie a po několika letech chaosu je zapotřebí vytvořit pro občany, pracovníky a podniky nový právní rámec.
<P>
Jakýmsi zaklínadlem ozývajícím se ve všech zmiňovaných opatřeních je slovo začlenění - začlenění občanské společnosti, sociální dialog a aktivní uplatnění horizontální sociální doložky ve shodě se zásadami sociálně tržního hospodářství. Co zde podle mého názoru chybí a týká se to skutečného nedostatku vnitřního trhu, je návrh na přeshraniční přesun provozovny akciových společností. Současný stav vede k tomu, že jednotlivé systémy si negativně konkurují. To není dobré ani pro podniky ani pro jejich zaměstnance.
<P>
Pane komisaři Barniere, viděli jsme, že pracujete velice usilovně a jste připraven předložit celou řadu návrhů. Prosím, pusťte se také do řešení tohoto problému.
<SPEAKER ID="070" NAME="Regina Bastos" AFFILIATION="PPE">
(PT) Pane předsedající, zprávy, o kterých diskutujeme - blahopřeji jejich zpravodajům -, posilují soubor iniciativ pro oživení vnitřního trhu. Chtěla bych vyzdvihnout odhodlání, s nímž se Komise a zejména pan komisař Barnier této záležitosti věnuje, za což mu děkuji, a také vstřícnost, s kterou Parlament prostřednictvím Výboru pro vnitřní trh a ochranu spotřebitelů zareagoval na to, aby se konkurenceschopnost a dynamický trh, základní pilíř strategie Evropa 2020, staly prioritami.
<P>
Evropané a podniky doufají, že přijmeme účinná stimulační opatření, která evropskému hospodářství umožní, aby opět mohlo začít růst. Doufají v to, že se zvýší zaměstnanost, a očekávají, že poroste prosperita. Jak zde poukázal pan komisař, otevření trhů, kterého docílíme odstraněním překážek a potíží, bude pro podniky jakožto hnací sílu našeho hospodářství znamenat velmi citelnou úlevu a poskytne jim nebývalé možnosti k provozování vlastního podnikání. Zcela nezbytná jsou opatření, jejichž cílem je odstranit administrativní a byrokratickou zátěž malých a středních podniků, usnadnit jim přístup k úvěrům a na trh se službami a prosadit evropský patent a uznávání kvalifikací. Je důležité zdokonalit elektronický obchod, aby si tento druh obchodování získal vyšší důvěru spotřebitelů a podniků, nutnou podmínkou silného a trvalého růstu je důraz na inovace a iniciativa zaměřená na oblast sociálního podnikání je nezbytná, aby mohly vznikat podnikatelské projekty podporující sociální začlenění.
<P>
Jmenovala jsem několik opatření, která zajistí úspěch tohoto projektu zaměřeného na dokončení, prohloubení a plného využití možnosti jednotného trhu ve pospěch evropských občanů. Poslední věcí je důležité doporučení členským státům, aby se s mnohem větším úsilím věnovali zlepšení provádění a uplatňování právních předpisů o vnitřním trhu.
<SPEAKER ID="071" NAME="Françoise Castex" AFFILIATION="S&amp;D">
(FR) Pane předsedající, pane komisaři, nejspíše víte, že vyčerpávající diskuse, které jsme zde ve sněmovně vedli o obsahu vašeho sdělení, se točily kolem úlohy veřejných služeb, služeb všeobecného hospodářského zájmu na jednotném trhu a o tom, jak jsou upraveny právními předpisy.
<P>
Podařilo se nám formulovat kompromis, kterým vás vybízíme, abyste zašel dále než v návrhu číslo 25 a abyste se nespokojil s pouhým sdělením, které by neřešilo očekávání a potřeby zainteresovaných subjektů, uživatelů a všech zúčastněných stran a ani by nesplnilo cíle, které navíc sám vytyčujete.
<P>
Evropská unie musí k veřejným službám říci jasné a jednoznačné slovo. To vyžaduje, abychom vytvořili náležitý právní rámec, ať formou nařízení nebo směrnice. Lisabonská smlouva nám k tomu poskytuje právní základy. Nyní je vaším úkolem, abyste tyto základy převedl do legislativního návrhu. Jsem si jista, že Parlament je připraven vás v této věci podpořit.
<SPEAKER ID="072" NAME="Małgorzata Handzlik" AFFILIATION="PPE">
(PL) Pane předsedající, pane komisaři, nejprve bych chtěla poblahopřát zpravodajům k velmi dobré práci. Všichni se shodujeme na tom, že Evropská unie potřebuje lépe fungující jednotný trh, proto jsem přivítala návrhy na jeho zlepšení a prohloubení. Byla bych nerada, kdyby se v diskusi o prohloubení jednotného trhu nehovořilo o největším a nejambicióznějším projektu - projektu, který ani po mnohaletém úsilí dosud nebyl realizován - totiž záměru vytvořit jednotný trh služeb. Evropská komise předložila mnoho ambiciózních a nových nápadů na prohloubení tohoto trhu. Jsou to cenné myšlenky, které jsou potřebné pro efektivní fungování tohoto trhu, ale chtěla bych také vyzvat, aby se dále pokračovalo v projektech, které zatím občanům a podnikům plně neslouží, a aby byly posíleny.
<P>
Směrnice o službách je jednou z prvních etap otevírání odvětví služeb, ale nemělo by zůstat jen u ní. Zkušeností, které jsme získali při práci na směrnici o službách, bychom měli využít k odstranění zbývajících překážek a zjednodušení stávajících nařízení. Mnohá odvětví jsou i nadále uzavřená, praxe v členských státech mnohdy brání volnému toku služeb a stěžejní myšlenka směrnice o službách - jednotná kontaktní místa - není plně realizována.
<P>
Pane komisaři, podle mého názoru mnohé iniciativy Aktu o jednotném trhu nepřinesou očekávaný užitek, pokud nezlepšíme jednotný trh služeb. Účinná realizace četných iniciativ tohoto aktu závisí na efektivně fungujícím trhu služeb. Zde stačí zmínit uznávání odborných kvalifikací, elektronický obchod a lepší podmínky pro malé a střední podniky, i když tento seznam je samozřejmě mnohem delší. Proto žádám Evropskou komisi, aby při otevírání odvětví služeb jakožto základu pro úspěch dalších iniciativ Aktu o jednotném trhu byla důsledná.
<SPEAKER ID="073" NAME="Sergio Gaetano Cofferati" AFFILIATION="S&amp;D">
(IT) Pane předsedající, pane komisaři, dámy a pánové, profesor Mario Monti, přesvědčený a uznávaný liberál, o jehož názorové orientaci není pochyb, ve své zprávě o vnitřním trhu říká, že je třeba ustavit rovnováhu mezi trhem, jeho pravidly a právy lidí, kteří v tomto tržním prostředí pracují a žijí. Vyslovuje tuto myšlenku proto, že je přesvědčen, že sociální soudržnost je v hospodářské soutěži důležitým faktorem a proto, že si jako my myslí, že lidská důstojnost nesmí být nikdy relativizována, ani u občana a pochopitelně ani u zaměstnance.
<P>
Porto je sociální doložka důležitá. Je nástrojem, jenž má zde v Parlamentu podporu naprosté většiny poslanců, a proto vás a pana předsedu Barrosa žádáme, abyste ji zahrnuli do všech legislativních aktů upravujících vnitřní trh. Pouze bude-li posílena úloha a příspěvek jednotlivých pracovníků, dosáhne trh svého plného potenciálu.
<SPEAKER ID="074" NAME="George Sabin Cutaş" AFFILIATION="S&amp;D">
(RO) Pane předsedající, chtěl bych poblahopřát zpravodajům, zejména panu poslanci Camposovi, že odvedli kvalitní práci a vypracovali ambiciózní návrhy jako odpověď na náročný úkol smířit dva zdánlivě protichůdné cíle: oživit jednotný trh a obnovit důvěru evropských občanů v řádné fungování trhu.
<P>
Podle mého názoru musí být Akt o jednotném trhu tvořen provázaným souborem vyvážených opatření, jež budou v souladu se zprávou poslance Grecha a zprávou profesora Montiho a položí základ pro Evropu s přidanou hodnotou pro občany i podniky.
<P>
Opatření pro oživení a posílení vnitřního trhu musí mít na zřeteli zájmy a práva občanů. V tomto ohledu vítám návrh listiny práv občanů na úrovni EU, která bude v mnoha jazycích občany informovat o jejich právu žít a pracovat v kterémkoliv členském státě.
<SPEAKER ID="075" NAME="Předsedající">
Nyní budu udělovat slovo těm, kteří se přihlásili zvednutím ruky. Bohužel mám na seznamu asi 18 jmen, takže slovo se nedostane na všechny, protože nemáme dost času. Budu se však snažit rozdělit čas spravedlivě a rovnoměrně.
<SPEAKER ID="076" NAME="Ildikó Gáll-Pelcz" AFFILIATION="PPE">
(HU) Pane předsedající, na vnitřní trh mají určující vliv četné stejně důležité faktory. Příčinou problémů na úrovni EU je absence celkové platformy, avšak ta vytváří také možnost růstu. Tři projednávané zprávy zohlednily tyto nedostatky a také je výtečným způsobem blíže popsaly. Pouhý popis nedostatků však pro zainteresované subjekty nebude dostatečnou pobídkou. K návrhu zprávy jsem předložila četné pozměňovací návrhy, jedna z oblastí, kterých se týkaly, bylo řešení některých dosud nevyřešených otázek souvisejících s volným pohybem zaměstnanců. Navíc jednotný trh by měl všem podnikům poskytovat stejné výhody. Zde mám na mysli zejména malé a střední podniky. Intenzivnějšího hospodářského růstu lze v EU dosáhnout pouze odstraněním překážek vnitřnímu trhu. Hnací silou inovací totiž v budoucnosti může být široký a integrovaný trh samotný. Blahopřeji zpravodajům, děkuji panu komisaři Barnierovi za jeho práci a blahopřeji maďarskému předsednictví. Děkuji vám, pane předsedající.
<SPEAKER ID="077" NAME="Monika Flašíková Beňová" AFFILIATION="S&amp;D">
(SK) Pane předsedající, často se stává, že snaha udržet jednotný trh jde na úkor sociálních práv a dodržování určitých vnitrostátních tradic na trhu práce. V současnosti navíc jednotný trh čelí také jiným problémům, protože hospodářská krize negativně ovlivňuje jeho vyhlídky na další úspěšný rozvoj. Považuji však za nezbytné zahrnout do právních předpisů týkajících se jednotného trhu sociální složku, aby se daná politika skutečně zaměřovala na občany a aby byla dodržováním sociálních práv a práv pracujících zajištěna soudržnost.
<P>
Naší společnou snahou musí být zajistit, aby jednotný trh a jeho fungování byly přínosem pro občany a podniky, čímž by přispěl k celkovému zvyšování evropské konkurenceschopnosti. Přijímané legislativní opatření musíme také zaměřit na plnění cílů, jako jsou zodpovědná a stabilní politika odměňování a přiměřené zastoupení žen v řídicích pozicích.
<SPEAKER ID="078" NAME="Andrew Henry William Brons" AFFILIATION="NI">
Pane předsedající, když se člověk zabývá zprávami Evropské unie, neměl by věřit nadpisům, nýbrž by se měl seznámit s obsahem daného souboru dokumentů. Tyto zprávy pojednávají, jak se zdá, o jednotném trhu, o obchodu a o přesunu pracovních míst z ekonomik s vyššími výdělky do ekonomik s nižšími výdělky. Jeden zpravodaj si však nenechal ujít příležitost, aby našel ještě další záminku pro další zvýšení imigrace - nikoliv ovšem v rámci EU, nýbrž zcela logicky ze zemí mimo EU.
<P>
Zpráva poslance Correii de Campose hovoří o tom, že přísun vysoce kvalifikovaných pracovníků a sezónních pracovníků - kteří nebývají proslulí tím, že by zrovna oplývali kvalifikací - přinese evropskému hospodářství prospěch. Na lidi se tu nehledí jako na lidské osoby, nýbrž jako na mobilní faktory produkce. Odvedeme-li z rozvojových zemí kvalifikované pracovníky, připravíme tím chudé země o lidi, které si nemohou dovolit ztratit.
<P>
Navíc přivedeme-li do Evropy lidi z rozvojových zemí, přineseme si s nimi kus jejich světa. Nové Evropany z nich nelze udělat špetkou kulturní indoktrinace. Lidé nejsou pouhými otisky jednotlivých kultur, jednotlivé kultury nesou pečeť lidí, kteří je vytvořili.
<SPEAKER ID="079" NAME="Lara Comi" AFFILIATION="PPE">
(IT) Pane předsedající, pane komisaři, dámy a pánové, souhlasím s hlavními směry, které Evropská komise formulovala v tomto důležitém sdělení, jež vypracovala jako odpověď na zprávu profesora Montiho z loňského května.
<P>
Správa a partnerství jsou dvěma nezbytnými aspekty oživování trhu. Skutečně, má-li trh fungovat stále efektivněji a stát se konkurenceschopnějším, potřebuje silné politické vedení na vysoké úrovni. Toho se dosáhne rovněž větší demokratizací celého evropského systému. Postoje, rozhodnutí a akty, které přijímáme, musí být výsledkem velmi koordinované spolupráce mezi jednotlivými evropskými orgány.
<P>
Navíc úloha Parlamentu při vypracovávání právních předpisů o jednotném trhu může být ještě posílena. V tomto směru má velkou zásluhu Lisabonská smlouva: stanovila nová pravidla, která Parlamentu zajišťují větší pravomoci, ale to samo o sobě nestačí. Mám na mysli zejména ty oblasti, k nimž Parlament zaujal jasný a důrazný postoj, jenž se však liší od postoje Rady a vlád členských států.
<SPEAKER ID="080" NAME="Catherine Stihler" AFFILIATION="S&amp;D">
Pane předsedající, tato debata je nezbytná, protože zefektivněním fungování jednotného trhu získáme potenciál pro vytvoření hospodářského růstu, což s sebou v zásadě ponese tvorbu pracovních míst. Potěšilo mne, že jsme dosáhli kompromisu v otázce sociální doložky. Rovnováha mezi trhem a sociálními hodnotami je životně důležitá; opuštění této zásady by mělo velice negativní dopady.
<P>
Pokud jde o digitální agendu, ačkoliv mnohé členské státy v této oblasti dělají pokrok, nemálo jiných ji bohužel považuje za podružnou. Neplní-li členské státy tuto agendu, škodí tím konkurenceschopnosti celé EU. Jaké páky můžeme použít, abychom zajistili, že žádný občan EU bez ohledu na to, kde žije, nebude vyloučen z této digitální revoluce, která nás obklopuje?
<P>
Konečně, pokud jde o veřejné zakázky, vítám návrhy předložené Komisí. Jak ale zajistíme, aby inovativní veřejné zakázky byly stěžejním prvkem naší agendy?
<SPEAKER ID="081" NAME="Miroslav Mikolášik" AFFILIATION="PPE">
(SK) Pane předsedající, myšlenka, že Evropané musí zvyšovat zaměstnanost, vytvářet více pracovních míst je pro nás základní. Je třeba si především uvědomit, že v samotném centru této iniciativy musí být občan, ať již z hlediska práv spotřebitelů nebo v rovině komunikačních strategií, autorských práv či zlepšení prostředí pro přeshraniční podnikání malých a středních podniků, jež jsou páteří každé ekonomiky.
<P>
Musíme urychlit proces uznávání odborných kvalifikací s cílem zvýšit mobilitu a dosáhnout toho, aby se to zohledňovalo v kolektivních smlouvách. Za klíčovou věc považuji také zavedení stejných právních předpisů ve všech členských státech, přiměřenou sociální ochranu - opakuji sociální ochranu - a boj proti sociálnímu vyloučení.
<P>
Pane předsedající, na závěr bych chtěl říci, že začlenění těchto prvků do evropského rámce kvalifikací občanům přinese skutečný užitek a také účinný mechanismus mobility pracovních sil.
<SPEAKER ID="082" NAME="María Irigoyen Pérez" AFFILIATION="S&amp;D">
(ES) Pane předsedající, pane komisaři, děkuji vám za váš projev. Souhlasím s vámi, že musíme naslouchat občanům a obnovit jejich víru v evropský projekt. Dnešek by proto mohl být pro Evropu a evropskou sociální integraci velkým dnem. A to proto, že přijetím těchto zpráv nečiníme jen krok k oživení jednotného trhu, jenž je klíčovým prvkem pro boj se současnou hospodářskou krizí, ale také vycházíme vstříc požadavkům občanů, kteří chtějí více Evropy a posílení sociálních práv.
<P>
Evropa musí reagovat na nové globální výzvy, přeměnit evropské hospodářství ve vysoce konkurenceschopné sociálně tržní hospodářství a podnítit znatelný růst, jenž přinese více pracovních míst, která budou lepší. Aby však v centru naší pozornosti a naší prioritou byli občané, měl by tento cíl najít oporu v tom, že do všech právních předpisů týkajících se jednotného trhu bude zahrnuta sociální doložka, čímž posílíme jejich sociální práva.
<P>
Na závěr bych chtěla Komisi požádat, aby tyto návrhy předložila co nejdříve.
<SPEAKER ID="083" NAME="Seán Kelly" AFFILIATION="PPE">
(GA) Pane předsedající, jednotný trh byl bezesporu velmi důležitým činitelem pokroku, kterého členské státy dosáhly v hospodářské oblasti. V budoucnu bude jeho význam ještě větší, a to zejména pro země, jako je ta moje, které se snaží dostat z hospodářského poklesu.
<P>
Jednotný trh podle mého názoru vyžaduje dvě věci: jednak větší informovanost o jeho potenciálu mezi občany a zejména malými a středními podniky, jednak je zapotřebí, abychom odstranili bariéry, které brání jeho rozvoji.
<P>
Za prvé, pro rozvoj elektronického obchodu je naprostou nezbytností velice rychlé širokopásmové připojení. Za druhé, pro jednotný evropský trh s energiemi je zcela nezbytné, aby byla vytvořena celoevropská rozvodná síť, což je dlouhodobý projekt. Za třetí, v oblasti inovací bude třeba postupem posílené spolupráce zavést evropský patent, jak tu zmínila paní Győriová, a také budeme potřebovat špičková vědecká pracoviště na univerzitách, jež budou nezávisle hodnocena.
<SPEAKER ID="085" NAME="Ilda Figueiredo" AFFILIATION="GUE/NGL">
(PT) Pane předsedající, v praxi se ukázalo, že mezi hospodářskou soutěží a ochranou práv pracujících nebyla nalezena rovnováha. To, co se dnes ve jménu liberalizace jednotného trhu děje, je nárůst privatizace, nárůst nezaměstnanosti, kterou tato liberalizace způsobila, rozšiřování nejisté práce a mnohdy horší služby spotřebitelům. V mnoha zemích, včetně mé vlasti, Portugalska, se po liberalizaci dopravy, poštovních služeb a komunikací zhoršila kvalita služeb, klesl počet zaměstnanců a přibyla nejistá pracovní místa. Proto trváme na tom, že je důležité ve všech těchto procesech hájit sociální doložku. Hlavní problém spočívá v tom, že ani vlády, ani sama Komise ani Rada, jak jasně ukazuj jednání Rady ze dne 25. března, to nedělají.
<SPEAKER ID="086" NAME="Olga Sehnalová" AFFILIATION="S&amp;D">
(CS) Pane předsedající, jsem přesvědčena o tom, že klíčovými slovy pro úspěšný jednotný vnitřní trh jsou informovanost a důvěra občanů. To ovšem předpokládá mimo jiné komunikaci, která bude občanům přístupná a pochopitelná. Chtěla bych opět apelovat na Komisi, aby se skutečně zamyslela nad způsobem, jakým občanům vysvětluje své záměry. Přitom i samotná veřejná konzultace dokumentu o jednotném vnitřním trhu ukázala, co si lidé žádají a kde vidí největší slabiny evropské integrace. Jako hlavní prioritu označila většina lidí návrh číslo 48, kterým se Komise zavazuje, že posílí konzultace a dialog s občanskou společností. Zvláštní pozornost pak bude věnovat zohlednění názorů spotřebitelů v připravované legislativě. Věřím, že výsledky veřejných konzultací budou brány v potaz i v tomto případě.
<P>
Chtěla bych na závěr poděkovat a poblahopřát všem zpravodajům a vám pane komisaři přeji hodně sil do další práce.
<SPEAKER ID="087" NAME="Anna Maria Corazza Bildt" AFFILIATION="PPE">
Pane předsedající, je na čase opět postavit do centra evropské agendy reálnou ekonomiku a obnovit důvěru občanů v náš společný trh. Oživení jednotného trhu je pro Evropu historickou příležitostí vrátit se k podnikání. Chopme se jí.
<P>
Nejlepším způsobem, jak usilovat o sociální Evropu, je vytvářet pracovní místa, a to je to, oč jde v Aktu o jednotném trhu. Proto jsem nezůstala stranou úsilí zabránit otupení ostří tohoto důležitého aktu, posílit evropskou konkurenceschopnost na globálním trhu a vytvořit pracovní místa. Vzdorovala jsem pokusům zavádět zbytečnou regulaci a další byrokracii nebo témata jako sociální doložka. Podpořila jsem konsensus, jehož bylo dosaženo, aby Komise získala širší mandát k dalšímu postupu.
<P>
Nyní je na čase přejít k činům. Všechny evropské orgány, zúčastněné strany a Rada by měly přijmout svoji sdílenou odpovědnost za to, aby pokročila realizace věcí, jako jsou balíček opatření týkajících se zboží, směrnice o službách a iniciativa Small Business Act, a aby byla posílena důvěra v elektronický obchod.
<P>
V neposlední řadě doufám, že maloobchodní trh, jenž je pilířem evropské ekonomiky, bude také důležitou prioritou politické agendy.
<SPEAKER ID="088" NAME="Sylvana Rapti" AFFILIATION="S&amp;D">
(EL) Pane předsedající, pane komisaři, uvědomujete si, že máte v rukou budoucnost Evropy? Myslím, že dnešní rozprava je velmi důležitá pro budoucnost Evropské unie, budoucnost evropských občanů a budoucnost eura. Je velmi těžké, aby občané 27 členských států unesli a chápali úsporná opatření, která jsou jim ukládána, pokud nechápou hodnotu a důležitost vnitřního trhu. Domnívám se proto, že dnešní diskuse rozhodne o tom, zda se 20. výročí jednotného trhu příští rok ponese ve slavnostním nebo vzpomínkovém duchu.
<P>
Jsem přesvědčena, že občané, podniky a správa jsou jakýmsi trojúhelníkem. Tento trojúhelník musí být rovnoramenným trojúhelníkem. V současné etapě je strana představující občany velice krátká. To může napravit pouze horizontální sociální doložka, a proto jsme na ní trvali a proto se snažíme najít kompromis. Tím se dostávám k závěru. Jacques Delors prohlásil, že vnitřní trh si nikdo nemůže zamilovat. Měli bychom ho učinit přitažlivým.
<SPEAKER ID="089" NAME="Michel Barnier" LANGUAGE="FR">
Pane předsedající, dámy a pánové, jsem vám všem vděčný za vaše kvalitní příspěvky, ve kterých zaznělo široké spektrum názorů. Velmi pozorně jsem naslouchal všemu, co jste chtěli říci, a vnímal jsem jistou opatrnost, ale i to, že nás v zásadě - toho jsem si plně vědom a potřebujeme to - chcete povzbudit a podporujete náš přístup.
<P>
Rád bych ještě jednou poděkoval vašim třem zpravodajům, paní poslankyni Kalnietové a pánům poslancům Buşoiovi a Correiovi de Camposovi, a chtěl bych dát za pravdu panu poslanci Kožušníkovi, jenž vyzdvihnul ústřední roli Malcolma Harboura v této debatě, protože nebylo předem jisté, že 11 výborů - při této příležitosti bych rád poděkoval navrhovatelům stanoviska, kteří zde hovořili - bude schopno společně pracovat. Tento holistický nebo globální přístup doporučovali pan poslanec Grech a pan profesor Monti, ale souběžně s tím, dámy a pánové, na stejné věci pod vedením pana předsedy Barrosa pracovala Komise. Spolu s dalšími 12 komisaři a komisařkami jsme připravovali těchto 50 návrhů a konečně příští týden vybereme 12 nástrojů pro modernizaci jednotného trhu a 12 reprezentativních návrhů těchto nástrojů.
<P>
Před chvílí tu pan poslanec Zwiefka připomněl, že v době zakladatelů se jevil jednotný trh jako utopie. Vzpomínám si na slova, jež pronesl jeden z těchto zakladatelů, Jean Monnet, když byly v roce 1950 vytvořením společného trhu s uhlím a ocelí učiněny první kroky na cestě k jednotnému trhu. Řekl: "Nejsem pesimista ani optimista, jsem pouze cílevědomý." Jsem přesvědčen, dámy a pánové - a zde opakuji, co jsem již řekl -, že nasloucháte-li dnes pozorně občanům, jejich strachu a obavám, vidíte-li, na kolik z nich dopadají následky krize, vidíte-li, že pracovních míst je nedostatek a hospodářství neroste, je vám jasné, že je na čase opět ukázat cílevědomost, zejména v oblastech hospodářství a růstu. Tuto evropskou cílevědomost tu navíc dnes zmínila paní poslankyně Thunová. Domnívám se, že je velmi důležité, že díky velice konstruktivní práci, kterou společně udělaly jednotlivé výbory a skupiny, budete moci tuto cílevědomost za krátko projevit v hlasování, aspoň doufám, že ji projevíte, a Rada a také Komise ji budou muset vzít v potaz. Tato podpůrná práce, kterou jste společně udělali, mne každopádně utvrzuje v mém odhodlání. Ujistil mě v něm úspěch veřejné konzultace o Aktu o jednotném trhu, která probíhala čtyři měsíce, neboť jsme obdrželi, jak si vybavuji, 850 příspěvků, a také signály ze strany Rady, že podporuje náš přístup.
<P>
Takto Komise vybere návrhy, k nimž se zavázala do 12 měsíců předložit texty, a doufám, že Rada, Parlament a Komise budou moci tyto texty v roce 2011 a 2012 uvést do života.
<P>
Dámy a pánové, jak víte, Komise prostřednictvím vašich právních předpisů zavádí velké množství nařízení. Nařízení, která v současnosti připravuji v souvislosti s ponaučeními z finanční krize, reagují na určité jevy nebo jim mají zabránit. Pokud jde o Akt o jednotném trhu, zde máme ambici vytvořit proaktivní a dynamická nařízení a z vnitřního trhu učinit, jak doporučovali pan poslanec Juvin a paní poslankyně Auconie, prostor, jenž místo omezení, jak to vnímají malé a střední podniky a občané, bude přinášet převážně možnosti.
<P>
Občané jsou spotřebiteli. Budeme se snažit zajistit bezpečnost všech výrobků, které konzumují, a odstranit všechny diskriminační překážky. Občané jsou pracovníky. Budeme usilovat o to, aby byly uznávány odborné kvalifikace a respektována sociální práva občanů pracujících v jiné zemi. To doporučovaly paní poslankyně Jaakonsaariová a Gebhardtová. Občané využívají veřejné služby. Starost o tuto oblast zde vyjádřili mnozí z vás, zejména pan poslanec Triantaphyllides. Paní poslankyni Castexové, která tu před chvílí hovořila, navíc doporučuji, aby se pozorně seznámila - což nepochybně již udělala - s návrhem revize balíčku Monti-Kroes, jejž předložil kolega komisař Almunia. Podle mého názoru tato revize obsahuje nové a otevřené odpovědi týkající se kvality veřejných služeb a přístupu k nim. Dále jsou občané střadateli a příjemci půjček, takže jsem v hrubých obrysech představil ustanovení týkající se sjednoceného trhu s hypotékami.
<P>
Kromě občanů tu jsou také podniky, které vytvářejí pracovní místa. Pan poslanec Creutzmann, před chvílí pan poslanec Karas a paní poslankyně Corazzová Bildtová hovořili o tom, že je zapotřebí zvýšit konkurenceschopnost, zejména pokud jde o malé a střední podniky. Musíme se snažit vytvořit příznivější účetní a daňové podmínky, usilovat o pokrok v oblasti inovací, patentů a autorského práva, o tom hovořil pan poslanec Manders, o přístup k investicím a také, jak se domnívám, o partnerství veřejného a soukromého sektoru. Rád bych poděkoval paní Vergnaudové za podporu, kterou projevila našim záměrům v oblasti koncesí.
<P>
Musíme zlepšit správu vnitřního trhu. Pan poslanec Schwab tu řekl velmi důležitá slova o tom, že je třeba překonat roztříštěnost. Tím jsem se zabýval s kolegy v Komisi. Tento požadavek se týká hodnocení jednotlivých směrnic.
<P>
V současnosti, jak víte, provádím hodnocení provádění směrnice o službách, již tu zmiňovali paní poslankyně Handzliková a Roithová, zaměřené na jednotlivé země a služby a tato roztříštěnost jasně vychází najevo. Někdy se u konkrétních pracovníků, inženýrů nebo architektů stává, že spolu kolidují směrnice o službách, směrnice o odborných kvalifikacích a směrnice o elektronickém obchodě.
<P>
Chci se s panem poslancem Schwabem zabývat řešením této roztříštěnosti.
<P>
Pánové poslanci Løkkegard a Grech se také dotkli otázky komunikace. Abyste mohli komunikovat, musíte nejprve něco udělat. Když to uděláte, je zapotřebí to občanům vysvětlit tak, aby pochopili, co jste vlastně udělali. Proto v celém systému vnitřního trhu připisuji velký význam nástrojům, které Evropu přibližují občanům: systému Solvit, jenž začíná dobře fungovat, systému pro výměnu informací o vnitřním trhu (IMI), jednotným kontaktním místům, internetové stránce "Vaše Evropa" a fóru, které zmiňoval pan poslanec Grech, jež má zlepšit dialog mezi všemi zainteresovanými subjekty a občanskou společností.
<P>
Na závěr bych chtěl, pane předsedající, všem připomenout některé z myšlenek, kterými jsem se řídil ve všem, co jsem dělal v rámci výkonu svého mandátu, jenž mi byl s vaší podporou svěřen.
<P>
Když už hovoříme o hospodářství a zaměstnanosti, dovolte mi začít nejdůležitější myšlenkou. Dámy a pánové, svět na nás nepočká. V některých oblastech postupuje vpřed mnohem rychleji než my. Nesmíme nečinně přihlížet tomu, jak se naše budoucnost vyvine. My, Evropané, musíme být hybnou silou této budoucnosti. Navíc hlavním motivem, hybnou silou, která nás pohání, abychom byli strůjci vlastní budoucnosti, je jednotný trh. Před několika dny jsem byl v Číně. Neberou nás tam na lehkou váhu, protože představujeme trh s 500 miliony spotřebitelů a občanů. Pokračujme v úsilí o spojení našich zdrojů a upevněme naše těžiště - jednotný trh.
<P>
Jednotný trh je základním kamenem, základnou našeho hospodářství. Pokud bude efektivně fungovat, pak bude fungovat lépe všechno, co se o něj bude opírat, ať již půjde o soukromé iniciativy pro podniky nebo o místní, celostátní a evropské veřejné a soukromé iniciativy. Proč se například snažíme oživit otázku patentů, která byla posledních 30 let na mrtvém bodě? Důvodem je, že kvůli tomu, že nemáme evropský patent nebo že naše patenty jsou desetkrát dražší než americké patenty, ochably, citelně ochably všechny veřejné a soukromé iniciativy v oblasti inovací a tvořivosti. Proto musí základna efektivně fungovat. To je podstata věci, a jakmile tomu tak bude, budeme moci efektivněji na těchto základech vybudovat velké množství iniciativ.
<P>
Mojí druhou hlavní myšlenkou je, že je na čase snažit se aktivně obnovit růst. Zde bych chtěl vyjádřit souhlas s paní poslankyní Turunenovou, která požadovala, aby tento růst měl jinou podobu. Růst, který vzejde z této krize, a v tom má paní poslankyně Turunenová pravdu, se musí lišit od dřívějšího růstu, musí více respektovat přírodní zdroje, přírodní prostředí, jež nejsou ani zadarmo ani nevyčerpatelné, a tyto cíle musíme začlenit do nového kodexu nebo nových předpisů pro veřejné zakázky a pro daně, jež musí plnit určitou roli při zekologičťování růstu.
<P>
Má třetí myšlenka, dámy a pánové, je ta, že bez inovací nebo sociální soudržnosti nemůže být hospodářství udržitelné. To je onen pružný kompromis, jejž zmiňoval pan poslanec Canfin a doporučoval profesor Monti, což platí i pro oblast daní. Této otázky se dotkli pan poslanec Canfin a pan poslanec Cofferati a paní poslankyně Toiová tu zmínila další téma, které bude figurovat v návrzích k Aktu o jednotném trhu, totiž rozvoj sektoru, jemuž věřím: sociálního podnikání.
<P>
Moje čtvrtá myšlenka, a to jsem zde již řekl, je ta, že pokud máme vyhrát v boji o konkurenceschopnost, pak je důležitá úloha všech našich regionů, bez ohledu na to, jak jsou slabé nebo jak daleko leží od Bruselu. Každý podnik může vyhrát svůj závod, a to i ten nejmenší, a musíme jim všem pomoci, aby to dokázaly. Konečně všichni občané, i ti nejslabší, ti, kteří jsou někdy vyloučeni kvůli svým handicapům, mohou vyhrát svůj závod o konkurenceschopnost, pokud je povzbudíme a poskytneme jim podporu.
<P>
Má pátá myšlenka je ta, že pokud jde o to, co se děje ve zbytku světa, musí být naší ambicí, a za tím si stojím, být aktivními silami a nikoliv diváky. Kromě toho se nesmíme spokojit s tím, aby Evropa byla kontinentem, na němž se pouze spotřebovává. Evropa musí i nadále být kontinentem, na němž se vyrábí, nejen místem služeb, ale také prostorem, v němž uchováváme výrobní základnu, což je také cílem řady návrhů, které připravíme pro oblast dlouhodobých investic.
<P>
Vážení poslanci, nastínil jsem vám, jakou dvojí ambici jsem měl, když jsem se stal komisařem. Tato ambice se nezměnila a až do konce svého mandátu zůstanu stejný. Chystáme se přimět finanční trhy, jež potřebujeme, aby opět sloužily reálné ekonomice, a nikoliv, aby tomu bylo naopak jako posledních 15 let. Úkolem podniků není pracovat pro trhy, nýbrž úkolem regulovaných finančních trhů, jež jsou lépe spravovány a kontrolovány, je sloužit reálné ekonomice. Naším cílem je vrátit reálnou ekonomiku, totiž jednotný trh, zpět do služby růstu a lidského pokroku. Příští týden si přečtěte návrh Aktu o jednotném trhu - asi nebude dokonalý a nepochybně jej bude možné zlepšit -, který Evropská komise předloží a do nějž se promítnou vaše diskuse a odrazí se v něm také dvojí ambice: ambice přivést trh zpět do služby hospodářství a přivést hospodářství zpět do služby růstu a lidského pokroku.
<SPEAKER ID="090" NAME="Enikő Győri" LANGUAGE="HU">
Pane předsedající, chtěla bych poděkovat všem, kdo se dnes zapojili do této rozpravy. Pro mě byla tato diskuse velice důležitá, a to za dvou hledisek. Na jedné straně jste potvrdili přesvědčení maďarského předsednictví, že vnitřní trh hraje velmi důležitou úlohu při podněcování dlouho očekávaného hospodářského růstu v Evropské unii a při zajišťování toho, abychom konečně vytvářeli pracovní místa. Druhým velkým přínosem této rozpravy bylo, že zde zaznělo velmi mnoho myšlenek a námětů, které budeme moci také zahrnout do práce Rady. Komise již dokončila velkou část tohoto úkolu. Nicméně má samozřejmě ještě před sebou také mnoho práce. Rada chce následně při přijímání konkrétních právních předpisů velmi úzce spolupracovat s touto sněmovnou. Děkujeme proto všem těm, kdo dosud byli nápomocni tomuto procesu, ať jako zpravodajové nebo členové Výboru pro vnitřní trh a ochranu spotřebitelů, a do budoucna rovněž počítáme s jejich zapojením.
<P>
Jak už jsme mnohokrát prohlásili, maďarské předsednictví podporuje cíl silné Evropy. Je to také jeho heslem. A co je důležitější, stále říkáme, že máme na mysli silnou Evropu, která klade občany, lidi, do centra svých politik, a to nesmíme ztrácet ze zřetele ani při uvažování o jednotném trhu.
<P>
Chtěla bych se jednotlivě věnovat tématům, o kterých se v rozpravě nejvíce diskutovalo. Prvním z těchto témat je situace malých a středních podniků. Ty jsou vskutku nejdůležitějšími hráči na vnitřním trhu, a proto hodláme udělat vše pro to, aby jim byla věnována pozornost. To mimo jiné znamená usnadnit jim přístup k finančním prostředkům, snížit jejich administrativní zátěž a zajistit zjednodušený přístup k veřejným zakázkám. Za velmi důležitou věc považujeme revizi iniciativy Small Business Act, jež bude na pořadu jednání květnového zasedání Rady pro konkurenceschopnost. Máme také v úmyslu přijmout v této záležitosti závěry.
<P>
Dalším takovým tématem je digitální agenda. V dnešní rozpravě se o ní také velmi hovořilo. Všichni víme, že v této oblasti se nachází obrovský nevyužitý potenciál. Musíme zlepšit všechny možnosti a podmínky bezpapírové administrativy a obchodních transakcí. Tomuto účelu slouží iniciativy v oblasti elektronického obchodu a elektronické správy, ale domnívám se, že také směrnice o právech spotřebitelů má ze širšího hlediska za cíl podpořit přeshraniční transakce založené na jednotném souboru evropských pravidel. V této souvislosti bych také mohla zmínit provádění směrnice o službách, jež se dotýká značné části vnitřního trhu. Jejím velmi důležitým prvkem je zjednodušená elektronická správa.
<P>
Třetím bodem, kterého bych se chtěla dotknout, je, že dokončení vnitřního trhu je podle mého názoru nemyslitelné bez vybudování a dokončení energetické a dopravní infrastruktury. Během prvních tří měsíců se maďarské předsednictví speciálně věnovalo realizaci jednotného trhu s energií. V rozpravě několik poslanců nadneslo otázku dluhopisů pro infrastrukturu. Se zájmem očekáváme výsledek veřejné konzultace v této věci. Také ochrana práv duševního vlastnictví je otázkou, jíž jsme doposud věnovali značnou pozornost. V úvodním projevu jsem hovořila také o evropském patentovém systému a doufám, že nyní po zahájení posílené spolupráce mu budeme moci společně dát obsah a že na květnovém zasedání Rady pro konkurenceschopnost budeme schopni dosáhnout co největšího pokroku, pokud jde o prováděcí pravidla. Navíc doufám, že tu dokonce bude určitá možnost dosáhnout dohody.
<P>
Jako poslednímu tématu bych se chtěla věnovat sociálním aspektům. Na ně se v dnešní rozpravě soustředil největší zájem a toto téma vyvolalo zde ve sněmovně také nejvíce emocí. Domnívám se, že v Komisi se o této otázce diskutovalo stejně živě jako zde v Parlamentu a jsem si jista, že tomu tak bude i v Radě.
<P>
Jak jsem prve řekla, potřebujeme silnou Evropu, jejímž hlavním zájmem budou lidé. Myslím, že z přístupu maďarského předsednictví k této otázce je to naprosto zřejmé, avšak můžeme o to usilovat pouze vyváženě a s přihlédnutím ke všem aspektům. To znamená, že pokud postavíme do středu našeho zájmu lidi, pak nejdůležitějším úkolem je tvorba pracovních míst, protože budeme-li moci zajistit, aby každý, kdo chce pracovat, měl práci, jsem přesvědčena, že nic většího již občanům nabídnout nemůžeme.
<P>
Dalším problémem je, jak všichni dobře víme, že evropský sociální model, evropské sociálně tržní hospodářství je vystaveno zkoušce. Je v našem společném zájmu, abychom ho chránili. Je pravdou, že neexistuje jednotný model, který by byl ve všech 27 členských státech stejný, protože všichni ho v praxi jinak realizujeme. Musíme ovšem být také realisty. Tento model je vystaven zkoušce: konkurenceschopnost EU, konkurenceschopnost jednotlivých členských států je závislá na tom, zdali dokážeme tento sociální model přizpůsobit výzvám 21. století. Proto ho nesmíme považovat za nedotknutelný, nýbrž ho musíme společnými silami chránit a zároveň přizpůsobovat výzvám 21. století.
<P>
Konečně, velmi často tu byla zmiňována mobilita. Jsem přesvědčena, že to je oblast, kde bychom mohli nejrychleji a nejsnáze dosáhnout pokroku, a každopádně bychom k tomu chtěli přijmout závěry na květnovém zasedání Rady pro konkurenceschopnost.
<P>
Poslední bod: Úmyslem maďarského předsednictví je zajistit co nejlepší informovanost o jednotném trhu a jsme připraveni přijmout závazky na nejvyšší úrovni. V této věci spoléháme na jednotlivé členy a předsedu Komise a také na jednotlivé poslance a předsedu Evropského parlamentu.
<SPEAKER ID="091" NAME="Sandra Kalniete" LANGUAGE="LV">
Pane předsedající, na závěr této velice plodné debaty bych ráda vyzdvihla, že tato diskuse ukázala, že my, poslanci Evropského parlamentu přijímáme svoji zodpovědnost vůči evropským občanům za oživení hospodářství a tvorbu nových pracovních míst. Konsolidace jednotného trhu je pro oživení hospodářství stejně důležitá jako obě další iniciativy: posílení správy ekonomických záležitostí a strategie Evropa 2020. Je třeba, aby se jednotný trh dostal politicky více do popředí. Je zapotřebí, aby si politikové i celá společnost uvědomovali jeho význam, proto při oživování jednotného trhu představuje komunikace velmi důležitý prvek: komunikace s podniky, komunikace s Evropany a také komunikace mezi našimi třemi orgány. Jsem potěšena tím, že v úsilí o oživení, sjednocení a posílení evropského trhu jsme jednotní.
<SPEAKER ID="092" NAME="António Fernando Correia De Campos">
zpravodaj. - (PT) Pane předsedající, nejprve bych chtěl všem poděkovat za to, že tato rozprava byla velice přínosná. Neměl jsem již čas přečíst poslední část svého projevu, která v zásadě byla poděkováním panu komisaři Barnierovi. Nevím, jak lépe bych mu mohl poděkovat, než tím, že připomenu první větu jeho projevu. Řekl v ní, že je na čase, aby Evropa byla ambicióznější a nepřinášela lidem jen špatné zprávy. Naprosto s vámi souhlasím, pane komisaři, a chtěl bych vám říci, že Parlament v tomto ohledu udělal svůj úkol včas a je připraven přinášet lidem dobré zprávy.
<SPEAKER ID="093" NAME="Cristian Silviu Buşoi">
zpravodaj. - Pane předsedající, rád bych všem poděkoval za příspěvky do diskuse a za přínosné poznámky. Chtěl bych také poblahopřát svým kolegům, paní poslankyni Kalnietové a panu poslanci Correiovi De Camposovi, k tomu, že udělali dobrou práci.
<P>
Projednáváme nyní tři zprávy, které jsou výsledkem několikaměsíční tvrdé práce. Navzdory potížím, na něž jsme naráželi, mám z výsledků, kterých jsme dosáhli, radost. Rozpoznali jsme skutečné výzvy a našli řadu schůdných řešení. Z toho je rovněž patrná vážnost, s níž se Evropský parlament angažuje v prohlubování a posilování jednotného trhu.
<P>
Jsem pevně přesvědčen, že tyto tři zprávy budou užitečným doplňkem rozsáhlých veřejných konzultací zorganizovaných Komisí, které přinesly téměř 750 odpovědí. Vítám zájem, který o Akt o jednotném trhu projevily podniky, fyzické osoby, nevládní organizace a veřejné orgány, protože je velmi důležité, aby existoval široký konsensus o opatřeních, kterými chceme přizpůsobit jednotný trh očekáváním občanů a podniků.
<P>
Jsem potěšen tím, že Komise je opravdu aktivní a že některé iniciativy se již realizují. Nepochybuji o tom, že Komise náležitě zohlední stanoviska Evropského parlamentu, protože nejdůležitější otázkou nakonec je, zda můžeme svými opatřeními a úsilím dosáhnout podstatné změny. Odpovídám na ni, ano, můžeme, ale musíme být odvážní, nikoliv nesmělí. Musíme začít jednat okamžitě a ne až za několik let. Musíme se snažit postupovat společně, nejednat na vlastní pěst a nedělat izolované kroky. Je nejvyšší čas jednat.
<SPEAKER ID="094" NAME="Nicole Sinclaire" AFFILIATION="NI">
Pane předsedající, kolega de Jong v průběhu této rozpravy řekl, že mé poznámky o kolegovi Harbourovi, které jsem pronesla v rámci své otázky, jsou nepatřičné. Nemyslím si, že by bylo nepatřičné ptát se na to, čeho určitý poslanec Parlamentu svým vlivem v tomto orgánu dosáhl.
<P>
Mohu vás ve vší slušnosti požádat o chvíli klidu, abych mohla říci pár slov?
<P>
Není správné, že je v tomto Parlamentu možné kritizovat člověka za to, že zde položí otázku. Na svoji otázku jsem nedostala odpověď, i když by měla být zodpovězena. Kolega místo toho hovořil o pracovních místech v regionu West Midlands. Mám mu tedy připomenout, jak EU dotacemi zlikvidovala pracovní místa v továrně v Rytonu u Coventry?
<SPEAKER ID="095" NAME="Předsedající">
Rozprava je ukončena.
<P>
Hlasování: dne 6. dubna 2011.
<P>
Hlasování o prohlášení Komise o veřejných zakázkách se bude konat na příštím dílčím zasedání.
<P>
Písemná prohlášení (článek 149)
<SPEAKER ID="095" NAME="Luís Paulo Alves" LANGUAGE="PT">
Tento návrh spojuje několik směrnic, což znamená zjednodušení právních předpisů. Činí je totiž jasnějšími a podnikům a spotřebitelům usnadňuje jejich pochopení a přijetí. Jsem přesvědčen, že tímto způsobem přineseme vnitřnímu trhu nový impuls, a doufám, že také regionům, které jsou kvůli své velikosti, odlehlé poloze a ekonomické závislosti na několika málo produktech ekonomicky slabší, jako například nejvzdálenější regiony. Obecně je třeba určitými opatřeními řešit pokles poptávky, k němuž došlo v důsledku přeshraničních nákupů, a je důležité zajistit, aby tyto právní přepisy byly přínosné pro regiony, jako jsou například Azory. Izolovanější oblasti mají větší zájem na vývozu mnohých svých produktů. Jejich podniky by měly mít přístup k jasným právním předpisům a jejich spotřebitelé k širší nabídce zboží za příznivější ceny. Po harmonizaci právních předpisů v oblastech, jako jsou požadavky na informace poskytované před uzavřením smlouvy, kterou tento nový návrh zavádí, spočívá jedna z možností, jak ještě zvýšit míru důvěry k produktům z nejvzdálenějších regionů, a tím přispět k jejich větší dostupnosti a obrátkovosti na vnitřním trhu, v tom, že se zavedou konkrétní opatření k zajištění certifikace kvality, což zlepší vnímání těchto produktů ze strany spotřebitelů.
<SPEAKER ID="096" NAME="Ioan Enciu" LANGUAGE="RO">
Hospodářská a finanční krize, kterou dosud procházíme, nám ukázala, že pokud upustíme od hlavního úkolu hospodářství, jímž je zajistit občanům dobré životní podmínky, hrozí, že způsobíme kolaps celé společnosti. To se týká také jednotného trhu. Nesmíme zapomínat, že jeho úlohou je v zájmu zajištění dobrých životních podmínek umožnit, aby všichni občané v celé Evropské unii požívali rovná hospodářská a sociální práva. Jednotný trh je třeba prohloubit a zaměřit opět na občany a jejich práva. Jsem přesvědčen, že je důležité, abychom v této krizové době v maximální možné míře využili něco, co již Evropa má a co je ještě drahocennější, totiž lidský kapitál. Klíčem k hospodářskému oživení EU a rozvoji jednotného trhu je mobilita pracovníků. Tuto mobilitu musíme podpořit, a první krok, který je vhodné udělat, je odstranit překážky bránící volnému pohybu pracovních sil uvnitř EU. Omezení platící pro pracovníky z nových členských států brání zdravému rozvoji jednotného trhu a je třeba je okamžitě zrušit.
<SPEAKER ID="096" NAME="Elisabetta Gardini" LANGUAGE="IT">
V zájmu oživení jednotného trhu je třeba, aby evropské politiky byly uskutečňovány v prostředí vstřícném k podnikání, jehož cílem je podpořit inovace, růst a strategickou změnu skladby evropského hospodářství. Evropa potřebuje silné politické vedení, které stanoví a realizuje takto významné hospodářské priority. Předností nové evropské strategie, která se nechala inspirovat doporučeními Montiho zprávy, je, že vyjmenovává konkrétní opatření k obnovení produktivity a míry zaměstnanosti, která nám umožní dostat se z této hospodářské krize. Z 50 návrhů, které Komise předložila, bych chtěla poukázat zejména na kroky zaměřené na zvýšení konkurenceschopnost malých a středních podniků, usnadnění přístupu k úvěrům a internacionalizaci, abychom se mohli chopit nových investičních příležitostí, jež nabízí globální trh. Chtěla bych vám při této příležitosti znovu připomenout, že malé a střední podniky jsou nejautentičtějšími zástupci evropského hospodářství a najdeme mezi nimi četné příklady velmi úspěšného podnikání, které bychom měli povzbuzovat a podporovat. Digitální agenda, boj proti padělání, posílení konkurenceschopnosti a zefektivnění systému zadávání veřejných zakázek jsou dalšími prioritami se širokou podporou, jejichž konkrétní ekonomické přínosy napomůžou monetární stabilitě a soudržnosti.
<SPEAKER ID="097" NAME="Lidia Joanna Geringer de Oedenberg" LANGUAGE="PL">
Od doby, kdy profesor Mario Monti dokončil svoji zprávu, všichni opakují slova "Akt o jednotném trhu". Dychtivě očekávám oněch 12 opatření, která Evropská komise vybere jako klíčová pro budoucnost jednotného trhu. Zároveň si však dokážu představit, čeho se budou týkat. Dnes bych se tedy nechtěla moc věnovat konkrétním tématům, jako jsou například evropský patent, autorské právo nebo veřejné zakázky, ale chtěla bych se soustředit na zásady, jimiž bychom se podle mého názoru měli řídit.
<P>
Myslím, že do budoucí právní úpravy jednotného trhu se musí na jedné straně promítnout v průběhu let vypracovaná filozofie jednotného trhu, ale na druhé straně musí být přizpůsobena situaci 21. století. Jako příklad uvedu zásadu, kterou se Evropské společenství řídilo od svého vzniku - jedná se o obranu takzvaného paralelního obchodu neboli obchodu s legálními produkty uskutečňovanému mimo oficiální distribuční kanály, například když se v Německu prodávají televizory Grundig, které byly legálně zakoupeny ve Francii. Dnes se paralelní obchod velmi často uskutečňuje na různých webových stránkách na internetu. Toto právo je třeba bránit tím, že podpoříme rozvoj jednotného trhu na internetu a obecně rozvoj elektronického obchodu a zajistíme větší přístup ke kulturním statkům v legálních internetových obchodech. V této oblasti před sebou máme hodně práce, a to jak pokud jde o to usnadnit podnikům působení ve virtuálním světě, tak i co se týče zvýšení důvěry spotřebitelů v internetové transakce.
<SPEAKER ID="098" NAME="Kinga Göncz" LANGUAGE="HU">
Jednotný trh je hlavní hnací silou rozvoje Evropské unie a kromě toho, že zvyšuje konkurenceschopnost, vytváří také rámec pro sociální začleňování a tvorbu pracovních míst. Návrhy na prohloubení jednotného trhu, ať se již týkají odstranění administrativních překážek, na které narážejí malé podniky, nebo povzbuzení elektronického obchodu, musí sledovat prospěch občanů. Realizace této strategie nesmí být deformována předsudky vůči sociálním právům a nesmí narušit sociální výdobytky. Uplatňování práv zaměstnanců, nakupujících a spotřebitelů bez ohledu na hranice se zatím ještě staví do cesty příliš mnoho překážek. Provádění směrnice o volném pohybu má také mezery, a to navzdory tomu, že maximální zaměstnanost a co nejlepší řízení evropských pracovních sil jsou důležité pro zotavení z krize. Hladkému chodu vnitřního trhu napomáhají společná evropská opatření v boji proti korupci a organizované trestné činnosti a provádění Stockholmského programu, jehož cílem je vytvoření prostoru svobody, bezpečnosti a práva. Je zapotřebí učinit kroky k tomu, aby uvnitř EU bylo zajištěno uznávání odborných kvalifikací, přenositelnost nároku na důchod a přístup k základním bankovním službám. Další úkoly na nás čekají také při zajišťování volného pohybu služeb a respektu k právům vysílaných pracovníků.
<SPEAKER ID="099" NAME="Liem Hoang Ngoc" LANGUAGE="FR">
Vzhledem k tomu, o jak důležité téma se jedná, a vzhledem k tomu, že Parlament měl pro svou práci k dispozici jen přísně vyměřený čas, můžeme být s dosaženým výsledkem všichni spokojeni. Obecně souhlasím s prioritami, které vyzdvihly jednotlivé zprávy, zejména s uznáváním odborných kvalifikací, přenositelností nároku na důchod, racionalizací postupů pro zadávání veřejných zakázek, iniciativami pro malé a střední podniky a s tím, aby všichni občané měli zajištěn přístup k základním bankovním službám.
<P>
Podle mého názoru by si nepochybně zasloužily vyzdvihnout jako priority další opatření, například otázka společných zdrojů, ale jsem si velmi dobře vědom toho, že vybírat mezi 50 návrhy bylo obtížné. Jsem také potěšen tím, že jsme dokázali nalézt kompromis stran sociální doložky spočívající v tom, že u všech právních předpisů týkajících se jednotného trhu bude nutné provést hodnocení jejich sociálního dopadu, a bude-li k tomu na základě výsledků důvod, bude do nich zahrnuta zmínka o politických a sociálních právech.
<P>
Konečně dalším důvodem ke spokojenosti je to, že Parlament požaduje, aby byl zajištěn přístup ke kvalitním a cenově dostupným službám všeobecného hospodářského zájmu a sociálním službám obecného zájmu a vyzývá Komisi, aby v této oblasti předložila odvětvové legislativní iniciativy.
<SPEAKER ID="100" NAME="Jan Kozłowski" LANGUAGE="PL">
Nejprve bych rád poděkoval zpravodajům za to, kolik práce věnovali přípravě zpráv o jednotném trhu, a také bych jim rád poblahopřál ke konečným výsledkům. Jsem potěšen tím, že k 20. výročí vzniku jednotného trhu máme před sebou usnesení, jež Evropanům pomůže plně využít potenciál jednotného trhu. Jsem si jit, že bude-li uvedeno do života, posílí se tím konkurenceschopnost evropských trhů a přiblížíme se dosažení cílů vytyčených strategií Evropa 2020. Za důležitý faktor, jenž umožní dosáhnout toho, aby jednotný trh účinně fungoval, považuji sítě TEN-T. Jsem proto potěšen tím, že projednávané zprávy jim přiznávají zvláštní význam. Sítě TEN-T jsou velmi důležitými pilíři účinně fungujícího tržního hospodářství, protože vytvářejí podmínky pro spravedlivou hospodářskou soutěž v měřítku celé Evropské unie. V souvislosti s rozhodnutími o budoucí podobě sítí TEN-T, která nás čekají, bych chtěl poukázat na to, že je zapotřebí, aby země "staré 15" byly lépe spojeny s novými členskými státy, a také na to, že větší soudržnost v oblasti vnitřní dopravy rozšířené Evropské unie je důležitým faktorem podílejícím se na konkurenceschopnosti EU.
<SPEAKER ID="101" NAME="Alajos Mészáros" LANGUAGE="HU">
Jednotný trh má pro budoucí růst hospodářství EU klíčový význam. Zvláštní pozornost je třeba věnovat malým a středním podnikům, protože tyto podniky mají z hlediska růstu a tvorby pracovních míst největší potenciál. Jednotný trh musí malým podnikům přinést výhody, protože právě tyto podniky poskytují nejvíce pracovních míst, ale současně čelí největším potížím při využívání možností, které jednotný trh nabízí. Financovat vývoj a inovace pro ně představuje problém. Stejně tak musíme věnovat pozornost místním podnikům ve znevýhodněných, řídce osídlených oblastech a v městských čtvrtích potýkajících se s obtížemi. Hospodářská politika je základním prostředkem, jenž EU umožní dosáhnout dynamického, efektivního a inovativního trhu a také konkurenceschopnosti na celosvětové úrovni. Je třeba, aby Evropská unie přijala důležitá opatření, která malým a středním podnikům zajistí lepší přístup k informacím, aby byly informovány o možnostech, jež jim jednotný trh nabízí, a o finančních opatřeních EU. Jsem také přesvědčen, že je důležité, aby do všech politik EU týkajících se jednotného trhu byly zahrnuty cíle strategie Evropa 2020 a prvky iniciativy Small Business Act. Tento krok má rozhodující význam pro překonání stávajících překážek na vnitrostátní úrovni i na úrovni EU.
<SPEAKER ID="102" NAME="Rareş-Lucian Niculescu" AFFILIATION="PPE">
písemně. - Jednotný trh pro Evropany by podle mého názoru měl být jednotným trhem také z hlediska kvality. Bohužel projednávaná zpráva se této otázce nijak nevěnuje. V Evropské unii občas bývají do různých zemí pod stejnou značkou dodávány výrobky s odlišným složením. Zdánlivě jde o výrobky stejné značky, ale liší se koncentrací a intenzitou. Objevily se informace o tom, že u stejného výrobku stejné značky existovaly čtyři různé jakosti podle cílové země. Výsledkem je, že výrobek, jenž se navenek tváří jako stejný produkt, má podle toho, kde jej koupíte, rozdílnou kvalitu. Protože se značkou je spojována určitá předpokládaná kvalita, mohla by tato praktika vést ke klamání spotřebitele. Podniky nesmí klamat spotřebitele ohledně předností značkového zboží. Pokud výrobci chtějí snížit kvalitu nabízeného zboží, měli by ho prodávat pod jinou značkou. Občané jsou přesvědčeni, že na základě zásady "značka má stálou kvalitu" by kvalita značkového zboží měla být na všech trzích stejná. Protože moje voliče tato otázka velmi zajímá, chtěl bych, abych se o ní zde v této sněmovně hovořilo.
<SPEAKER ID="103" NAME="Marianne Thyssen" LANGUAGE="NL">
Jsem potěšena tím, že Evropský parlament pohotově zareagoval na obecně pochvalně přijímanou zprávu bývalého komisaře Montiho, v níž profesor Monti hájí myšlenku, aby byl dále rozvíjen a dokončen vnitřní trh jakožto "nutný předpoklad vysoce konkurenceschopného sociálně tržního hospodářství". Vždyť není sporu o tom, že Evropa byla finanční a hospodářskou krizí těžce zasažena. Další rozvoj vnitřního trhu, jenž je největším světovým trhem, bude v tomto ohledu jednou z našich nejdůležitějších výhod.
<P>
Je zapotřebí, abychom pro naše malé a střední podniky, jež jsou páteří evropského hospodářství, udělali tato cílená opatření: zajistili pro ně dostatečný přístup na kapitálové trhy, usnadnili jim online obchodování a učinili první kroky ke společnému konsolidovanému základu daně z příjmů právnických osob. Zkrátka nepřijdou ani naši občané: přínosem pro ně bude například možnost studia v zahraničí, přísnější nároky na bezpečnost hraček, levnější poplatky za roaming. Jakožto tvůrci evropské politiky na to musíme klást stále důraz. Čelíme značným výzvám, a proto musíme udělat vše, co je v našich silách, abychom připravili kompletní rámec vnitřního trhu s online službami. Těmito třemi zprávami Evropský parlament dává jasně najevo, že to s reformou vnitřního trhu myslí opravdu vážně. Nyní tedy důsledně provádějme tuto práci.
<SPEAKER ID="104" NAME="Niki Tzavela" LANGUAGE="EL">
Má-li Evropa překonat současnou těžkou situaci a obstát v konkurenci s rychle se rozvíjejícími ekonomikami, musí investovat do oblastí, které jí přinesou konkurenční výhodu. Společný trh je největší konkurenční výhodou Evropy a měl by být tedy odpovídajícím způsobem využit. Navíc následkem recese se členské státy EU hospodářsky více unifikují, čehož musíme využít a konsolidovat evropské hospodářství tak, aby bylo konkurenceschopnější na domácí i mezinárodní úrovni. Proto se musíme svými oficiálními dokumenty snažit podpořit ambicióznější prohloubení společného evropského trhu, zejména v oblasti služeb. Je třeba také náležitě uznat úlohu podniků při vytváření fungujícího jednotného trhu.
