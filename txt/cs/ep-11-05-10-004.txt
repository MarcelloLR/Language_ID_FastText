<CHAPTER ID="004">
Absolutorium za rok 2009 (rozprava)
<SPEAKER ID="008" NAME="Předseda">
- Dalším bodem je společná rozprava o následujících zprávách:
<P>
Zpráva o udělení absolutoria za plnění souhrnného rozpočtu Evropské unie na rozpočtový rok 2009, oddíl III - Komise a výkonné agentury [SEK(2010)0963 - C7-0211/2010 - - Výbor pro rozpočtovou kontrolu. Zpravodaj: Jorgo Chatzimarkakis;
<P>
Zpráva o zvláštní zprávě Evropského účetního dvora v souvislosti s udělením absolutoria Komisi za rok 2009 - Výbor pro rozpočtovou kontrolu. Zpravodaj: Jorgo Chatzimarkakis;
<P>
Zpráva o udělení absolutoria za plnění souhrnného rozpočtu Evropské unie na rozpočtový rok 2009, oddíl I - Evropský parlament [SEK(2010)0963 - C7-0212/2010 - - Výbor pro rozpočtovou kontrolu. Zpravodaj: Ville Itälä;
<P>
Zpráva o udělení absolutoria za plnění souhrnného rozpočtu Evropské unie na rozpočtový rok 2009, oddíl II - Rada [SEK(2010)0963 - C7-0213/2010 - - Výbor pro rozpočtovou kontrolu. Zpravodaj: Crescenzio Rivellini;
<P>
Zpráva o udělení absolutoria za plnění souhrnného rozpočtu Evropské unie na rozpočtový rok 2009, oddíl IV - Soudní dvůr [SEK(2010)0963 - C7-0214/2010 - - Výbor pro rozpočtovou kontrolu. Zpravodaj: Crescenzio Rivellini;
<P>
Zpráva o udělení absolutoria za plnění souhrnného rozpočtu Evropské unie na rozpočtový rok 2009, oddíl V - Účetní dvůr [SEK(2010)0963 - C7-0215/2010 - - Výbor pro rozpočtovou kontrolu. Zpravodaj: Crescenzio Rivellini;
<P>
Zpráva o udělení absolutoria za plnění souhrnného rozpočtu Evropské unie na rozpočtový rok 2009, oddíl VI - Evropský hospodářský a sociální výbor [SEK(2010)0963 - C7-0216/2010 - - Výbor pro rozpočtovou kontrolu. Zpravodaj: Crescenzio Rivellini;
<P>
Zpráva o udělení absolutoria za plnění souhrnného rozpočtu Evropské unie na rozpočtový rok 2009, oddíl VII - Výbor regionů [SEK(2010)0963 - C7-0217/2010 - - Výbor pro rozpočtovou kontrolu. Zpravodaj: Crescenzio Rivellini;
<P>
Zpráva o udělení absolutoria za plnění souhrnného rozpočtu Evropské unie na rozpočtový rok 2009, oddíl VIII - Evropský veřejný ochránce práv [SEK(2010)0963 -- C7-0218/2010 - - Výbor pro rozpočtovou kontrolu. Zpravodaj: Crescenzio Rivellini;
<P>
Zpráva o udělení absolutoria za plnění souhrnného rozpočtu Evropské unie na rozpočtový rok 2009, oddíl IX - Evropský inspektor ochrany údajů [SEK(2010)0963 - C7-0219/2010 - - Výbor pro rozpočtovou kontrolu. Zpravodaj: Crescenzio Rivellini;
<P>
Zpráva o udělení absolutoria za plnění rozpočtu osmého, devátého a desátého Evropského rozvojového fondu na rozpočtový rok 2009 - C7-0220/2010 - - Výbor pro rozpočtovou kontrolu. Zpravodaj: Bart Staes;
<P>
Zpráva k udělování absolutoria za rok 2009: výkonnost, finanční řízení a kontrola agentur EU - Výbor pro rozpočtovou kontrolu. Zpravodaj: Georgios Stavrakakis;
<P>
Zpráva o udělení absolutoria za plnění rozpočtu Evropské policejní akademie za rozpočtový rok 2009 [SEK(2010)0963 - C7-0241/2010 - - Výbor pro rozpočtovou kontrolu. Zpravodaj: Georgios Stavrakakis;
<P>
Zpráva o udělení absolutoria za plnění rozpočtu Evropské agentury pro léčiva na rozpočtový rok 2009 [SEK(2010)0963 - C7-0233/2010 - - Výbor pro rozpočtovou kontrolu. Zpravodaj: Georgios Stavrakakis;
<P>
Zpráva o udělení absolutoria za plnění rozpočtu Překladatelského střediska pro instituce Evropské unie na rozpočtový rok 2009 [SEK(2010)0963 - C7-0232/2010 - - Výbor pro rozpočtovou kontrolu. Zpravodaj: Georgios Stavrakakis;
<P>
Zpráva o udělení absolutoria za plnění rozpočtu Evropského střediska pro rozvoj odborného vzdělávání na rozpočtový rok 2009 [SEK(2010)0963 - C7-0226/2010 - - Výbor pro rozpočtovou kontrolu. Zpravodaj: Georgios Stavrakakis;
<P>
Zpráva o udělení absolutoria za plnění rozpočtu Agentury Společenství pro kontrolu rybolovu na rozpočtový rok 2009 [SEK(2010)0963 - C7-0244/2010 - - Výbor pro rozpočtovou kontrolu. Zpravodaj: Georgios Stavrakakis;
<P>
Zpráva o udělení absolutoria za plnění rozpočtu Evropské agentury pro bezpečnost letectví na rozpočtový rok 2009 [SEK(2010)0963 - C7-0237/2010 - - Výbor pro rozpočtovou kontrolu. Zpravodaj: Georgios Stavrakakis;
<P>
Zpráva o udělení absolutoria za plnění rozpočtu Evropského střediska pro prevenci a kontrolu nemocí na rozpočtový rok 2009 [SEK(2010)0963 - C7-0239/2010 - - Výbor pro rozpočtovou kontrolu. Zpravodaj: Georgios Stavrakakis;
<P>
Zpráva o udělení absolutoria za plnění rozpočtu Evropské agentury pro chemické látky na rozpočtový rok 2009 [SEK(2010)0963 - C7-0245/2010 - - Výbor pro rozpočtovou kontrolu. Zpravodaj: Georgios Stavrakakis;
<P>
Zpráva o udělení absolutoria za plnění rozpočtu Evropské agentury pro životní prostředí na rozpočtový rok 2009 [SEK(2010)0963 - C7-0230/2010 - - Výbor pro rozpočtovou kontrolu. Zpravodaj: Georgios Stavrakakis;
<P>
Zpráva o udělení absolutoria za plnění rozpočtu Evropského úřadu pro bezpečnost potravin na rozpočtový rok 2009 [SEK(2010)0963 - C7-0238/2010 - - Výbor pro rozpočtovou kontrolu. Zpravodaj: Georgios Stavrakakis;
<P>
Zpráva o udělení absolutoria za plnění rozpočtu Evropského monitorovacího centra pro drogy a drogovou závislost na rozpočtový rok 2009 [SEK(2010)0963 - C7-0229/2010 - - Výbor pro rozpočtovou kontrolu. Zpravodaj: Georgios Stavrakakis;
<P>
Zpráva o udělení absolutoria za plnění rozpočtu Evropské agentury pro námořní bezpečnost na rozpočtový rok 2009 [SEK(2010)0963 - C7-0236/2010 - - Výbor pro rozpočtovou kontrolu. Zpravodaj: Georgios Stavrakakis;
<P>
Zpráva o udělení absolutoria za plnění rozpočtu Evropské agentury pro bezpečnost sítí a informací na rozpočtový rok 2009 [SEK(2010)0963 - C7-0252/2010 - - Výbor pro rozpočtovou kontrolu. Zpravodaj: Georgios Stavrakakis;
<P>
Zpráva o udělení absolutoria za plnění rozpočtu Evropské agentury pro železnice na rozpočtový rok 2009 [SEK(2010)0963 - C7-0240/2010 - - Výbor pro rozpočtovou kontrolu. Zpravodaj: Georgios Stavrakakis;
<P>
Zpráva o udělení absolutoria za plnění rozpočtu Evropské nadace odborného vzdělávání na rozpočtový rok 2009 [SEK(2010)0963 - C7-0235/2010 - - Výbor pro rozpočtovou kontrolu. Zpravodaj: Georgios Stavrakakis;
<P>
Zpráva o udělení absolutoria za plnění rozpočtu Evropské agentury pro bezpečnost a ochranu zdraví při práci na rozpočtový rok 2009 [SEK(2010)0963 - C7-0231/2010 - - Výbor pro rozpočtovou kontrolu. Zpravodaj: Georgios Stavrakakis;
<P>
Zpráva o udělení absolutoria za plnění rozpočtu Zásobovací agentury Euratomu na rozpočtový rok 2009 [SEK(2010)0963 - C7-0246/2010 - - Výbor pro rozpočtovou kontrolu. Zpravodaj: Georgios Stavrakakis;
<P>
Zpráva o udělení absolutoria za plnění rozpočtu Evropské nadace pro zlepšení životních a pracovních podmínek na rozpočtový rok 2009 [SEK(2010)0963 - C7-0227/2010 - - Výbor pro rozpočtovou kontrolu. Zpravodaj: Georgios Stavrakakis;
<P>
Zpráva o udělení absolutoria za plnění rozpočtu Evropské jednotky pro justiční spolupráci na rozpočtový rok 2009 [SEK(2010)0963 - C7-0234/2010 - - Výbor pro rozpočtovou kontrolu. Zpravodaj: Georgios Stavrakakis;
<P>
Zpráva o udělení absolutoria za plnění rozpočtu Evropské agentury pro základní práva na rozpočtový rok 2009 [SEK(2010)0963 - C7-0228/2010 - - Výbor pro rozpočtovou kontrolu. Zpravodaj: Georgios Stavrakakis;
<P>
Zpráva o udělení absolutoria za plnění rozpočtu Evropské agentury pro řízení operativní spolupráce na vnějších hranicích členských států Evropské unie (FRONTEX) na rozpočtový rok 2009 [SEK(2010)0963 - C7-0242/2010 - - Výbor pro rozpočtovou kontrolu. Zpravodaj: Georgios Stavrakakis;
<P>
Zpráva o udělení absolutoria za plnění rozpočtu Evropského úřadu pro dohled nad evropským GNSS na rozpočtový rok 2009 [SEK(2010)0963 - C7-0243/2010 - - Výbor pro rozpočtovou kontrolu. Zpravodaj: Georgios Stavrakakis;
<P>
Zpráva o udělení absolutoria za plnění rozpočtu společného podniku ARTEMIS na rozpočtový rok 2009 [SEK(2010)0963 - C7-0250/2010 - - Výbor pro rozpočtovou kontrolu. Zpravodaj: Georgios Stavrakakis;
<P>
Zpráva o udělení absolutoria za plnění rozpočtu společného podniku Clean Sky na rozpočtový rok 2009 [SEK(2010)0963 - C7-0249/2010 - - Výbor pro rozpočtovou kontrolu. Zpravodaj: Georgios Stavrakakis;
<P>
Zpráva o udělení absolutoria za plnění rozpočtu společného podniku pro provádění společné technologické iniciativy pro inovativní léčiva na rozpočtový rok 2009 [SEK(2010)0963 - C7-0251/2010 - - Výbor pro rozpočtovou kontrolu. Zpravodaj: Georgios Stavrakakis;
<P>
Zpráva o udělení absolutoria za plnění rozpočtu společného evropského podniku pro ITER a rozvoj energie z jaderné syntézy na rozpočtový rok 2009 [SEK(2010)0963 - C7-0247/2010 - - Výbor pro rozpočtovou kontrolu. Zpravodaj: Georgios Stavrakakis, a
<P>
Zpráva o udělení absolutoria za plnění rozpočtu společného podniku SESAR na rozpočtový rok 2009 [SEK(2010)0963 - C7-0248/2010 - - Výbor pro rozpočtovou kontrolu. Zpravodaj: Georgios Stavrakakis.
<SPEAKER ID="009" NAME="Jorgo Chatzimarkakis" LANGUAGE="DE">
Pane předsedo, pane komisaři Šemeto, dámy a pánové, postup, kterým se dnes zabýváme - tedy udělení absolutoria pro výdaje Evropské komise - je zásadní. V posledních letech byl možná brán na lehkou váhu, ale ve skutečnosti je udělení absolutoria pro veškeré výdaje Evropské komise za rozpočtový rok 2009 základním posláním Evropského parlamentu.
<P>
Jsme si vědomi toho, že 80 % těchto finančních prostředků bylo použito v rámci sdílené odpovědnosti mezi Komisí a členskými státy. Nicméně celkovou odpovědnost za tento proces má Komise. Proto bych se chtěl obrátit přímo na vás, pane komisaři Šemeto. Nejprve bych vám chtěl poděkovat. Chci, aby to bylo jasné hned od začátku. To se týká i mých kolegů, poslanců Evropského parlamentu, kteří velice dobře spolupracovali a vyjádřili silnou podporu postoji Evropského parlamentu. Diskuse, které proběhly, však byly velmi intenzivní, pane komisaři Šemeto. Sdílená odpovědnost se vás týká pouze za rok 2009, ale přesto jste se do diskusí velmi aktivně zapojil. V některých případech došlo k vášnivým rozepřím, které zabíhaly do nejmenších podrobností. Chtěl bych však zdůraznit, že jste otázku absolutoria prosadil jako hlavní téma do programu jednání kolegia komisařů. Předseda Komise, pan Barroso, s námi více než hodinu vyjednával o podrobnostech. Vy sám jste sehrál zásadní roli ve změně přístupu Komise k udělení absolutoria, a stejně tak ve změně přístupu úředníků Komise k tomuto celému procesu. Jsem vám vděčný za to, že jste zcela otevřeně prohlásil, že tlak, který letos Evropský parlament vyvinul, vám v konečném důsledku pomůže zvýšit transparentnost. Ve svých rukách nyní máte nástroj, který vám umožní vyvíjet tlak nejen na členské státy, ale také na váš vlastní úřad - který se v těchto otázkách doposud projevoval poněkud laxně.
<P>
Nicméně se domnívám, pane komisaři Šemeto, že je nutné, abychom využili této energie, kterou jsme společně vytvořili - a chtěl bych vás požádat, abyste předal naše poděkování předsedovi Komise Barrosovi -, a této dynamiky i pro další zprávy o absolutoriu. Jedna věc totiž musí být naprosto jasná, a sice to, že Evropský účetní dvůr po šestnácté nevydal kladné prohlášení. To není nevýznamné, protože to znamená, že jste po dobu 16 let ani jednou nesplnili podmínky. Nicméně bych chtěl v krátkosti zmínit hlavní podmínky, které jsme stanovili a jež jste naplnili. Jsem rád, že po mém boku je pan Fjellner, budoucí zpravodaj pro otázku udělení absolutoria. Věřím, že bude pokračovat v započaté práci se stejnou energií.
<P>
Komise začala zcela jasně označovat chybné výdaje v účetní závěrce Evropské unie za rozpočtový rok 2009, což je zásadní, protože zde v konečném důsledku hovoříme o 80 % sdílené odpovědnosti. Tyto položky Komise uvedla zcela otevřeně. Na základě této nové transparentnosti jsme proto stanovili pět klíčových podmínek. První z nich je dlouhotrvající problém, kterým se Evropský parlament zabývá už dlouho - prohlášení o řízení na vnitrostátní úrovni. Jako zástupce skupiny Aliance liberálů a demokratů pro Evropu jsem rád, že mohu poukázat na skutečnost, že iniciativu v této otázce projevili především nizozemští členové skupiny ALDE. Máme zde na mysli potvrzení ministrů financí, že finanční prostředky Evropské unie byly v jejich zemích vynaloženy řádným způsobem.
<P>
Tato prohlášení o řízení na vnitrostátní úrovni nemáme zatím k dispozici, ale chceme je získat. V této souvislosti hodlám v budoucnosti stavět na své spolupráci s panem Fjellnerem. Pane komisaři, slíbil jste, že se zaměříme na to, zda bude možné do příštího finančního výhledu na rok 2014 zavést přísnější podmínky. Je důležité, že jste vytvořil pokyny - jsme vám za to vděčni - a že jste ukázal, které státy skutečně předložily prohlášení o řízení na vnitrostátní úrovni - není jich mnoho: v podstatě pouze Nizozemsko bezezbytku splňuje všechny podmínky - a konečně že jste generálnímu ředitelství uložil, aby ve své zprávě o činnosti za rok 2010 poprvé představilo, co bude součástí budoucích prohlášení o řízení na vnitrostátní úrovni, i když půjde pouze o pracovní úroveň.
<P>
Druhou klíčovou podmínkou je přijetí větší odpovědnosti ze strany komisařů. Navrhl jste, aby generální ředitelství měla povinnost informovat své komisaře o nesrovnalostech, za což jsem vám vděčný.
<P>
Třetí a zásadní podmínkou je, aby byl více využíván nástroj pozastavení nebo ukončení plateb. Uvedl jste jasná kritéria, kdy k tomuto opatření sáhnete. Jasně jste nám ukázal, jak jste již v několika minulých letech zasáhl. Děkuji vám za takovou otevřenost a transparentnost, jež nám pomohou vyvíjet tlak na členské státy. Stejně tak bych vám chtěl vyjádřit poděkování za vytvoření pokynů, které pomohou členským státům. Mimoto jste slíbil, že při hodnocení výkonnosti stanovíte jasná pravidla; jedná se ostatně o vaši povinnost vyplývající z Lisabonské smlouvy. Rovněž vám děkuji, že jste nás do značné míry zapojil do procesu hodnocení výkonnosti. Slíbil jste také, že provedete určitá zjednodušení, protože projednávané materiály jsou často tak složité, že se lidé schovávají za pravidla a zneužívají je. Děkuji vám i za stanovení velmi konkrétních požadavků pro příští finanční výhled.
<P>
Jsem pro to, abychom touto cestou pokračovali. Jsem přesvědčen, že Parlament může velkou měrou přispět k výraznému zlepšení práce Komise. Přeji panu Fjellnerovi mnoho úspěchů a chtěl bych vyjádřit své srdečné poděkování svým parlamentním spolupracovníkům, zejména Bentu Adamsenovi a Dominykasu Mordasovi.
<SPEAKER ID="010" NAME="Ville Itälä">
zpravodaj. - (FI) Pane předsedo, pane komisaři, dámy a pánové, nejprve bych chtěl poděkovat vám všem, se kterými jsem měl tu čest pracovat, především stínovým zpravodajům, jejichž spolupráce byla vynikající. Zároveň bych chtěl poděkovat také členům Výboru pro rozpočtovou kontrolu, neboť jejich jasná většina byla pro přijetí zprávy a celková atmosféra tam byla vskutku pozitivní. Moje poděkování patří také všem úředníkům, kteří nám byli nápomocni. Práce byla náročná, trvala dlouho a otázky, kterými jsme se zabývali, byly citlivé a nepříjemné, nicméně je třeba o nich diskutovat a zabývat se jimi.
<P>
Hlavním tématem zprávy je skutečnost, že nyní v Evropské unii procházíme hospodářskou krizí. Členské státy, podniky a široká veřejnost musí neustále přemýšlet o tom, kde mohou uspořit a jak přežít ze dne na den. Evropský parlament musí dělat totéž a Rada dokonce navrhla, že by v této souvislosti měl Parlament přemýšlet o úsporách a že je nutno je uskutečnit. To je samozřejmě problematické, protože všichni máme své oblíbené projekty a svoje vlastní představy o tom, co by Parlament měl dělat. V takovém případě je někdy pochopitelně velmi složité najít oblasti, ve kterých by bylo možné uspořit náklady.
<P>
Mnohé z návrhů, které zde padly a které se týkají výhod poslanců a způsobu jejich práce, nejsou příliš významné, pokud jde o jejich finanční vyjádření. Hospodářství EU kvůli nim ani nevzroste, ani se nezhroutí, ale jde zde o to, že bychom přišli o dobrou pověst, kdybychom nepracovali rozumně a přijatelně v očích veřejnosti. Proto musíme skutečně pečlivě zvážit naše další kroky.
<P>
Podle mého názoru bychom se měli soustředit na základní důvody toho, proč tu jsme. Jsme zákonodárným orgánem, navrhujeme rozpočet. To je naše práce a potřebujeme nástroje k tomu, abychom ji mohli vykonávat. Potřebujeme informační technologie a veškeré další vybavení, ale pokud jde o všechno ostatní, musíme být velmi kritičtí a zajistit, že to skutečně souvisí s výkonem naší práce.
<P>
Nyní, kdy není času nazbyt, bych se rád věnoval dvěma důležitým, ale zároveň také ožehavým otázkám, kterými se zabývá zpráva. První z nich je problematika bezpečnosti. Pane předsedo, doufám, že generální tajemník již brzy předloží návrh na posílení bezpečnosti. V období zhruba jednoho roku zde došlo ke třem loupežím: v bance, v jídelně a na poště. To skutečně nemůže pokračovat. Víme, že ve světě stále existuje hrozba terorismu. Pokud je bezpečnost Evropského parlamentu tak slabá, že sem někdo může jen tak přijít a vykrást poštu nebo banku a navíc zmizet, je na místě posílit bezpečnostní opatření, a to rychle. S tím souvisí mnoho podrobností, jež jsou uvedeny ve zprávě. Měly by v podstatě posloužit jako základ pro zvýšení bezpečnosti.
<P>
Další důležitou otázkou je skutečnost, že nemůžu před veřejností obhájit, že každé tři týdny měníme pracoviště. Přináší to značné výdaje. To nelze ospravedlnit, a proto bychom měli mít na této půdě odvahu k otevřené diskusi, zda se jedná o rozumný způsob vynakládání peněz daňových poplatníků. Chápeme, že to není zdaleka jednoduché, jde o naši historii a naše osobní pocity, ale v současném ovzduší hospodářské krize o této otázce musíme mluvit. Nemůžeme stavět takové zdi mezi těmi, kdo dělají rozhodnutí, a veřejností a znepřátelit tak obě strany. Proto musíme na tento problém upozornit a mluvit o něm.
<P>
Včera jsem viděl dokument, podle kterého francouzský Senát navrhuje, že by jednání Evropského parlamentu měla probíhat jen na jednom místě, a to ve Štrasburku. To by mi vyhovovalo, protože jde o to, že bychom měli mít pouze jedno sídlo a neutrácet peníze za neustálé cestování sem a tam.
<SPEAKER ID="011" NAME="Předseda">
Chtěl bych okamžitě reagovat a potvrdit, že generální tajemník i náměstek generálního tajemníka věnovali zajištění naší bezpečnosti v Evropském parlamentu velké úsilí. Včera během jednání předsednictva proběhla k tomuto tématu velmi dlouhá diskuse. Musíme zlepšit různé postupy, ale také bych chtěl využít této příležitosti a apelovat na poslance Evropského parlamentu, aby chápali, že i od nás se vyžaduje určitá míra disciplíny. Jsem si vědom, že se někdy jedná o zátěž, ale chceme-li Parlament, který bude bezpečný a zároveň otevřený veřejnosti, musíme provádět kontroly, i když vím, že mnohé poslance, včetně mě, někdy popuzují. Věřte mi, prosím, když říkám, že existují pouze dvě varianty; buď budou kontroly pokračovat, což znamená, že se budeme cítit bezpečněji, nebo se obejdeme bez nich a v tom případě se nebudeme o bezpečnosti bavit. Ještě jednou bych chtěl poslance Evropského parlamentu požádat, aby zaujali pozitivní postoj k těmto zvýšeným kontrolám, jejichž zrušení si nepřeji. Budeme v nich v budoucnu i nadále pokračovat.
<P>
Máme i další plány, jak zajistit, aby Evropský parlament zůstal otevřený, jelikož je velmi důležité, aby takový byl. Chceme, aby Parlament zůstal otevřený veřejnosti, ale bezpečnostní požadavky nás zároveň nutí k přijetí určitých opatření, kterých dosud nebylo třeba. Ty se dotknou i našich asistentů, kterým, jak jsem si všiml, vadí ještě víc než samotným poslancům. Proto bych se chtěl obrátit i na asistenty, kteří odvádějí v Evropském parlamentu obrovské množství práce, a požádat je o pochopení pro tyto kontroly. Kontrolám totiž nepodléhají jenom poslanci Evropského parlamentu, ale také jejich asistenti. Jsem si jist, že se nám podaří upravit pravidla takovým způsobem, abychom se cítili bezpečněji.
<SPEAKER ID="012" NAME="Tamás Deutsch">
zpravodaj. - (HU) Pane předsedo, dámy a pánové, jak uvedl pan předseda, pan Rivellini je zpravodajem sedmi předložených zpráv. Po uplynulých šest měsíců pracoval náš kolega mimořádně obětavě a efektivně, ale bohužel se nemůže zúčastnit tohoto zasedání, a tak mám tu čest ho v rámci dnešní rozpravy zastoupit.
<P>
Jak jsem již zmínil, pan Rivellini je zpravodajem pro sedm předložených zpráv. Dovolte mi, abych vám připomněl klíčové orgány Evropské unie, o jejichž absolutoriu připravil zprávy pan Rivellini. Jedná se o zprávy o udělení absolutoria za plnění souhrnného rozpočtu Evropské rady, Evropského hospodářského a sociálního výboru, Výboru regionů, Evropského soudního dvora, Evropského účetního dvora, Evropského veřejného ochránce práv a Evropského inspektora ochrany údajů a jejich úřadů.
<P>
Dovolte mi, abych za sebe poděkoval panu Rivellinimu a konkrétně také Evropskému účetnímu dvoru; práce tohoto orgánu byla při přípravě předložených zpráv nepostradatelná.
<P>
Také bych chtěl poděkovat členům Výboru pro rozpočtovou kontrolu Evropského parlamentu a jejich kolegům za odvedenou práci, která vedla až k dnešním výsledkům.
<P>
Dámy a pánové, chtěl bych upozornit na dvě zprávy. První je zpráva o absolutoriu za plnění rozpočtu Evropské rady a druhou zpráva o absolutoriu za plnění rozpočtu Evropského hospodářského a sociálního výboru.
<P>
Udělení absolutoria Evropské radě je vždy komplikované, protože se každoročně rozvine debata mezi Evropským parlamentem a Radou, která se týká postupu udělení absolutoria.
<P>
Dovolte mi, abych hovořil jasně a jednoznačně. Evropský parlament zastává jasné stanovisko, že má stejné pravomoci udělit či neudělit absolutorium Evropské radě jako kterémukoliv jinému orgánu. Pan Rivellini navrhuje odložit udělení absolutoria Evropské radě s cílem ponechat prostor pro další konzultace mezi Radou a Evropským parlamentem týkající se postupu udělení absolutoria. Minulý i předminulý rok jsme postupovali stejně. Odpovědný výbor Parlamentu navrhl odklad udělení absolutoria Radě, ke kterému došlo později.
<P>
Letos jsme ohledně postupu udělení absolutoria Radě nepochybně dosáhli pokroku, přestože je návrh podobný tomu z předchozích let, jelikož se týká odkladu udělení absolutoria. Proto bych chtěl poděkovat a poblahopřát maďarskému předsednictví Evropské rady.
<P>
Jak uvádí v bodě 8 zpráva o udělení absolutoria Evropské radě, je tento pokrok zásluhou pozitivního přístupu a úsilí maďarského předsednictví. Proto bych chtěl poblahopřát všem těm, kteří se podíleli na jeho práci.
<P>
Byli jsme rok co rok svědky tohoto pokroku, ale jeho tempo není zdaleka na žádoucí úrovni. Považujeme za pozitivní výsledek to, že Rada uznala, že postup udělení absolutoria a rozpočtový proces jsou dvě odlišné záležitosti, které musí probíhat samostatně. Je také třeba přivítat, že členové Rady se účastní a aktivně zapojují do současné diskuse o návrhu udělení absolutoria. Zástupci Rady však bohužel letos opět ignorovali pozvání technické komise. Neúčastnili se rozpravy komise o postupu udělení absolutoria, ani neposkytli přístup k důležitým dokumentům, které byly třeba k udělení absolutoria, a navíc Evropská rada nezodpověděla ani otázky parlamentního výboru. To je výčet problémů, které je nutné konečně vyřešit.
<P>
Věřím, že po odkladu udělení absolutoria bude možné dosáhnout konečné výhledové dohody mezi příslušným parlamentním výborem, Evropským parlamentem a Evropskou radou o otázkách týkajících se udělení absolutoria Radě.
<P>
Na závěr mi dovolte, abych se zmínil o návrhu výjimky pro Evropský hospodářský a sociální výbor. Problémy spojené s řízením rozpočtu výboru nejsou natolik vážné, aby vedly k odkladu udělení absolutoria, proto jsme pro jeho udělení. Navíc problémy zjištěné během práce výboru se nevtahují na rok následující po tom, za který je absolutorium uděleno.
<P>
Dámy a pánové, coby zástupce pana Rivelliniho mohu říct, že pokud jde o sedm předložených návrhů, měli bychom navrhnout usnesení Parlamentu, jak se uvádí v návrhu.
<SPEAKER ID="013" NAME="Bart Staes">
zpravodaj.-(NL) Pane předsedo, dámy a pánové, pane komisaři, pane úřadující předsedo Rady, zasloužíte si pochvalu. Poprvé po mnoha letech se Rada účastní diskuse o udělení absolutoria za plnění rozpočtu. Blahopřeji, skutečně si toho ceníme.
<P>
Dámy a pánové, 22,6 miliard EUR, to je částka, kterou utratí 10. Evropský rozvojový fond v období 2008-2013. To činí z Evropského rozvojového fondu nejdůležitější finanční nástroj EU pro rozvoj spolupráce s africkými, karibskými a tichomořskými státy (AKT). Desátý Evropský rozvojový fond je rovněž nesmírně důležitý, pokud jde o výši finančního závazku a také z hlediska svého rozsahu - je o 64 % větší než jeho předchůdce, 9. Evropský rozvojový fond.
<P>
Chtěl bych učinit pět poznámek.
<P>
Za prvé, Evropský rozvojový fond dosud nebyl součástí běžného rozpočtu Evropské unie. To je v zásadě nepřijatelné, protože je to v rozporu s demokratickou kontrolou, vede to k nedostatku odpovědnosti a rozhodně to nepřispívá k transparentnosti financování. Ve své zprávě připomínám Komisi, že se v rámci diskusí o budoucím finančním rámci zavázala, že zajistí, aby se Evropský rozvojový fond skutečně stal nedílnou součástí rozpočtu EU. Věřím, že tomu tak skutečně bude, a doufám, pane úřadující předsedo Rady, že vyšlete Radě i členským státům jasný vzkaz, že od roku 2014 se Evropský rozvojový fond skutečně musí stát nedílnou součástí rozpočtu Unie. Tento krok by samozřejmě neměl znamenat, že umožníme škrty ve výši finančních prostředků, které jsou obecně k dispozici pro podporu rozvojové spolupráce.
<P>
Za druhé je třeba rozlišovat kvalitu od kvantity. Co se týká běžné rozvojové spolupráce, Evropská komise se zavázala, že vynaloží 20 % prostředků určených na rozvojovou pomoc na základní a středoškolské vzdělávání a základní zdravotní péči. Ve své zprávě vyzývám Komisi, aby udělala to samé i v případě Evropského rozvojového fondu. To znamená, aby se soustředila především na základní a středoškolské vzdělávání, zdravotní péči a aby zvýšila příspěvek do těchto oblastí na 25 % celkového objemu prostředků, které jsou ve fondu k dispozici. V tomto smyslu je mimořádně důležitá spolupráce s nevládními organizacemi, jak místními, tak evropskými.
<P>
Za třetí mi dovolte vyjádřit se k finančnímu řízení. Evropský účetní dvůr provedl velmi důkladné šetření finančního řízení osmého, devátého a desátého Evropského rozvojového fondu, a to nejen ve své výroční zprávě, ale i v rámci mnoha zvláštních zpráv, a měl opravdu velmi dobré a cenné připomínky. Nicméně skutečně existují určité důvody pro znepokojení, jako například nedostatky, které Účetní dvůr objevil v souvislosti s postupem při zadávání veřejných zakázek, s předběžnými kontrolami delegací Evropské komise a s nefungujícími systémy vnitřní kontroly u našich partnerských zemí. Evropský účetní dvůr výslovně uvádí, že se nejedná o podvody, nýbrž o nedostatky. Domnívám se, že to musíme vzít na vědomí. Opravdu se zde vyskytlo příliš mnoho nekvantifikovatelných chyb.
<P>
Pane komisaři, věřím, že se touto otázkou budete se svým kolegou zabývat. Na tomto poli je skutečně potřeba provést změny.
<P>
Moje čtvrtá poznámka se týká rozpočtové pomoci (tomuto tématu by se měla věnovat širší diskuse). Dnes je tu s námi pan Charles Goerens, zpravodaj Výboru pro rozvojovou spolupráci pro otázku zelené knihy o rozpočtové pomoci. Všichni jsme si vědomi, že rozpočtová pomoc může být důležitým prvkem pro posílení rozvojové spolupráce. Neměla by však být chápána jako všelék, protože se s ní pojí řada nevýhod. Za její výhody můžeme považovat nízké transakční náklady, zvýšenou odpovědnost partnerských zemí za svůj vlastní osud a kvalitnější dialog mezi partnery a dárci. Zároveň však existuje vysoké riziko zpronevěry a zneužití finančních prostředků. Dokážu si představit, že tato diskuse bude v Evropském parlamentu probíhat ještě mnohokrát.
<P>
Moje pátá a poslední poznámka se týká investičního nástroje. Ten je prostředkem, který využívá Evropská investiční banka pro přesměrování půjček našim partnerským zemím. V současné době tento mechanismus nespadá do rámce postupu pro udělení absolutoria, ani do rámce prohlášení o věrohodnosti Evropského účetního dvora. To je skutečně nepřijatelné. Musíme zjednat nápravu. Na tom všem je pozitivní, že zástupci Evropské investiční banky a členové Výboru pro rozpočtovou kontrolu vedli velmi konstruktivní debatu. Dokonce vůbec poprvé vypracovali společnou zprávu. Ta nám může poskytnout mnoho cenných informací. V této souvislosti uvádím ve své zprávě mnoho důležitých poznámek. Některé úkoly rovněž svěříme Evropské investiční bance a Evropské komisi. Žádáme lepší koordinaci finančních prostředků. Pokud jde o Evropskou investiční banku a Evropskou komisi, žádáme o prošetření aktivit Evropské investiční banky zhruba koncem letošního září, abychom mohli zahájit postup pro následné udělení absolutoria s náležitou dokumentací. Žádáme o větší zapojení místních partnerů z oblastí, kde Evropská investiční banka spolufinancuje projekty, žádáme o přímější a méně teoretické výkazy a rovněž o obecný audit všech finančních prostředků Evropské investiční banky.
<P>
Dámy a pánové, možná se vám moje hodnocení fungování Evropského rozvojového fondu jeví jako příliš přísné, ale já se domnívám, že je spravedlivé. Jsem přesvědčen, že se moje zpráva zabývá mnoha cestami vedoucími ke zlepšení hospodaření s finančními prostředky určenými pro rozvojovou spolupráci, a proto bych vás chtěl vyzvat, abyste ji velkou většinou přijali.
<SPEAKER ID="014" NAME="Georgios Stavrakakis">
zpravodaj. - Pane předsedo, chtěl bych vás informovat, že využiji všechen svůj čas.
<P>
Byl jsem odpovědný za udělení absolutoria agenturám, kde Výbor pro rozpočtovou kontrolu vykonával kontrolu nad správou velkého počtu decentralizovaných agentur a společných podniků. Úspěšné splnění tohoto důležitého úkolu by nebylo možné bez pomoci a spolupráce mého kolegy, stínového zpravodaje, členů výboru, mojí kanceláře a sekretariátu. Všem bych jim za to chtěl poděkovat. Rovněž bych chtěl za příspěvek a spolupráci velmi poděkovat panu O'Sheaovi z Evropského účetního dvora.
<P>
Pevně věřím, že evropské agentury a společné podniky přinášejí Evropské unii přidanou hodnotu a prostřednictvím své přítomnosti v členských státech pomáhají posílit evropskou identitu. Naší úlohou v Parlamentu je nést odpovědnost vůči občanům, a proto musíme zajistit, aby peníze daňových poplatníků byly vynakládány řádně, transparentně a účinně.
<P>
Součástí konstruktivního dialogu bylo dlouhodobé monitorování v průběhu několika měsíců, které probíhalo mezi Evropským parlamentem, agenturami, Komisí, útvarem interního auditu a Evropským účetním dvorem. Tato společná dlouhá, analytická a přípravná práce podle mého názoru vedla ke zvýšení transparentnosti a zpřísnění disciplíny při řízení.
<P>
Dovolte mi, abych se nyní věnoval dvěma agenturám, u nichž náš výbor navrhuje odklad udělení absolutoria: je to Evropská policejní akademie (CEPOL) a Evropská agentura pro léčivé přípravky (EMA). V případě Evropské policejní akademie jsme očekávali, že nalezneme problémy pocházející z doby zprávy za loňský rok. Od nástupu nového ředitele je uplatňován akční plán, který si vyžádal Evropský parlament, a v současné době začínají být vidět výsledky. Domnívám se, že panuje široká shoda, že od nástupu nového vedení došlo k jasnému zlepšení fungování Evropské policejní akademie. Nicméně i tak musí CEPOL zvýšit své úsilí.
<P>
Co se týká Evropské agentury pro léčivé přípravky (EMA), byly u ní zjištěny problémy s řízením postupů zadávání zakázek. Byly vyjádřeny obavy z možného ohrožení nezávislosti expertů a také z potenciálních problémů s náborem nových zaměstnanců. Obecně je EMA považována za dobře organizovanou a fungující agenturu. Nicméně se domnívám, že u agentury takového významu bychom si měli být naprosto jisti tím, že jsou v ní zavedeny a účinně uplatňovány správné postupy. Proto jsme požádali agenturu, aby ve spolupráci s útvarem interního auditu provedla audit a do konce června nám předložila jeho výsledky.
<P>
Dovolte mi, abych svůj projev zakončil průřezovým pohledem napříč agenturami. Chtěl bych věřit, že tato zpráva poskytuje ucelený přehled všech problémů, které se týkají všech agentur a společných podniků. Zpráva vyjmenovává mnoho příkladů osvědčených postupů a obsahuje také návrhy na budoucí zlepšení. Vyzývá k přezkumu všech agentur ze strany Komise, přičemž by zvláštní pozornost měla být věnována nejmenším agenturám a způsobům zlepšení jejich výkonu. Rovněž vyzývá Evropský účetní dvůr k provedení komplexní analýzy přístupu agentur k řízení situací, kde může dojít k případnému střetu zájmů. Jsem velmi spokojen s ochotou Účetního dvora tuto analýzu provést.
<P>
V současné velké hospodářské a sociální krizi je význam monitorování vyšší než kdykoliv předtím. Společně - Evropský parlament, agentury, Komise a Evropský účetní dvůr - jsme se zavázali k řešení problémů a dosažení ještě lepších výsledků. Je mimořádně složité se vyhnout nesrovnalostem, ale o to důležitější je odhalovat je a předcházet jejich vzniku. Jsem toho názoru, že jsme tuto funkci monitorování úspěšně zvládli.
<SPEAKER ID="015" NAME="Předseda">
Dalším řečníkem je ministr Zsolt László Becsey, který zastupuje Evropskou radu.
<P>
Pane ministře, velmi vám děkuji, že jste dnes dopoledne mezi nás přišel. Maďarské předsednictví dává velmi dobrý příklad všem následujícím předsednictvím, pokud jde o účast při této velmi důležité rozpravě. Zopakuji to, co před několika minutami řekl kolega Bart Staes: vaše přítomnost zde je chvályhodná.
<SPEAKER ID="016" NAME="Zsolt László Becsey">
úřadující předseda Rady. - (HU) Pane předsedo, dámy a pánové, nejprve budu na úvod hovořit maďarsky a poté, coby člen Rady, budu pokračovat anglicky. Jelikož však jakožto poslanec Evropského parlamentu v této sněmovně vždy hovořím maďarsky, budu v tom i nadále pokračovat. Za druhé bych chtěl požádat pana předsedu, aby mi na konci rozpravy ponechal dvě minuty bez ohledu na to, kdy bude vypnut můj počítač. Doufám, že Rada dostane dostatek prostoru, stejně jako v předchozích rozpravách.
<P>
úřadující předseda Rady. - Tato rozprava se odehrává v době hospodářské a finanční krize, kdy mnoho členských států bylo nuceno omezit svoje rozpočty a udržovat výdaje pod přísnou kontrolou. Evropští občané a daňoví poplatníci po právu věnují stále větší pozornost řádnému vynakládání finančních prostředků Evropské unie. Z tohoto důvodu vítám příležitost prezentovat v rámci této rozpravy názory Rady a maďarského předsednictví.
<P>
Je samozřejmě správné, že rozpočty všech orgánů jsou součástí širšího kontrolního systému a dohledu. Příliš dlouho jsme fungovali na základě "gentlemanské dohody", která byla uzavřena v roce 1970, a v jejímž rámci se jak Evropský parlament, tak Rada zdržovaly vzájemné kontroly svých administrativních výdajů.
<P>
Domnívám se, že obě strany připouští, že taková dohoda už není v dnešním prostředí po vstupu Lisabonské smlouvy v platnost vhodná. Proto Rada navrhla nové uspořádání dlouhodobé spolupráce mezi našimi dvěma orgány, které se účastní procesu udělení absolutoria, a je připravena o něm vést diskusi. Předložili jsme návrh a těšíme se na debatu o něm s vámi. Jsem naprosto přesvědčen, že spolupráce v této oblasti je v zájmu obou orgánů a že je neméně důležité ukázat občanům EU, že spolupracujeme. Chtěl bych proto vyzvat Evropský parlament k zahájení diskusí na toto téma.
<P>
Osobně vás, pane předsedo, žádám, abyste udělal, co bude ve vašich silách, a jmenoval vaši delegaci, která s námi povede jednání na politické úrovni. Jsme připraveni s vámi sdílet své myšlenky. V obecnější rovině sdílíme vaše obavy o správné provádění rozpočtu EU. Podrobně jsme prostudovali roční účetní závěrky Komise, stejně jako připomínky Evropského účetního dvora uvedené v jeho výroční zprávě.
<P>
Já sám jsem na konci února předložil Výboru pro rozpočtovou kontrolu doporučení na udělení absolutoria Komisi za plnění rozpočtu. Vítám skutečnost, že mnohé z bodů, na které upozornila Rada, váš orgán přijal. Rada doporučila udělení absolutoria Komisi a uznala celkové zlepšení, které zjistil Evropský účetní dvůr. Tento vývoj je součástí vítaného trendu a je především zásluhou úsilí Komise a členských států v posledních letech. I přes tyto pozitivní signály však celkový výsledek stále není uspokojivý a Evropský účetní dvůr opět musel podmínit svoje stanovisko týkající se roku 2009.
<P>
V krátkosti bych chtěl zmínit tyto záležitosti: je nutná vážná diskuse, potřebujeme dlouhodobou spolupráci a dlouhodobou dohodu s Parlamentem. Toho bychom chtěli v návaznosti na gentlemanskou dohodu dosáhnout. Stojíme za postupem pro udělení absolutoria na základě zjištění Evropského účetního dvora, protože taková jsou pravidla, je to otázka Smlouvy; a také očekáváme, že Evropský parlament i Rada vezmou v úvahu obtížnost zjednodušení stávajících předpisů a posílení jejich transparentnosti.
<P>
Věřím, že tento problém, kdy udělení absolutoria Radě je Evropským parlamentem odloženo, se v budoucnu už nebude opakovat, a proto žádám, abychom už během maďarského předsednictví zahájili politickou diskusi a dospěli k dohodě.
<P>
To je moje osobní žádost na vás, Evropský parlament, a na vás, pane předsedo.
<SPEAKER ID="018" NAME="Algirdas Šemeta">
komisař. - Pane předsedo, nejprve mi dovolte poděkovat Výboru pro rozpočtovou kontrolu a především zpravodaji, poslanci Chatzimarkakisovi, za jejich vynikající spolupráci a zprávu, kterou připravili, včetně doporučení k udělení absolutoria za plnění rozpočtu na finanční rok 2009. Rovněž bych chtěl poděkovat poslanci Staesovi za jeho zprávu o provádění Evropského rozvojového fondu a poslanci Stavrakakisovi za jeho zprávu o agenturách.
<P>
Proces udělení absolutoria za rok 2009 se nyní blíží ke svému konci. Bylo to velmi intenzivní období, během kterého Evropský parlament a Komise udaly ráz zvláštnímu partnerství mezi těmito dvěma orgány. Můžeme pozorovat, že oba orgány mají mnoho společného, pokud jde o řádné finanční řízení a evropskou přidanou hodnotu.
<P>
Vyslechli jste si stanovisko Evropského účetního dvora a měli jste možnost si pročíst jeho zprávy. Někteří moji kolegové komisaři se zapojili do plodného dialogu s Výborem pro rozpočtovou kontrolu a sdíleli s vámi velké množství informací. Chtěl bych se soustředit na tři témata, která se těší zvláštnímu zájmu.
<P>
Za prvé Komise a Parlament by se měli společně s Radou hluboce zamyslet nad tím, jak lépe definovat odpovědnost různých účastníků finančních operací a zanést ji do legislativního rámce. Skutečnost, že většina chyb zjištěných Evropským účetním dvorem a Komisí se objevuje u projektů a plateb řízených členskými státy, jasně ukazuje, kam by mělo bezodkladně směřovat další úsilí, jelikož sdílené řízení představuje téměř 80 % všech evropských fondů.
<P>
Článek 317 Lisabonské smlouvy výslovně vyžaduje spolupráci členských států při plnění rozpočtu. Za tímto účelem Komise předložila odpovídající návrhy v rámci probíhajícího přezkumu finančního nařízení. Protože Evropský parlament a Rada nyní mají rovnoprávné postavení, pokud jde o přepracování tohoto nařízení, existuje skutečná a jedinečná příležitost posílit odpovědnost členských států, kterou bychom neměli promarnit.
<P>
Za druhé budete bezpochyby souhlasit s názorem, že složitost předpisů odrazuje potenciální příjemce od podání žádosti o finanční podporu Evropské unie. Navíc je tato složitost významným zdrojem chyb, na což v mnoha svých zprávách o auditu upozorňuje Evropský účetní dvůr.
<P>
Zjednodušení pravidel způsobilosti a finančních postupů je hlavním cílem Komise s ohledem na příští víceletý finanční rámec. Proto předložila Komise návrhy na přezkum finančního nařízení s cílem vyjasnit pravidla, zajistit jejich soulad s odvětvovými právními předpisy a zjednodušit finanční postupy.
<P>
Za třetí tyto návrhy rovněž předpokládají kontrolní strategie rozlišené v závislosti na odhadované míře rizika u každého programu, činnosti a typu příjemce. Cílem tohoto přístupu je zlepšit kvalitu kontrol tím, že se zajistí, aby náklady na ně byly přiměřené jejich přínosu, přičemž bude poskytnuta odpovídající záruka, že řízení rozpočtu Evropské unie je v souladu se zásadami řádného finančního řízení.
<P>
Jsem rád, že tento přístup je na předním místě programu probíhajících diskusí a že předložené návrhy skutečně odpovídají ambicím Komise.
<P>
Postup pro udělení absolutoria umožnil Komisi vzít si ponaučení ze závěrů a doporučení Evropského účetního dvora a usnesení orgánu udělujícího absolutorium v době, kdy uvažujeme o budoucí podobě politik Evropské unie a jejich promítnutí se do rozpočtu EU.
<P>
Nyní je naší sdílenou odpovědností, abychom společně s Radou tato ponaučení dokázali konkrétně převést do nového souboru moderních a účinných pravidel a postupů, které Komisi umožní lépe naplnit očekávání 500 milionů občanů řádným a nákladově efektivním způsobem.
<P>
Dovolte mi, abych svůj projev uzavřel poděkováním Evropskému parlamentu za stálou podporu, kterou v průběhu let poskytoval Komisi v jejím úsilí o dosažení lepšího finančního řízení rozpočtu Evropské unie.
<SPEAKER ID="020" NAME="Thijs Berman">
navrhovatel stanoviska Výboru pro rozvojovou spolupráci. - (NL) Paní předsedající, v minulosti byl Evropský rozvojový fond cílem kritiky Evropského účetního dvora, který požadoval, aby bylo více úsilí věnováno kontrole výdajů. Tato kontrola musí především vycházet od delegací Evropské unie v rozvojových zemích. Jsou to právě ony, kdo má nejblíže k projektům, o kterých zde hovoříme.
<P>
Především v posledních letech učinila Evropská komise důležité kroky ke zlepšení kontroly, zejména pokud jde o rozpočtovou pomoc a výdaje v nestabilních státech. A co víc, lepší spolupráce a koordinace v oblasti rozvojové politiky mezi členskými státy by nám mohla ušetřit 6 miliard EUR. Abychom toho však dosáhli, potřebujeme silné delegace EU, které se chopí této role a těchto úkolů a zajistí patřičnou kvalitu výdajů.
<P>
Je ironií osudu, že strany, které nejvíce upozorňují na podvody, jsou často zároveň těmi, které odmítají uvolnit finanční prostředky na posílení řízení delegací EU. Pokud nám jde skutečně o to, aby delegace zabránily tomu, aby peníze určené na rozvojovou pomoc skončily ve špatných rukách, nebo aby zabránily úniku peněz do selhávajících projektů, budou potřebovat více zaměstnanců. Musíme tomu pak přizpůsobit i rozpočet naší vnější politiky na následující roky. S velkou zvědavostí očekávám odpověď Komise na řadu poznámek uvedených ve vynikající zprávě pana Barta Staese. Moje skupina plně podporuje jeho závěry.
<P>
Co se však musí udělat, dříve než budou zlepšeny kontroly ex ante? Jak můžeme zajistit zlepšení řízení prováděcích organizací? Co udělá Komise pro další navýšení kapacity přijímacích zemí a regionálních organizací a co je k tomu zapotřebí? V budoucnosti by rozvojová politika Evropské unie měla vynaložit více prostředků na fondy, které nabízejí přístup k finančním službám, tedy fondy určené pro mikrofinancování. V chudých zemích žijí lidé s dostatkem snů a dovedností. Měli by dostat příležitost vybudovat si s pomocí malých úvěrů svůj vlastní život. Evropský rozvojový fond by k tomu měl rovněž přispět.
<P>
Závěrem chci říct, že jako součást rozpočtu EU bude Evropský rozvojový fond samozřejmě podléhat demokratické kontrole, ale to nesmí vést k omezení celkového rozpočtu určeného na rozvojovou spolupráci.
<SPEAKER ID="021" NAME="Charles Goerens" LANGUAGE="FR">
Paní předsedající, udělení absolutoria za plnění rozpočtu osmého, devátého a desátého Evropského rozvojového fondu mě inspiruje k následujícím poznámkám.
<P>
Za prvé, ambicí Komise - zcela oprávněnou - je podpora regionálního rozvoje v Africe. K tomuto účelu má k dispozici dva nástroje, ve skutečnosti dva mandáty. Prvním je mandát od členských států pro provádění Evropského rozvojového fondu, který je ve skutečnosti financován z vnitrostátních rozpočtů. Tytéž členské státy jí rovněž daly mandát k vyjednávání dohod o hospodářském partnerství. Hovoříme tu tedy o otázce soudržnosti politiky. Navíc má Komise v této oblasti velkou odpovědnost. Pokud jde o přidělování nezbytných zdrojů jednotlivým delegacím, může se však spolehnout na členy Výboru Evropského parlamentu pro rozvoj.
<P>
Za druhé, provádění Evropského rozvojového fondu je záležitostí Afričanů, kteří jsou jeho spoluvlastníky společně s Evropskou unií. Je v zájmu obou partnerů, aby fond co možná nejlépe využívali. Věřím, že zahrnutí Evropského rozpočtového fondu do souhrnného rozpočtu, které rovněž požaduji - tento neuchopitelný jev a krok, jehož provedení bylo mnohokrát přislíbeno, ale nikdy k němu nedošlo -, umožní zachovat původní povahu fondu. Budeme muset zajistit zachování tohoto acquis.
<SPEAKER ID="022" NAME="Csaba Őry">
navrhovatel stanoviska Výboru pro zaměstnanost a sociální věci. - (HU) Paní předsedající, jako zpravodaj pro stanovisko Výboru pro zaměstnanost a sociální věci bych chtěl upozornit Výbor pro rozpočtovou kontrolu na několik návrhů a požádat jej, aby je zahrnul do své zprávy.
<P>
Za prvé si vážíme úsilí Komise o zlepšení finančního řízení, zároveň však litujeme, že členské státy bez ohledu na finanční krizi plně nevyužívají finančních prostředků, které jsou k dispozici v Evropském sociálním fondu.
<P>
Míra jejich využití poklesla v roce 2007 z 54 % na 36 %. Domníváme se, že v této oblasti je třeba většího úsilí. Rovněž vyzýváme k většímu úsilí ke snížení četnosti vracení nezpůsobilých výdajů a chtěli bychom upozornit Komisi na nutnost zrychlení rozhodovacích procesů, které se týkají finančních úprav.
<P>
Je třeba přivítat, že se Evropský sociální fond soustředil na strategii zaměstnanosti, ale jak jsem již řekl, nebyly využity všechny dostupné finanční prostředky, a proto je v tomto směru zapotřebí dalšího úsilí.
<P>
U agentur se vyskytly menší problémy, o nichž nemám čas podrobně hovořit, ale obecně lze říct, že jejich finanční řízení je přijatelné a mělo by se mu dostat podpory.
<SPEAKER ID="023" NAME="Jutta Haug">
navrhovatelka stanoviska Výboru pro životní prostředí, veřejné zdraví a bezpečnost potravin. - (DE) Paní předsedající, pane úřadující předsedo Rady, pane komisaři, dámy a pánové, Výbor pro životní prostředí, veřejné zdraví a bezpečnost potravin vyjádřil Výboru pro rozpočtovou kontrolu velmi kladné stanovisko. Ocenili jsme způsob, jakým služby Komise naložily s finančními prostředky. Nemáme žádnou kritiku ani ke způsobu použití prostředků, ani k výši výdajů. Naopak, pro rychlé a kladné využití finančních prostředků v rámci programu LIFE máme pouze chválu. Komise úspěšně a užitečně využila dodatečné prostředky, které jsme jí přidělili. Agentury v rámci naší působnosti - Evropská agentura pro životní prostředí (EEA), Evropské středisko pro prevenci a kontrolu nemocí (ECDC), Evropská agentura pro chemické látky (ECA), Evropský úřad pro bezpečnost potravin (EFSA) a Evropská agentura pro léčivé přípravky (EMA) - rovněž spravovaly svoje finance odpovědně.
<P>
Na rozdíl od příslušného výboru kritizuje Výbor pro rozpočtovou kontrolu ve své zprávě Evropskou agenturu pro léčivé přípravky a dokonce navrhuje odmítnout udělení absolutoria této agentuře. Domnívám se, že to již zachází příliš daleko, abych se vyjádřila slušně. Pokud bych měla být méně zdvořilá, řekla bych, že Výbor pro rozpočtovou kontrolu zasahuje do oblasti, která je mimo jeho působnost. S tím by měl přestat. V této otázce mohu pouze požádat Evropský parlament a plénum o zlepšení situace.
<SPEAKER ID="024" NAME="Mathieu Grosch">
navrhovatel stanoviska Výboru pro dopravu a cestovní ruch. - (DE) Paní předsedající, na rozdíl od předcházejícího výboru nemohl Výbor pro dopravu a cestovní ruch vyjádřit čistě kladné stanovisko. Nicméně jsme ocenili skutečnost, že transevropským dopravním sítím se dostalo značných prostředků a že v roce 2009 program Galileo konečně zaznamenal velmi dobré výsledky, jak tomu bohužel v letech minulých nebylo. Rovněž jsme mohli konstatovat, že koordinátoři odvádí v případě transevropských sítí dobrou práci, protože mají také velký podíl na celkovém financování těchto významných projektů.
<P>
Z našeho pohledu existuje prostor pro zlepšení v dalších oblastech, které tento Parlament považuje za důležité - jako například bezpečnost silničního provozu. V této oblasti bylo využito pouze 73 % dostupných prostředků. Podle našeho názoru by zejména tento program mohl vykonat více práce, a to kvalitněji, s nižšími výdaji.
<P>
Na závěr bych chtěl zmínit, že bychom rádi viděli větší koordinaci mezi dopravní politikou a politikou soudržnosti. Není možné, aby jeden výbor určil priority, které další výbory následně ignorují. K této koordinaci však nyní dochází v rámci revize, kterou provádíme. Věříme, že za rok 2010 budeme schopni v této oblasti představit lepší zprávy.
<SPEAKER ID="025" NAME="Giommaria Uggias" LANGUAGE="IT">
Paní předsedající, dámy a pánové, Výbor pro dopravu a cestovní ruch schválil moje doporučení udělit absolutorium evropským dopravním agenturám, jež podporují Evropskou komisi.
<P>
Absolutorium bylo uděleno, protože Evropský účetní dvůr považoval roční účetní uzávěrky agentur v podstatě za spolehlivé, i když musíme vzít na vědomí a upozornit na řadu kritických záležitostí. Některé z nich jsou společné pro všechny agentury, nebo alespoň pro některé z nich, na příklad zrušení zadání veřejných zakázek a průtahy při jejich zadávání, nedodržení služebního řádu nebo porušení zásady platnosti rozpočtu na jeden rok. Musíme však zdůraznit závazek agentur k nápravě výše uvedených problémů.
<P>
V obecné rovině bych se s vámi rád podělil o dva krátké politické postřehy; jde o naprostou absenci víceletých programů - což je příznačné pro nedostatečné vedení - a nedostatek důrazu v práci některých agentur, například Evropské agentury pro železnice. Ve stejném duchu bych chtěl zmínit i zpoždění - vlastně téměř dvouleté - při zavádění postupů pro určení odpovědnosti za katastrofu ve Viareggiu.
<SPEAKER ID="026" NAME="Jens Geier">
navrhovatel stanoviska Výboru pro regionální rozvoj. - (DE) Paní předsedající, chtěl bych nejdříve využít minuty jakožto navrhovatel stanoviska Výboru pro regionální rozvoj a posléze promluvit dvě minuty v rámci rozpravy jménem své skupiny.
<P>
Paní předsedající, pane Becseyi, pane komisaři Šemeto, pane předsedo Caldeiro, dámy a pánové, rozpočet určený na regionální politiku zůstává Achillovou patou souhrnného rozpočtu Evropské unie. V pěti procentech plateb z Evropského regionálního fondu se stále vyskytují chyby, a musí být proto označeny za neoprávněné platby. I některé platby, které se zdají být v pořádku, ve skutečnosti podporují podivné projekty. Dovolte mi, abych vám připomněl, že z Evropského regionálního fondu byl dotován koncert Eltona Johna v Neapoli. Bylo to vydáváno za opatření k podpoře cestovního ruchu. Může tomu tak skutečně být, ale podle mého názoru by skutečná regionální pomoc Neapoli měla vypadat jinak.
<P>
Důvodem je to, že členské státy příliš často považují prostředky z Evropského regionálního fondu za "měkké" peníze. To je zřejmé ze skutečnosti, že existuje dlouhý seznam nesprávně vyplacených plateb, které mají být vráceny, takže Komise musí velmi často sáhnout k použití nástroje pozastavení plateb - což jako kontrolní orgán rozpočtu vysloveně vítáme - a že se ve výkazech často vyskytují nepřesnosti. Generální ředitel pro regionální politiku nemůže poskytnout žádnou záruku, pokud jde o zákonnost a spolehlivost, u více než poloviny operačních programů z důvodu nedostatků ve výkazech členských států.
<P>
Dámy a pánové, v této oblasti je před námi ještě hodně práce.
<SPEAKER ID="027" NAME="Pat the Cope Gallagher">
navrhovatel stanoviska Výboru pro rybolov. - Paní předsedající, Agentura Společenství pro kontrolu rybolovu byla založena v roce 2005 s cílem zajistit lepší dodržování pravidel společné rybářské politiky ze strany členských států EU. Tato agentura se sídlem ve španělském Vigu hraje významnou úlohu při posilování kontroly rybolovu a zajišťování koordinace mezi členskými státy EU.
<P>
Vítám, že agentura nedávno přijala víceletý pracovní program na období 2011-2015, který je v souladu se strategií Evropské unie Evropa 2020. Jsem přesvědčen, že víceletý pracovní program zvýší efektivitu nákladů prostřednictvím posílené regionální spolupráce a sdružením prostředků podle plánů společného nasazení. Vítám, že Evropský účetní dvůr schválil udělení absolutoria. Tento názor podporuje moje stanovisko, které bylo přijato Výborem pro rybolov.
<P>
Komise v brzké době zveřejní svoje legislativní návrhy na reformu společné rybářské politiky. Tato reforma musí sjednotit režimy dodržování a prosazování společné rybářské politiky existující v jednotlivých členských státech, protože v rámci EU panuje nejednotnost. V tomto ohledu naléhavě žádám Komisi o zavedení systému správních sankcí. Ten by neměl být ponechán na jednotlivých zemích. Máme-li společnou politiku, měly by sankce platit pro všechny stejně. Měli bychom totiž mít správní sankce za drobné přestupky, nikoliv trestní systém, který v současné době funguje v mojí zemi.
<SPEAKER ID="028" NAME="Iratxe García Pérez">
navrhovatelka stanoviska Výboru pro práva žen a rovnost pohlaví. -(ES) Paní předsedající, rok co rok ve Výboru pro práva žen a rovnost pohlaví opakujeme nutnost začlenit genderové hledisko do všech fází rozpočtového procesu, abychom mohli dosáhnout pokroku v oblasti politiky rovnosti, a tudíž v otázce rovnosti mezi muži a ženami v Evropské unii.
<P>
Proto vítáme jak zvláštní zprávu, kterou připravil Evropský účetní dvůr, o aktivitách odborného vzdělávání financovaných z Evropského sociálního fondu, tak i studii hodnotící proveditelnost a možnosti, pokud jde o zahrnutí některých prvků hlediska rovnosti mužů a žen. Nicméně je nezbytné v této oblasti dosáhnout dalšího v pokroku.
<P>
Jsme znepokojeni problémy, které se týkají plateb v programu Daphne určeného na boj proti násilí založenému na pohlaví, a věříme, že v průběhu let se zvýší citlivost k tomuto tématu a že budeme genderové hledisko brát skutečně v úvahu v rámci každého jednotlivého operačního programu prováděného v EU.
<SPEAKER ID="029" NAME="Christofer Fjellner" LANGUAGE="SV">
Paní předsedající, pane komisaři, chtěl bych poděkovat jak panu komisaři Šemetovi, tak zpravodaji panu Chatzimarkakisovi, za jejich skutečně vynikající spolupráci. Jde o kvalitní zprávu a mohu jen konstatovat, že jsme ve Výboru pro rozpočtovou kontrolu v zásadě ve shodě ohledně doporučení, která jsme předložili. Nicméně se jedná už o šestnáctý rok v řadě, kdy Evropský účetní dvůr nepředložil jasné prohlášení o věrohodnosti. Nedochází k nárůstu chybovosti. Naopak, dochází k jejímu poklesu, ale i tak je tato situace nepřijatelná. Konečný obrázek poskládaný z každoročních údajů nepovažujeme za přijatelný.
<P>
Za tuto situaci je do značné míry odpovědná Komise, ale řekl bych, že míra odpovědnosti členských států je pravděpodobně ještě o něco vyšší. Jak pan komisař poukázal, 80 % finančních prostředků je vynaloženo v rámci společné odpovědnosti, ale členské státy se nehlásí ke svému dílu odpovědnosti. To je také oblast, kde nás trápí největší problémy. Proto musí Komise vyvinout tlak na členské státy a přesvědčit je, aby se ujaly své odpovědnosti za finanční prostředky, jejichž správu jim Evropská unie umožňuje.
<P>
Obsahem zprávy jsou tři požadavky, které bych chtěl obzvlášť zdůraznit. První z nich je udělat víc pro to, aby členské státy předkládaly prohlášení o vnitrostátní správě. V současné době to splňují čtyři země - Nizozemsko, Švédsko, Dánsko a Spojené království. Je to důkaz, že to je možné. Komise těmto zemím musí poskytnout podporu, ale zároveň musí využít jejich příkladu k donucení ostatních členských států, aby je následovaly.
<P>
Druhý požadavek směřuje na Komisi, která musí lépe využívat příležitostí na pozastavení plateb. U zemí, které mají opakované problémy s finančním řízením, musí dojít k pozastavení plateb. Není možné pokračovat ve špatném hospodaření s finančními prostředky, aniž by si toho někdo všiml.
<P>
Třetí požadavek se týká nezbytnosti vytvoření lepšího systému pro zpětné získání chybně vyplacených finančních prostředků. Potřebujeme jasná pravidla. Je poněkud zvláštní, že země, které mají vůči Evropské unii velký dluh, mohou být i nadále příjemci dalších plateb a že splácení dluhu může trvat tak neskutečně dlouho. To je další oblast, ve které se Komise musí zlepšit.
<P>
Těší mě, že v těchto třech bodech pan komisař Šemeta vyšel Evropskému parlamentu vstříc a jako zpravodaj se v následujícím roce těším na úzkou spolupráci s ním. Chtěl bych poděkovat panu Chatzimarkakisovi. Budu se snažit v příštím roce dobře navázat na vaši práci. V současné době dosahujeme pokroku.
<SPEAKER ID="030" NAME="Cătălin Sorin Ivan">
jménem skupiny S&D. - (RO) Paní předsedající, rovněž bych chtěl poděkovat zpravodaji za jeho vynikající zprávu a velmi produktivní spolupráci, které se mi dostalo během její přípravy. Chtěl bych také vyjádřit poděkování Komisi za dialog, který se nám podařilo navázat, jelikož tato zpráva o udělení absolutoria je nejen každoroční zprávou o absolutoriu, ale zároveň stanoví nové pokyny pro spolupráci na následující období.
<P>
Chtěl bych upozornit na tři otázky, které považuji za velmi důležité. Za prvé bych chtěl hovořit o prohlášeních o vnitrostátní správě, která by měla poskytovat informace o způsobu využití finančních prostředků Evropské unie. Více než 80 % rozpočtu EU je řízeno na vnitrostátní úrovni, ale téměř veškerá odpovědnost za finanční řízení je na úrovni EU. Prohlášení o vnitrostátní správě by nám měla jasně ukázat, jakým způsobem národní orgány využívají finanční prostředky EU a kdo přesně je odpovědný za jejich využití. Je naprosto nezbytné, aby se této odpovědnosti ujal ministr a aby na těchto prohlášeních o vnitrostátní správě byl podpis osoby odpovědné za politická rozhodnutí.
<P>
Za druhé se chci zmínit o tématu automatického zablokování evropských fondů v případě špatné správy finančních prostředků EU, nebo v takovém případě, kdy existuje důvod se domnívat, že může dojít ke špatnému finančnímu řízení. Je nesmírně důležité, abychom rychle zasáhli v případě, kdy mechanismy řízení a provádění fondů EU nefungují příliš dobře.
<P>
Za třetí, hovoříme o penězích našich daňových poplatníků, občanů Evropy. Pokud jde o zneužívání evropských fondů, je proto nesmírně důležité, aby zpětné získání těchto peněz probíhalo daleko účinnějším způsobem a aby náklady s tím spojené nebyly hrazené z kapes občanů EU. Jedná se o peníze, které občané Evropy poskytují Evropské unii. Dojde-li k jejich zneužití, pokryjí ztrátu občané EU. To není spravedlivé. Občané EU v tom případě zaznamenají dvojí ztrátu; tato situace si žádá rychlé řešení.
<SPEAKER ID="031" NAME="Gerben-Jan Gerbrandy">
jménem skupiny ALDE.-(NL) Paní předsedající, chtěl bych rovněž vyjádřit upřímné poděkování poslanci Chatzimarkakisovi i všem ostatním zpravodajům za jejich vynikající práci. Stejně tak bych chtěl poděkovat Radě a předsedovi Evropského účetního dvora, především za jejich přítomnost zde, i když je podivné, že bychom tomu měli věnovat zvláštní pozornost. Nicméně vám děkuji, že jste mezi nás zavítali.
<P>
Paní předsedající, k udělení absolutoria letos ze dvou důvodů dochází během důležitého okamžiku. Prvním důvodem je skutečnost, že všechny členské státy jsou nuceny sáhnout k zásadním škrtům ve svých výdajích. Druhým důvodem je, že se nacházíme na prahu přijetí nového víceletého rozpočtu. Domnívám se, že oba tyto důvody potvrzují skutečnost, že se otázce udělení absolutoria i evropských výdajů musíme věnovat s obzvláštní pečlivostí. Co se mě týká, jde tu jak o legitimitu, tak účinnost evropských výdajů, protože občané Evropy mají právo očekávat, že evropské investice skutečně budou mít nějaký přínos.
<P>
Paní předsedající, otázka politické odpovědnosti za výdaje je pro mě prostá jako dětská hra. Jmenujte jeden orgán na místní, provinční, regionální nebo vnitrostátní úrovni demokratického zastoupení, který nenese politickou odpovědnost za výdaje. Proč potom není stejná situace na úrovni Evropské unie? Proč se členské státy stále neujímají odpovědnosti za 80 % výdajů EU? Znovu vyzývám Radu, aby se konečně pustila do práce na prohlášeních o vnitrostátní správě členských států. Podle mého názoru nemohou po roce 2014 existovat víceleté rozpočty, dokud členské státy nepředloží prohlášení o vnitrostátní správě.
<P>
Paní předsedající, současná situace nás nutí k ještě pečlivější kontrole vlastního rozpočtu Evropského parlamentu. Jsem opravdu spokojen s úsporami, kterých se nám podařilo dosáhnout, i když jsou výsledkem naší snahy o zachování našich zdrojů. Začneme nyní využívat naše vlastní míle získané v rámci věrnostních programů leteckých společností i pro pracovní cesty a budeme se zabývat spotřebou papíru. Každý z těchto návrhů je vynikající. Je tu ještě jedna věc, na kterou bych chtěl upozornit: od letošního září bychom vedle aut mohli začít používat i jízdní kola a vaším prostřednictvím, paní předsedající, bych chtěl pozvat předsedu Evropského parlamentu, pana Buzka, aby tento projekt s jízdními koly v září oficiálně zahájil.
<SPEAKER ID="032" NAME="Andrea Češková">
jménem skupiny ECR. - (CS) Vážená paní předsedající, tato debata zahrnuje velmi obsáhlou problematiku, neboť se jedná o udělení absolutoria celé řadě evropských institucí, z nichž každá má svá specifika. Je proto velmi obtížné shrnout celou tuto problematiku do jednoho příspěvku.
<P>
Spolupráce mezi Účetním dvorem a Výborem pro rozpočtovou kontrolu, jehož jsem členkou, je na vysoké úrovni a z této spolupráce vzešla určitá doporučení, jak má Evropský parlament při udělení absolutoria hlasovat. Nicméně v hodnocení jednotlivých institucí, zejména evropských agentur, se neustále vyskytují nedostatky, např. v procesu přijímání zaměstnanců, při zadávání veřejných zakázek, problémy s transparentností nebo problémy s interní kontrolou. Z celé řady těchto důvodů je proto velmi obtížné souhlasit s udělením absolutoria. Naopak budeme podporovat zprávy, kde je navrhováno absolutorium odložit.
<SPEAKER ID="033" NAME="Bart Staes">
jménem skupiny Verts/ALE. - (NL) Paní předsedající, je tu pět zpráv, ke kterým bych se chtěl vyjádřit. Jako první je Komise.
<P>
Velmi si cením přístupu svého kolegy pana Chatzimarkakise. Domnívám se, že v otázce udělení absolutoria odvedl vynikající práci. Velmi cíleně se v předstihu zaměřil na určitý okruh otázek, šest z nich předložil Komisi a musím konstatovat, že jsme dosáhli toho, o co nám šlo. Rovněž musím poděkovat Komisi. Toto je už podvanácté, kdy se účastním procesu udělení absolutoria. Domnívám se, že to je však vůbec poprvé, kdy jsme spolupracovali v tak konstruktivním ovzduší; nejen komisař Šemeta, ale i další komisaři s vlastními pravomocemi investovali do procesu udělení absolutoria mnoho času. Několikrát se sešli jak se stínovými zpravodaji, tak s hlavním zpravodajem a domnívám se, že díky jejich konstruktivnímu dialogu se nám podařilo dosáhnout skutečně mnohého.
<P>
Souhlasím do značné míry s tím, co řekl pan Gerbrandy. Nynější doba si vyžaduje úspory, a proto musíme pečlivě zvažovat, jak utratíme svoje peníze. Osmdesát procent rozpočtu Evropské unie se skutečně vynaloží ve členských státech a je řízeno členskými státy. Pane úřadující předsedo Rady, je nezbytné, aby byla konečně zavedena politická odpovědnost za sdílené řízení fondů EU. Proto nadále požadujeme, aby členské státy předložily svoje vnitrostátní prohlášení o věrohodnosti. Pokud jde o mě, jedná se o nezbytný požadavek.
<P>
Je také nutné zavést lepší kontroly. Domnívám se, že členské státy by měly provádět audity finančních prostředků přijatých od EU daleko intenzivněji, než jak tomu bylo doposud. Hlavní zpravodaj rovněž věnoval velkou pozornost zjištění, kde došlo k nesprávnému použití fondů, a jejich zpětnému získání, stejně jako zavedení kontrolních mechanismů. Podle mého názoru si tato oblast skutečně zaslouží velkou pozornost a postřehy zpravodaje by měly posloužit jako základ pro následující proces udělení absolutoria pod vedením zpravodaje pana Fjellnera.
<P>
Tím se dostávám ke zprávě zabývající se Evropským parlamentem: vidím, že náš generální tajemník sedí vedle místopředsedy. Musím vyjádřit výslovné poděkování generálnímu tajemníkovi Evropského parlamentu, panu Wellemu. Byl jsem zpravodajem při předchozím procesu udělení absolutoria. Mezi mnou a generálním sekretariátem bylo určité napětí. Přestože jsem tehdy předložil poměrně přísnou zprávu, musím panu Wellemu poděkovat, protože jak on, tak jeho úřad velmi pilně pracovali, aby přesně odpověděli na všechny moje otázky, a za tímto účelem vynaložili značné úsilí. Jsem přesvědčen, že napětí, které mezi námi možná panovalo, nakonec vedlo k lepšímu výsledku a v konečném důsledku pravděpodobně i ke kvalitnějšímu rozpočtu Evropského parlamentu.
<P>
V rámci diskuse o rozpočtu Evropského parlamentu bych chtěl kolegům zdůraznit, že musíme skoncovat s kulturou neustálého zvyšování výdajů, kde žádné navýšení není nikdy dostatečné. Jako orgán bychom měli jít příkladem, to znamená, že bychom měli mít dost odvahy začít s úsporami. Dovolte mi zde nicméně malou odbočku. Mám poměrně zásadní výhrady zejména vůči Domu evropské historie, ne vůči samotnému obsahu projektu, ale proti nákladům, které s jeho vybudováním budou spojené. Existence takového muzea bude samozřejmě přínosem, ale opravdu mě znepokojuje, že zde v plénu o tomto projektu nikdy neproběhla skutečná diskuse. Přesto, sečteme-li všechny náklady, utratíme za Dům evropské historie přibližně 136 milionů EUR. Jedná se o vysokou částku, dámy a pánové, ale přitom jsme o tomto projektu nevedli řádnou debatu. Nikdy jsme nediskutovali o místu pro tuto instituci ani o její podobě. Vše se odehrává za zavřenými dveřmi, často pouze na půdě předsednictva, a to je pro mě jako demokrata nepřijatelné.
<P>
Dovolte mi, abych se nyní věnoval filmové ceně Lux: pan Itälä se o ní ve své zprávě několikrát zmínil; mimochodem bych mu chtěl poblahopřát k práci, kterou odvedl. Musím konstatovat, že moje skupina klade na filmovou cenu Lux velký důraz; přestože jsme nyní rozhodně připraveni přijmout řadu kritických připomínek k jejímu fungování, považujeme podporu Evropského parlamentu tomuto projektu za cennou, protože to znamená, že se hodnotným filmovým projektům dostane potřebné podpory.
<P>
Rovněž bych se chtěl zmínit o panu Stavrakakisovi a o jedné z jeho zpráv o Radě. Obracím se nyní přímo na úřadujícího předsedu Rady, na maďarské předsednictví. Je pro mě neuvěřitelné, že Rada, která vždy od ostatních vyžadovala transparentní chování, se sama očividně chovala jinak. Náš požadavek je velmi prostý, pane úřadující předsedo Rady: jako Evropský parlament, tedy orgán schvalující udělení absolutoria, požadujeme přístup ke všem dokumentům. Chceme otevřenou diskusi o rozpočtu Rady. Nejde nám o to zabývat se obsahem rozpočtu Rady a rozhodovat o tom, co může a nemůže, chceme však transparentnost ve výdajích Rady, protože její rozpočet vypadá dnes úplně jinak než před 30 lety a tvoří jej daleko víc položek než jen několik správních výdajů.
<P>
Na závěr bych rád pohovořil o Evropské agentuře pro léčivé přípravky (EMA). V této oblasti máme problémy. Rozhodli jsme se odložit udělení absolutoria, protože EMA má evidentně problémy v oblasti zadávání veřejných zakázek. Její postup při zadávání veřejných zakázek u několika projektů byl plný chyb, které představují částku 30 milionů EUR. Navíc se u některých odborníků a dalších zaměstnanců EMA vyskytly problémy týkající se střetu zájmů. Jsem přesvědčen, že nyní po odkladu udělení absolutoria dojde nejpozději do podzimu k diskusi na toto téma a doufám, že s její pomocí se nám podaří zamezit střetu zájmů v rámci agentury EMA.
<SPEAKER ID="034" NAME="Søren Bo Søndergaard">
jménem skupiny GUE/NGL. - (DA) Děkuji vám, paní předsedající. Chtěl bych zahájit svůj projev poděkováním všem, kdo se podíleli na přípravě těchto vynikajících a kritických zpráv o rozpočtech orgánů Evropské unie na finanční rok 2009. Někteří si kladou otázku, zda nejsme přehnaně kritičtí, například když zpochybňujeme některé naše vlastní výdaje zde v Evropském parlamentu, až už je to v souvislosti s opožděným otevřením návštěvnického centra, zřízením tajného televizního kanálu nebo pokračujícím pojízdným cirkusem mezi Bruselem a Štrasburkem. Ne, nejsme přehnaně kritičtí. Důrazně upozorňovat na citlivé oblasti jménem evropských daňových poplatníků je naše práce. Naši občané to od nás očekávají a ve skutečnosti jsme mohli přijít s kritikou daleko více oblastí.
<P>
Právě vzhledem ke skutečnosti, že je naší prací vyšetřovat a být kritičtí, je chování Rady nepřijatelné. Rada letos opět udělala, co mohla, aby narušila naší práci auditorů. Odmítla nám poslat příslušné materiály, odmítla odpovědět na naše otázky a rovněž odmítla otevřenou diskusi na půdě Výboru pro rozpočtovou kontrolu, které se účastní všechny ostatní orgány.
<P>
Samozřejmě oceňuji, že se zástupci maďarského předsednictví rozhodli zúčastnit se tohoto zasedání. Zaslouží si za to pochvalu. Pokud však hovoříme o "gentlemanské dohodě" mezi Radou a Evropským parlamentem, musím se zeptat, pokud taková dohoda skutečně existuje, je možné ji vidět? Rada má příležitost ji dnes ukázat, pokud tato dohoda existuje. Rádi bychom ji viděli. Opakovaně jsme o to Radu žádali, ale marně. To proto, že žádná taková dohoda neexistuje. Z tohoto důvodu může moje skupina plně podpořit návrh neudělit dnes Radě absolutorium. Místo toho vyzýváme Radu, aby přestala Parlament bojkotovat a odpověděla na naše otázky ohledně svých účtů.
<P>
Diskutujeme dnes o rozpočtu Evropské unie na finanční rok 2009. Avšak stejně důležité jako to, co nám tyto účty říkají, je to, co nám neříkají o něčem, co je pro hospodářství EU nesmírně důležité. Před několika dny zveřejnil Europol zprávu o organizovaném zločinu v EU. Bylo to šokující čtení. Podle údajů, které otiskl deník Le Monde, nás podvody s daní z přidané hodnoty ročně stojí miliardy eur. Dochází rovněž k podvodům s kvótami CO2 i v dalších oblastech. Rozhodně existuje důvod, abychom pokračovali v naší diskusi, jak v zájmu daňových poplatníků lépe zorganizovat hospodářství EU, a ještě ji zintenzivnili.
<SPEAKER ID="035" NAME="Marta Andreasen">
jménem skupiny EFD. - Paní předsedající, domnívám se, že je naprosté bláznovství, aby Evropský parlament schválil rozpočet EU na finanční rok 2009, když se různé finanční nesrovnalosti nebo možné podvody týkají 2 % až více než 5 % jeho celkové výše. Tato čísla jsem si nevymyslela za účelem stranické politické propagandy, ale jedná se o odhady Evropského účetního dvora. Míra nesrovnalostí ve finančním roce 2009 je abnormálně vysoká a rovná se polovině příspěvku Spojeného království do rozpočtu Evropské unie v tomto roce, což představuje částku přibližně 6,3 miliardy EUR. Taková situace by nebyla tolerována v žádném podniku nebo organizaci: někoho by to určitě stálo místo.
<P>
Tento Parlament je připraven schválit udělení absolutoria 27 agenturám EU - nákladným a nepotřebným kvazinevládním organizacím -, zatímco Evropský účetní dvůr zahájil rozsáhlé vyšetřování jejich účetnictví za rok 2009. To by mělo být před hlasováním výstrahou. Znovu co možná nejjasněji opakuji, že je naprosto šílené odepsat 523 milionů EUR - a připomínám, že se jedná o peníze daňových poplatníků -, zatímco oficiální orgán EU pro provádění auditů vyšetřuje tyto agentury pro možné podvody a chybné finanční řízení. Odklad udělení absolutoria Evropské agentuře pro léčivé přípravky a Evropské policejní akademii je pouze malým dílem mozaiky.
<P>
Rok co rok slýcháme, jak Evropská komise obviňuje z nesrovnalostí členské státy, ale přitom v této věci absolutně nic nepodniká, přestože má pravomoc zablokovat financování. Místo toho, pokud jde o podvody s výdaji EU, navrhuje posun od strategie nulové tolerance ke strategii přijatelného rizika. Aby toho nebylo málo, požadují Komise a Parlament v následujících letech zvýšení rozpočtu. Většina položek, u nichž požadují navýšení, se navíc překrývá s oblastmi s nejvyšší mírou nesrovnalostí. Pokud Parlament udělí absolutorium za plnění rozpočtu na finanční rok 2009, bude se jednat o absolutní ostudu a urážku daňových poplatníků. Jediný závěr, který lze vyvodit z hlasování pro udělení absolutoria, je, že tento Parlament a jeho poslanci otevřeně podporují špatné finanční řízení, nebo možná ještě něco horšího.
<P>
Vyzývám britského premiéra k omezení příspěvku Spojeného království do rozpočtu Evropské unie, které bude odpovídat výši finančních nesrovnalostí, nebude-li Evropský parlament jednat v zájmu britských daňových poplatníků.
<SPEAKER ID="036" NAME="Martin Ehrenhauser" AFFILIATION="NI">
(DE) Paní předsedající, snad mi dovolíte, abych pronesl krátkou výzvu kolegům poslancům týkající se postupu udělení absolutoria. Rozpočtová kontrola - a tedy také postup udělování absolutoria - je bezpochyby základním prvkem parlamentní práce, ale podle mého názoru je tento postup pro udělení absolutoria zcela bezzubý. Ani v případě zamítnutí udělení absolutoria neexistuje žádná možnost závazných sankcí; jedinou možností je, že předseda Evropského parlamentu zahájí u Evropského soudního dvora řízení o nesplnění povinností vyplývajících ze Smlouvy. Pokud by došlo k zamítnutí udělení absolutoria Evropskému parlamentu, nastala by absurdní situace, kdy by předsednictví Parlamentu zahájilo řízení o nesplnění povinností samo proti sobě. Není pochyb, že v této oblasti je nutná reforma.
<P>
Navíc skutečnost, že právní základ postupu pro udělení absolutoria byl zaměřen především na Komisi, přičemž máme tendenci k vzájemnému udělování absolutoria s dalšími orgány, vytváří určitou úroveň právní nejistoty, které bychom se měli snažit zabránit. V praxi nám zůstávají jiné politické páky, které můžeme použít. To je pro tento postup pro udělení absolutoria nedostatečné. Společně se svými kolegy bych proto chtěl pracovat na reformě postupu pro udělení absolutoria.
