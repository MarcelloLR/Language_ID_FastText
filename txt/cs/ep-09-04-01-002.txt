<CHAPTER ID="002">
Prohlášení předsednictví
<SPEAKER ID="006" NAME="Předseda">
Dámy a pánové, s politováním a zděšením vám musím dnes sdělit, že se minulý víkend utopilo více než 300 lidí, když se několik plavidel s uprchlíky potopilo ve Středozemním moři nedaleko libyjských břehů. Tato plavidla převážela lidi ze severní a subsaharské Afriky. Některé uprchlíky egyptské a libyjské úřady zachránily, některá mrtvá těla vyprostily, ale ještě se stále pohřešují stovky lidí. Jménem Evropského parlamentu bych chtěl vyjádřit, jak hluboce jsme touto událostí šokováni a zarmouceni.
<P>
Evropská unie zaznamenala za poslední dva roky nárůst počtu přistěhovalců plavících se přes Středozemní moře a hospodářská krize vede k tomu, že můžeme očekávat stále více lidí, kteří budou prchat před bídou v Africe.
<P>
Hrozí, že velké množství uprchlíků, kteří za tragických okolností přicházejí o život, když se pokouší dostat se do Evropské unie, změní Středozemní moře v obrovský hřbitov; je na nás, abychom našli řešení a zabránili těmto tragédiím.
<P>
Nyní bych vás chtěl požádat o minutu ticha za ty, kteří zemřeli.
<P>
(Sněmovna povstala a uctila zemřelé minutou ticha.)
<P>
Děkuji.
