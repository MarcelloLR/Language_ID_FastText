<CHAPTER ID="013">
Jednominutové projevy k důležitým politickým otázkám 
<SPEAKER ID="021" NAME="Předseda">
Následujícím bodem jsou jednominutová vystoupení k otázkám politického významu.
<SPEAKER ID="022" NAME="Carmen Fraga Estévez" AFFILIATION="PPE-DE">
(ES) Vážený pane předsedo, jak někteří z vás vědí z médií, španělská chladírenská loď Playa de Bakio, s domovským přístavem v Bermeu, s 26 členy posádky na palubě, z nichž bylo třináct španělskými státními příslušníky a třináct afrického původu, byla včera přepadena, když lovila tuňáky v mezinárodních vodách 250 mil od somálského pobřeží.
<P>
Už určitou dobu mělo odvětví rybolovu vážné obavy v souvislosti s chybějící bezpečností v této části Indického oceánu, kde se rozšířilo pirátství a kde byla nedávno, 11. dubna, přepadena francouzská jachta.
<P>
Vzhledem k této situaci, pane předsedo, bych ráda požádala Parlament a instituce Společenství jako celek, aby podnikly veškeré kroky, které jsou potřebné k urychlení bezodkladného propuštění členů posádky a lodi a na ochranu flotily Společenství lovící v těchto vodách, které se nyní považují za nejnebezpečnější na světě.
<SPEAKER ID="023" NAME="Ioan Mircea Paşcu" AFFILIATION="PSE">
Vážený pane předsedo, před několika týdny jsem spolu s panem von Wogauem, předsedou podvýboru pro bezpečnost a obranu, navštívil misi EUBAM v Oděse na Ukrajině. Její mandát má pomoci Ukrajině a Moldavsku lépe spravovat jejich společné hranice poskytováním odborných znalostí i podpory.
<P>
Když jsme tam byli, mohli jsme se přesvědčit, že mise si prostřednictvím kvality a profesionality svých členů dokázala vytvořit dobré jméno profesionálního orgánu užitečného nejen při odevzdávání odborných znalostí svým partnerům, ale také při plnění úlohy prostředníka mezi nimi v případě důležitých otázek společného zájmu. Kromě toho vztyčením vlajky EU jako jediného zosobnění naší Unie v rámci této velké a důležité oblasti se mise EUBAM stala velmi účinným velvyslancem našich institucí, čímž přispívá ke konkrétní realizaci naší bezpečnostní strategie, stejně tak i sousedské politiky. Velmi rozhodně stanovila příklad hodný následování v jiných oblastech našeho zájmu.
<SPEAKER ID="024" NAME="Graham Watson" AFFILIATION="ALDE">
Vážený pane předsedo, vaše řeč na naší nedávné parlamentní schůzi v Bruselu o událostech v Tibetu byla mimořádně dobře přijata Parlamentem a já si myslím, že získala podporu všech zúčastněných poslanců. Celkem jasně odrážela názor veřejnosti v Evropské unii na nedávné represe v Tibetu.
<P>
Závažné obavy vyjádřila Komise a také některé členské státy v Radě. Proto je překvapující - a pro mou skupinu zklamáním -, že úřadující předseda Rady se rozhodl nepozvat dalajlamu, aby přišel do Bruselu a setkal se s ministry. Proto se mi zdá nejdůležitější, aby tento Parlament podpořil váš návrh, že by měl dalajlama přijet, a zajímalo by mě, zda vás mohu požádat, abyste se spojil s kanceláří dalajlamy a zjistil, jestli by mohl naplánovaný termín návštěvy přeložit z prosince na dřívější datum, neboť zájem v Parlamentu a v Evropě diskutovat o událostech v Tibetu již před prosincem je velmi velký.
<P>
(potlesk)
<SPEAKER ID="025" NAME="Bogusław Rogalski" AFFILIATION="UEN">
(PL) Vážený pane předsedo, rád bych promluvil o stejné otázce. Olympijský plamen byl uhašen krví Tibeťanů, krví, která se v Tibetu prolévá každý den. Čím více se přibližujeme k zahájení olympiády, tím větší jsou čínské represálie vůči jejich vlastním občanům a vůči obyvatelům Tibetu.
<P>
Na poslední parlamentní schůzi v Bruselu jsme přijali usnesení, ve kterém se kritizují porušení lidských práv čínskými orgány. Rovněž jsme vyzvali Číňany, aby obnovili jednání s dalajlamou. Naneštěstí tyto výzvy slovinské předsednictví ignorovalo. Myslím si, že Parlament by měl reagovat rozhodně na skutečnost, že slovinský ministr zahraničních věcí Dimitrij Rupel nepozval dalajlamu na žádné oficiální setkání s Evropskou unií.
<P>
Parlament je svědomím Evropy a toto svědomí nesmí být umlčeno žádnými prohlášeními žádného ministra úřadujícího v Evropské unii.
<SPEAKER ID="026" NAME="Mikel Irujo Amezaga" AFFILIATION="Verts/ALE">
Vážený pane předsedo, pirátství se v současnosti stává jednou z celosvětových hrozeb námořní bezpečnosti.
<P>
Podle statistik vypracovaných Mezinárodním námořním úřadem se za poslední desetiletí útoky pirátů ztrojnásobily: zatímco v roce 1995 bylo hlášených 90 případů pirátství, v roce 2007 jejich počet vzrostl na 263.
<P>
Zatímco tu takto mluvíme, 26 členů posádky rybářské lodi Playa de Bakio bylo zajato poblíž Somálska a možná, jak zde před chvílí uvedl můj kolega poslanec, bychom měli nejen vyjádřit solidaritu s jejich rodinami, ale také požádat Evropskou unii, aby v této věci zasáhla a vyvinula maximální úsilí s cílem osvobodit tyto rybáře.
<P>
Nestačí, abychom podepisovali dohody s různými africkými státy. Musíme zajistit i bezpečnost těchto lodí.
<P>
Problém je ve svém rozsahu evropský a jako takový ho je třeba řešit.
<SPEAKER ID="027" NAME="Mary Lou McDonald" AFFILIATION="GUE/NGL">
Vážený pane předsedo, jak jistě víte, v Irsku se 12. června bude konat referendum o Lisabonské smlouvě.
<P>
Chtěla bych vám přednést záležitost, která vzbuzuje v Irsku hluboké obavy. Prostřednictvím médií se objevila informace, že Komise a výbory tohoto Parlamentu aktivně tajně spolupracují na zamlčování informací. Dovolte mi citovat místopředsedkyni Komise, Margot Wallströmovou, že Komise je ochotná zmírnit nebo odložit zprávy, které by mohly být neužitečné před referendem o Lisabonské smlouvě; v tisku se objevily zprávy o dopisu, který byl poslán parlamentním výborům a ve kterém byly vyzývány, aby se nezabývaly citlivými politickými otázkami, jež by mohly vzniknout na základě Lisabonu, pokud se Smlouva neratifikuje .
<P>
Chci říci, že takovýto druh taktiky je nepřijatelný. Irští občané by měli mít diskusi s úplnými informacemi. Zaslouží si všechna fakta neovlivněná emocemi, ať už v souvislosti s daní z příjmu právnických osob, nebo vypracovanými ustanoveními smlouvy o obraně a bezpečnosti. Jsem si jistá, že budete souhlasit, že lidé si, přinejmenším, zaslouží všechna fakta.
<P>
Proto vás dnes vyzývám, abyste veřejně objasnili, že výbory nebudou zdržovat nebo potlačovat diskusi o těchto citlivých záležitostech, a stejně tak naléhám na Komisi, aby jednala podobným způsobem.
<SPEAKER ID="028" NAME="Georgios Georgiou" AFFILIATION="IND/DEM">
(EL) Vážený pane předsedo, omlouvám se za zpoždění, ale právě jsem přišel do Parlamentu.
<P>
Věřím, že by pro mnohé bylo nerealistické hovořit o přeshraniční spolupráci v případě Řecka, které je zemí, do níž proudí čtvrtý nejvyšší počet ilegálních přistěhovalců, a to po Španělsku, Francii a Švédsku.
<P>
Tak jaký rozhovor je možné vést o přeshraniční spolupráci, když se na druhé straně - není toto ten případ, pane předsedo? - musíme zabývat zemí, která se angažuje právě v tom: Turecko, které provozuje tuto činnost; jinak řečeno, Turecko má lidi, kteří jsou profesionálně zapojeni do přepravy ilegálních přistěhovalců z Asie do Evropy.
<P>
Kromě toho je finanční podpora, kterou dostává Řecko, minimální (mrzí mě, že nemám dost času, abych mohl uvést příslušné podrobnosti), ale musím vám říci, že pokud Evropa nepomůže, je mi jasné, že bude právě Evropa muset doplácet na lidi, kteří dnes proudí do Evropy přes Řecko a Egejské moře s jeho dvěma tisíci ostrovy.
<SPEAKER ID="029" NAME="Slavi Binev" AFFILIATION="NI">
(BG) Ujímám se slova s cílem obrátit vaši pozornost na zkázu ovlivňující práva více než milionu obyvatel v hlavním městě Bulharska. Toto je problém, který jasně ukazuje korupční machinace, které se bohužel za posledních několik let vkradly do všech oblastí života v Bulharsku. Už osm let po sobě s neskrývaným požehnáním městské rady a vlády hromadí společnost Sofiyska Voda obrovské zisky na úkor běžných občanů, aniž by splňovala aspoň minimální úroveň svých povinností, ke kterým se zavázala koncesní smlouvou. Místo aby byla dohoda ukončena, držitel koncese dostává další půjčky dosahující milionů eur. Vládní orgány v Bulharsku, ústřední i samosprávné, nadále zavírají oči před početnými protesty skupin občanů, kteří nakonec museli oslovit pana Barrosa, předsedu Evropské komise, oficiálními i neoficiálními prostředky během jeho nedávné návštěvy v naší zemi. Vzhledem k tomu, že Bulharsko a jeho instituce nejsou ochotné chránit práva občanské společnosti, věřím, že tak učiní odpovědné orgány Evropské unie.
<SPEAKER ID="030" NAME="Nicolae Vlad Popa" AFFILIATION="PPE-DE">
(RO) V dubnu byla Bukurešť poprvé přítomna na všech mediálních kanálech jen v příznivém světle, a to u příležitosti summitu NATO, který se konal v Rumunsku.
<P>
Mnozí nevěřili, že naše země dokáže zorganizovat summit takových rozměrů: 3 000 úředníků ze 49 zemí a 3 500 novinářů, vždyť summit v Bukurešti měl největší účast a nejkomplexnější program v historii NATO.
<P>
Rád bych zdůraznil tři hlavní závěry summitu: Chorvatsko a Albánie byly pozvány do NATO; NATO vybuduje protiraketový štít, který bude doplňovat americký - tento štít bude ochraňovat země NATO, které nejsou chráněné americkým štítem; vedoucí představitelé NATO se zavázali zvýšit počet vojenských jednotek v Afghánistánu s cílem bojovat proti Talibanu, sdílet těžkosti vojenských operací a snížit rozsah omezení týkající se využívání svých vojenských jednotek.
<SPEAKER ID="031" NAME="Maria Matsouka" AFFILIATION="PSE">
(EL) Vážený pane předsedo, vzdejme hold památce Nikose Aslamazidise z loděnice Saint-Nazaire, který držel protestní hladovku. Znovu musíme nastolit otázku ochrany pracovníků před novodobým obchodováním s otroky.
<P>
Mluvme o nezaměstnanosti, podzaměstnanosti a pracovní nejistotě a také o agenturách, které pronajímají pracovníky, nebo bych možná měla říci, že je vykořisťují. Tyto pracovní agentury se chovají k pracovníkům jako k novodobým otrokům: využívají je, dokud nejsou opotřebovaní, platí jim drobty, libovolně je přesouvají a svévolně se jich zbavují. Jak chráníme pracovníky? Bolkesteinova směrnice mění nejasnost na umění a umožňuje vyhození pracovníků jako sociálního odpadu. Čím dál populárnější politika flexikurity je novým způsobem deregulace vztahů zaměstnanosti, jejichž výsledkem je méně stabilní zaměstnanost a stále větší nejistota pracovních míst. Výsledkem je, že dnes máme pracovníky na jedno použití, kteří denně zápasí o důstojné přežití.
<P>
Vytvoření odlišného druhu Evropy, jejíž priority jsou úplná zaměstnanost, lepší pracovní podmínky a spravedlivější přerozdělení majetku, není jen rozumné, ale přímo nezbytné. Oběti pracovníků jsou v podstatě bojem proti novému znovunastolení středověkých podmínek zaměstnávání, proti čemuž musí všechny progresivní síly jednotně bojovat.
<SPEAKER ID="032" NAME="Magor Imre Csibi" AFFILIATION="ALDE">
(RO) Odlesňování dosahuje na celosvětové úrovni znepokojující míru, konkrétně 13 milionů hektarů ročně. Tento jev úzce souvisí s nelegálním kácením stromů a nezákonným obchodem s dřevěnými produkty.
<P>
Mohli bychom dále zavírat oči před masakrováním lesů a věřit, že my, Evropané, máme pokrokové systémy ochrany biodiverzity a spotřebitelů.
<P>
V EU pochází přibližně 50 % dovozu dřeva z tropických oblastí a 20 % z Evropy a Ruské federace z nelegálních zdrojů.
<P>
Proto v plné míře přispíváme k nelegálnímu odlesňování Amazonie a navíc je tento jev rozšířený i v členských státech EU, například v Estonsku, Rumunsku a Bulharsku.
<P>
Je třeba, abychom měli důsledný a čestný přístup k otázce nelegálního odlesňování a nezákonného obchodu s třetími zeměmi, ale především na území Evropské unie.
<P>
Proto žádám Evropskou komisi, aby co nejdříve předložila legislativní návrh, díky kterému by se na evropském trhu mohlo obchodovat jen s dřevem a výrobky z dřeva, které pocházejí z legálních zdrojů.
<P>
Za tímto účelem jsem vydal písemné stanovisko v Parlamentu a vyzývám své kolegy, aby se k nám přidali v boji proti nelegálnímu odlesňování.
<SPEAKER ID="033" NAME="Georgios Papastamkos" AFFILIATION="PPE-DE">
(EL) Vážený pane předsedo, nárůst cen a hrozící nedostatek potravin dosahují znepokojivých rozměrů. Obracím vaši pozornost na oprávněné obavy týkající se nedávného vývoje během jednání o zemědělství ve Světové obchodní organizaci (WTO).
<P>
Evropská komise vede jednání. Musí jednat přísně v rámci jednacího mandátu Rady a v rámci zrevidované společné zemědělské politiky (SZP). Komise musí zajistit životaschopnost, konkurenceschopnost a multifunkční povahu evropského zemědělství. Potřeba dodávky kvalitních potravin do Evropy se nyní jeví jako naléhavá; musí vést vyjednávací pozici EU.
<SPEAKER ID="034" NAME="Maria Badia i Cutchet" AFFILIATION="PSE">
(ES) Vážený pane předsedo, ve středu 23. dubna oslavuje UNESCO Světový den knihy. Zároveň je to den, kdy zemřel Miguel de Cervantes a narodil se William Shakespeare.
<P>
Miguel de Cervantes, největší postava španělské literatury, je známý díky svému Donu Quijotovi; obecně se uznává, že tato kniha je prvním moderním románem a jedním z nejkrásnějších literárních děl na světě.
<P>
Anglický dramatik, básník a herec William Shakespeare se narodil jiného 23. dubna podle juliánského kalendáře a považuje se za nejdůležitějšího spisovatele píšícího anglicky a rovněž za jednoho z velikánů světové literatury.
<P>
Toto je den zvolený řadou zemí Evropské unie za sváteční den jejich svatého patrona. Tak je to v Katalánsku, kde je tradičně svátek San Jordi, svatého Jiří, dnem oslavy katalánského jazyka a kultury. Myslím si, že by bylo uznáním evropských kultur a literatury pro tento Parlament, kdyby souhlasil s přidáním se k těmto oslavám v den kultury a literatury, který se tak rozsáhle oslavuje v Evropské unii.
<SPEAKER ID="035" NAME="Jaroslav Zvěřina" AFFILIATION="PPE-DE">
Vážený pane předsedo, já bych rád upozornil na skutečnost, že naše rozhodnutí mají někdy zcela netušené důsledky. Panující nadšení pro biopaliva a jejich přidávání do pohonných hmot je dnes výrazně korigováno. Výroba biopaliv nejenže zdražuje zemědělské komodity, ale také biopaliva pomáhají urychlovat devastaci deštných pralesů. Měli bychom být schopni vzít si z toho poučení pro naši legislativu. Podobné nepříznivé efekty mohou mít jiné naše regulace. V poslední době zejména tendence voluntaristicky regulovat produkty automobilového průmyslu. Nespěchejme, proto prosím s regulacemi a zvažujme je mnohem odpovědněji, než tak činíme dosud. Platí staré dobré přísloví "Dvakrát měř a jednou řež".
<SPEAKER ID="036" NAME="Hanna Foltyn-Kubicka" AFFILIATION="UEN">
(PL) Pane předsedo, ráda bych řekla několik slov o svobodě slova v Rusku. Deník Moskovsky Korrespondent zmizel z pultů novinových stánků, protože projevil zájem o údajný rozvod Vladimira Putina. To, co se ve Francii děje v plné parádě na veřejnosti, je v Rusku zakryté rouškou tajemství. Jasné je, že jakékoli informace týkající se rodinného stavu hlavy státu by měly být veřejné. Kromě toho se lidem neumožňuje ptát se na taková témata, jak se ukázalo i nedávným útokem Vladimíra Putina na novinářku z Niezavisima Gazieta, který dohnal ženu k slzám.
<P>
Pravidla týkající se norem chování ve vztahu mezi odpovědnými orgány a médii uznávané v civilizovaném světě se v Rusku stále neuplatňují. Média jsou tam nástrojem kontrolovaným orgány, a pokud se nechovají v souladu s přáními orgánů, jsou zrušena. Novináři jsou zastrašováni a v extrémních případech fyzicky likvidováni, jak to bylo v případě Anny Politkovské.
<P>
Svoboda vyjadřování je základem demokracie. Znovu můžeme pozorovat, že základy ruské demokracie jsou velmi slabé.
<SPEAKER ID="037" NAME="László Tőkés" AFFILIATION="Verts/ALE">
(HU) Vážený pane předsedo, v nedávných dobách byli Maďaři biti v ulicích Slovenska, Srbska a Rumunska prostě proto, že hovořili svým rodným jazykem - maďarštinou. Tento víkend se znova odehrálo agresivní přepadení a krev se prolévala v Kluži v Sedmihradsku. Oběťmi byli novináři Tibor Zágy, István Ambrus a János Fancsali, kteří byli v noci zezadu napadeni na ulici třemi mladými Rumuny a surově zbiti. Posmívali se jim a uráželi je, nazývali je špinavými cizinci a říkali jim, aby se vrátili tam, kam patří. Během podobného incidentu byl v sobotu bodnut nožem jiný Maďar, pan Attila, na hlavním náměstí v Sabadke/Subotici, ve Vojvodině v Srbsku. Tady v Kluži, kde se 15. března 2008, v den maďarské revoluce, konala protimaďarská demonstrace zorganizovaná neofašistickou rumunskou skupinou Nové právo, byl tentýž den napaden mladý Maďar. Toto je naléhavý případ, musíme spojit sily s našimi rumunskými bratranci, abychom potlačili agresivní nacionalismus. Těšíme se na právní předpisy, které přijímají rumunské orgány, a na to, že viníci budou exemplárně potrestáni.
<SPEAKER ID="038" NAME="Daniel Strož" AFFILIATION="GUE/NGL">
Vážený pane předsedo, kolegové, chci se při této příležitosti zmínit o závažném problému, kterým jsou neustálé pokusy o revizi výsledků druhé světové války. K těmto pokusům dochází s většími či menšími přestávkami a v různých podobách také na půdě Evropského parlamentu. Zpravidla, ba v drtivé většině, se jedná o napadání českých, resp. československých, tzv. prezidentských dekretů, které opírajíce se o mezinárodněprávní akty regulovaly v bývalém Československu právní vztahy související s porážkou nacistického Německa. Mám informace o tom, že někteří němečtí a maďarští poslanci Evropského parlamentu připravují v tomto roce další akce namířené právě proti československým prezidentským dekretům. Žádám proto, aby takové akce nebyly funkcionáři Evropského parlamentu podporovány a aby se jim dostalo všeobecného odmítnutí. Jistě se shodneme v tom, že jakákoli revize výsledků druhé světové války je zcela nepřípustná.
<SPEAKER ID="039" NAME="Marie Panayotopoulos-Cassiotou" AFFILIATION="PPE-DE">
- (EL) Vážený pane předsedo, dámy a pánové, dovolte mi obrátit vaši pozornost na skutečnost, že od dnešního dne je písemné prohlášení č. 33 připraveno k podpisu. Týká se postavení mladých lidí v rámci politik EU. Každý ví, že mladí lidé jsou ovlivněni nezaměstnaností. Na toto se musíme zaměřovat jménem současnosti i budoucnosti EU.
<P>
Vyzýváme proto členské státy, aby vzaly v úvahu mladé lidi ve všech relevantních odvětvích politiky. Musí s nimi navázat strukturovaný dialog. Musí plánovat politiky vzdělávání a celoživotního vzdělávání a rovněž zaměstnanosti, sociálního zařazení, zdravotnictví, nezávislosti mladých lidí, mobility, základních práv a nediskriminace. To nám dá víru v lepší perspektivy mladých lidí, které se hledají těžko kvůli problémům demografického vývoje.
<SPEAKER ID="040" NAME="Riitta Myller" AFFILIATION="PSE">
(FI) Vážený pane předsedo, jedna ze tří smrtelných nehod na cestách je způsobená řízením pod vlivem alkoholu. Minulou sobotu večer na slunečných březích Španělska přišlo nejméně devět finských turistů o život a devatenáct bylo vážně zraněných, když opilý řidič s jedním promile alkoholu v krvi narazil svým sportovním vozidlem do autobusu, který je vezl. Nehoda byla ještě vážnější, neboť několik cestujících v autobuse nemělo zapnuté bezpečnostní pásy.
<P>
Na úrovni Evropské unie by se mělo vážně zamyslet nad tím, jak se dá v budoucnosti vyhnout těmto druhům strašných nehod a zcela zbytečným ztrátám na životech. V současnosti se limity promile v EU pohybují v rozpětí od nuly do 0,8. Měly by se sjednotit a co nejvíc přiblížit k nule ve všech zemích EU. Kromě toho je třeba dosáhnout dodržování pravidel o bezpečnostních pásech a dostatečně o tom uvědomit řidiče. Rovněž je třeba vzít v úvahu následky pro lidi, kteří je ignorují.
<SPEAKER ID="041" NAME="Předseda">
Děkuji vám, paní kolegyně. Všichni vyjadřujeme hlubokou soustrast rodinám obětí.
<SPEAKER ID="042" NAME="Filiz Hakaeva Hyusmenova" AFFILIATION="ALDE">
(BG) Evropští obyvatelé mají obavy týkající se růstu cen potravin. Celkový skok v cenách, pociťovaný v západní Evropě, je ještě bolestivější ve východní Evropě kvůli nízkým úrovním příjmů. Očekává se další výrazný růst cen kvůli nestabilitě finančních trhů a očekávání globální hospodářské krize. Mezinárodní měnový fond vyzval k rozhodnému kroku ke kontrole cen potravin. Všeobecný růst cen se spojuje s náklady na energii, a Evropská unie je závislá na energii. Proto by se diskuse o cenách potravin měly týkat nejen racionálního využívání zemědělské půdy a využívání alternativních zdrojů energie. Kromě toho je možné kontrolovat stoupající ceny potravin regulováním cen tradičních zdrojů energie. To opět vyžaduje opětovné zvážení používání jaderné energie jako součásti kombinace energií v EU. Pokud zařízení pro výrobu jaderné energie, která jsou dostupná v členských státech, budou zapnutá na plnou kapacitu, nedostatek energie by se mohl překonat, a to by ovlivnilo ceny zboží ve spotřebitelském koši.
<SPEAKER ID="043" NAME="Ewa Tomaszewska" AFFILIATION="UEN">
(PL) Vážený pane předsedo, polský parlament byl jedním z prvních zákonodárců, kteří zvažovali ratifikaci Lisabonské smlouvy a schválili návrh zákona, kterým udělili svůj souhlas, aby prezident Polské republiky podepsal nástroj ratifikace.
<P>
Mnoho členských států EU se ještě v této souvislosti nerozhodlo. Ústavní smlouva po hlasování občanů Francie a Nizozemska byla zablokovaná. Nenavrhuji odkazovat na podstatu těch dvou smluv. Máme právo na vlastní názor v této věci.
<P>
Chci obrátit pozornost na skutečnost, že zde ve sněmovně a jinde zazněly kritické poznámky o Polsku a procesu ratifikace od zástupců zemí, které dosud neudělaly v této věci žádný pokrok. Takovéto poznámky považuji za neodůvodněné a zle míněné.
<SPEAKER ID="044" NAME="Milan Horáček" AFFILIATION="Verts/ALE">
(DE) Vážený pane předsedo, podle výroční zprávy Amnesty International se v Číně uskutečňuje více než třetina všech rozsudků smrti na světě. Přesné číslo je zřejmě mnohem vyšší, a proto je státním tajemstvím. Šedesát dva států uplatňuje trest smrti, někdy za nenásilné trestné činy, jako je cizoložství, daňový únik, prostituce nebo homosexualita. Írán, Saúdská Arábie a Jemen popravují i mladistvé ve věku pod 18 let.
<P>
Evropská unie musí proto udělat všechno, co je v její moci, pro prosazování základního lidského práva na život a snažit se o celosvětové moratorium na trest smrti. Právě Čínu je třeba oslovit, neboť stojí v čele těchto smutných statistik, aby se přiblížila k uplatňování univerzálních lidských práv v souladu s olympijským mottem "Jeden svět, jeden sen".
<SPEAKER ID="045" NAME="Pedro Guerreiro" AFFILIATION="GUE/NGL">
Vážený pane předsedo, portugalská společnost Cerâmica Torriense podnikla disciplinární řízení proti Pedrovi Jorgeovi, pracovníku a vedoucímu odborů ve společnosti s cílem propustit ho po jeho účasti v programu portugalské národní televize, kde všechno, co udělal, bylo, že řekl pravdu.
<P>
V tomto televizním programu použil svou vlastní pozici jako příklad toho, v jaké situaci se nacházejí pracovníci mnohých společností, tedy že od roku 2003 jim nezvýšili plat. Rádi bychom vyjádřili naši solidaritu s pracovníky a odboráři, kteří jsou cílem represe. Myslíme si, že chování této společnosti je nepřijatelné. Její pronásledování a zastrašování tohoto pracovníka a aktivního odboráře je v rozporu s demokratickými principy a svobodou a zaslouží si naše nejdůraznější odsouzení.
<SPEAKER ID="046" NAME="James Nicholson" AFFILIATION="PPE-DE">
Vážený pane předsedo, Komise prostřednictvím paní komisařky Hübnerové minulé pondělí předložila svou zprávu pracovní skupiny o Severním Irsku a jsem velmi rád, že tu dnes večer vidím paní komisařku, takže si může konečně vyslechnout, co chci k této věci říci. Naneštěstí, i když tato zpráva obsahuje několik dobrých bodů, nejde dostatečně do hloubky, aby pokryla ten destrukturální deficit, který vyplývá z našeho velkého zaostávání za zbytkem Evropy po více než třiceti letech teroristického násilí. Je také velmi smutné, že se s členskými státy tohoto Parlamentu řádně nekonzultovalo a nebyly informované. Toto se nikdy předtím nestalo - Komise a předseda a místopředseda vlády Severního Irska zmeškali zásadní příležitost a nevynaložili na to ani euro navíc. Naneštěstí toto se nyní vnímá jako dlouhé cvičení, které nakonec nepřineslo žádný skutečný pozitivní výsledek.
<P>
Pane předsedo, mír v Severním Irsku je stále křehký. Prošel dlouhou cestou a trvalo to dlouho. Je však ještě křehký a problémy, kterým musí ještě čelit, by se neměly podceňovat. Věřím, že je možné udělat víc, mohlo se udělat víc a mělo by se udělat víc, aby se zajistilo, že poskytneme velmi pevný základ tomuto mírotvornému procesu, k jehož dosažení mnozí z nás tak tvrdě a dlouho pracovali.
<SPEAKER ID="047" NAME="Csaba Sándor Tabajdi" AFFILIATION="PSE">
(HU) Pane předsedo, 11. května budou v Srbsku volby. Všichni víme, že západní Balkán nebude stabilní, pokud nebude stabilní Srbsko. Všechny indikace jsou však výjimečně negativní. Je tu Kosovo, které představuje ztrátu 16 % území země. Nacionalismus vrhá stín na všechno a je možné, že nacionalisté, Radikální strana, Koštunica a Socialistická strana a Miloševičova strana vytvoří koalici. Srbsko se nepohybuje směrem k Evropě. Evropská unie zároveň dělá všechny možné chyby. Modlím se, aby Javier Solana neučinil prohlášení, neboť každým svým prohlášením ničí vyhlídky Tadičovy proevropské strany. Bylo velkou chybou dovolit Haradinajovi, albánskému partyzánovi, aby odešel z Haagu. Bylo obrovskou chybou oznámit v této době dohodu o obchodu s Kosovem. Bylo obrovskou chybou pokračovat v rozhovorech o dohodách o stabilizaci a asociaci (SAA) (které v lednu překazilo Nizozemsko) a tvrdit, že Evropská unie jedná správně, že pomáhá, že zjednodušuje víza a snaží se zachránit nezachranitelné, Unie se nakonec snaží pomoci demokratům, proevropským stranám. Děkuji.
<SPEAKER ID="048" NAME="Toomas Savi" AFFILIATION="ALDE">
Vážený pane předsedo, protesty, které přerušily štafetu s olympijskou pochodní v Evropě, se obrátily proti nám, protože nyní se v Číně koná několik protizápadních demonstrací.
<P>
V zásadě má každý právo cítit se podvedený, že čínské orgány nesplnily svůj závazek zlepšit situaci v oblasti lidských práv v zemi a přetrvávající násilí v Tibetu nadále vrhá stín na olympiádu v Pekingu.
<P>
Nemohu však souhlasit s názorem, že agresivní protesty, jako ty, které se uskutečnily v Londýně a Paříži, řešily tuto otázku přiměřeným způsobem. Naše představa, že je možné využít olympijské hry k zavedení demokratických hodnot pro lidi v Číně, se setká s mimořádným odporem, protože se Čína těmito protesty cítí uražena.
<P>
Na to, aby se přiblížil konec komunistického režimu v Číně, je potřebná vnitřní změna vycházející z vůle čínského lidu. Protizápadní demonstrace jsou dost živým důkazem, že naše nedávné kroky vedly k opaku toho, v co jsme doufali.
<SPEAKER ID="049" NAME="Ioannis Gklavakis" AFFILIATION="PPE-DE">
(EL) Vážený pane předsedo, podle údajů Evropské komise s cílem chránit populace ryb snižujeme flotilu Společenství ročně o 2 %. Proto od roku 2003 do roku 2006 má být toto snížení 10 %. Naproti tomu snížení flotily nekoresponduje s nižšími úlovky kvůli zlepšení technologie rybolovu.
<P>
Na druhé straně, zatím co EU snižuje svou rybářskou flotilu, země v Africe a v tichomořské oblasti, jako například Austrálie, Nový Zéland a Čína stavějí víc a víc lodí a zvětšují své rybářské flotily. Flotila Společenství se tedy omezuje, kdežto flotily třetích zemí se zvětšují. To znamená, že ničeho nedosahujeme!
<P>
I když EU dováží 40 % ryb, které spotřebuje, je dostatečně uvědomělá, aby vyvinula nějakou snahu. Proto je pro nás důležité zahrnout tuto věc do mezinárodních rozhovorů. Musíme zajistit, aby také ostatní omezili své rybářské flotily.
<SPEAKER ID="050" NAME="Silvia-Adriana Ţicău" AFFILIATION="PSE">
(RO) S cílem nejlépe využít příležitosti poskytované globalizací by Evropská unie měla zmodernizovat své sociální politiky a investovat především do lidských zdrojů.
<P>
Od devadesátých let výdaje na sociální ochranu zůstaly na úrovni přibližně 28 % hrubého domácího produktu.
<P>
V letech 2000-2007 počet pracovních míst vzrostl o 13 milionů, zatím co nezaměstnanost poklesla z 9 % na 7 %.
<P>
Zároveň se přibližně 80 milionů evropských občanů nachází pod hranicí chudoby. Riziko chudoby mezi dětmi je v Evropské unii na úrovni 19 %.
<P>
Lisabonská smlouva zdůrazňuje význam toho, aby Evropská unie měla sociální tržní ekonomiku.
<P>
Sociální změny, které se uskutečňují v kontextu globalizace, se týkají nezaměstnanosti, reformy důchodového systému, reformy daňových systémů, boje proti chudobě a investicí do vzdělávání a do systému péče o děti.
<P>
Vzdělávání by mohlo sehrávat rozhodující roli v podobě kompenzace za sociálně-hospodářskou nevýhodu a pro otevření cesty úspěšného rozvoje dětí.
<P>
Členské státy by měly zlepšit také své systémy zdravotní pečlivosti a bojovat i proti chudobě mezi staršími lidmi.
<SPEAKER ID="051" NAME="Thierry Cornillet" AFFILIATION="ALDE">
(FR) Vážený pane předsedo, jen jsem chtěl připomenout členům, že ve středu budeme oslavovat první Světový den malárie. Dosud se jmenoval Africký den malárie. Tento rok si ho poprvé budeme připomínat jako Světový den malárie.
<P>
Chci poslancům připomenout, že tento globální problém, který se svou povahou pojí s chudobou, se týká 107 zemí světa a že v devadesáti z nich tvoří zásadní problém veřejného zdraví, neboť 40 % světového obyvatelstva žije v regionech ohrožovaných malárií. Počet oznámených případů malárie na světě se pohybuje v rozpětí 350 až 500 milionů ročně, přičemž více než 60 % případů je hlášených z Afriky a v 90 % vedou k úmrtí kvůli malárii. Každých 30 vteřin zemře v Africe na malárii dítě. To znamená, že do konce mého příspěvku, pane předsedo, zemřou dvě děti na malárii.
<P>
Uvádí se, že tato choroba také zpomaluje růst, neboť malárie snižuje HDP o 12 miliard USD ročně. Ve středu se bude konat pracovní oběd o této věci v 13:00 v místnosti C 2.1.
<SPEAKER ID="052" NAME="Nicodim Bulzesc" AFFILIATION="PPE-DE">
(RO) V souvislosti se zprávou o dobrovolnictví bych rád zdůraznil význam těchto aktivit v zemích, které byly nedávno začleněné do Evropské unie, především pokud jde o úlohu dobrovolnictví při zlepšování hospodářské situace a sociální soudržnosti.
<P>
Rumunsko, stejně jako jiné země v evropském prostoru, podniklo jen nesmělé kroky v oblasti podpory dobrovolnictví, přestože evropské politiky týkající se recyklace odpadu, snižování uhlíkových emisí a ochrany životního prostředí by mohly být realizovány a motivovány zapojením politiků společně s mládeží do dobrovolnických akcí.
<P>
Vliv je taký výrazný, že by mohl spustit příznivou reakci státních institucí a přispět k změně mentality generace.
<P>
Navrhuji zahrnutí dobrovolnictví do systému vzdělávání a meziregionálních programů založených na projektech vytvoření propojení mezi občany členských států.
<P>
Navrhuji kritéria symbolické stimulace pro lidi zapojené do dobrovolnických aktivit a žádám o pomoc Evropské komise a Evropského parlamentu.
<SPEAKER ID="053" NAME="Milan Gaľa" AFFILIATION="PPE-DE">
(SK) Minulý týden začala v Bruselu působit Evropská nadace pro demokracii. Přijal jsem kladně zprávu o tom, že vznikla celoevropská iniciativa, která si za svůj základní program zvolila podporu šíření svobody a demokracie za hranicemi Evropské unie a podporu opozice v nesvobodných zemích.
<P>
Mnozí z nás prožili část svého života v totalitním režimu. Dnes, po získání svobody, považuji za nutné, abychom pomáhali odvážným ženám a mužům, kteří ve svých zemích usilují o svobodu a demokracii. Osobně mám zkušenost s finanční podporou rodin kubánských disidentů.
<P>
Zároveň považuji za potřebné, abychom našli způsoby, jak z rozpočtu Evropské unie podpořit aktivity Evropské nadace pro demokracii. Můžeme se tak v zápasu za šíření svobody přidat k osobnostem jako Václav Havel, Richard von Weizsäcker, Jacques Delors a dalším osobnostem politického života, které přijaly pozvání do řad patronů této nadace.
<SPEAKER ID="054" NAME="Kyriacos Triantaphyllides" AFFILIATION="GUE/NGL">
(EL) Vážený pane předsedo, Rada se rozhodla vést válku nervů s OSN řešením situace v Kosovu prostřednictvím unilaterálních iniciativ bez ohledu na právní stát nebo mezinárodní právo. Proto rozhodnutí poslat mírotvorné síly EULEX do Kosova, aby převzaly roli, kterou donedávna sehrávalo UNMIK, je taktickou chybou. V článku 5 rozhodnutí Rady se uvádí, že se provede přesun mise z OSN na síly EU poté, co první mise skončí.
<P>
Naštěstí existují země, jako například Španělsko, které takovým iniciativám oponují. Podle pana Moratinose, španělského ministra zahraničních věcí, jsou iniciativy v rozporu s mezinárodním právem.
<P>
Konečně Slovinsko a Francie varovaly Srbsko, že musí přijmout EULEX, neboť jinak riskuje, že se nedostane do EU. Toto považuji přinejmenším za neakceptovatelné.
<SPEAKER ID="055" NAME="Zita Pleštinská" AFFILIATION="PPE-DE">
(SK) Vybílené titulní strany slovenských deníků jako protest proti schválení tiskového zákona, který od června letošního roku zavádí na Slovensku nedemokratická pravidla pro tisk, mi připomněly Bělorusko, kde vládní moc nerespektuje opozici, kde neexistuje svoboda slova ani svoboda tisku.
<P>
Jsem přesvědčená, že členská země, která 1. května 2008 oslaví 4. narozeniny svého členství v Evropské unii, by neměla přijímat zákony, které jsou v rozporu se základními demokratickými principy Evropské unie.
<P>
Vážený pane předsedo Hansi-Gerte Pötteringu, velmi si vážím vašich slov a vašeho jasného postoje k obhajobě svobody tisku na Slovensku. Rovněž děkuji pánům Josephu Daulovi a Michaelu Gahlerovi za jejich podporu. Věřím, že i představitelé politické skupiny evropských socialistů nezůstanou v této věci pasivní.
<P>
Zároveň vyzývám všechny demokraticky smýšlející evropské politiky, aby nedopustili, aby Sacharovova cena za svobodu tisku musela směřovat na Slovensko.
<SPEAKER ID="056" NAME="Marian Harkin" AFFILIATION="ALDE">
Vážený pane předsedo, ráda bych řekla několik slov o pozici zemědělství v současných jednáních WTO. Mám velké obavy o orientaci jednání, které nastolil komisař Mandelson, pokud jde o koncese v zemědělství. Při mnohých příležitostech jsem položila tuto otázku paní komisařce Fischerové Boelové zde v Parlamentu, a vždy mě znovu ubezpečila, že komisař Mandelson zůstává v rámci svých kompetencí.
<P>
Ale z ministerské schůzky, naplánované na 20. května v Ženevě, a z ochoty komisaře Mandelsona obětovat zemědělství s cílem výrazně získat (mohla bych dodat, že aniž by získal zpět v rámci přístupu a služeb na nezemědělském trhu) mám velké obavy.
<P>
Na naší poslední parlamentní schůzi ve Štrasburku jsme diskutovali o společné zemědělské politice a mnohé členské státy hovořily o potřebě bezpečnosti potravin a o otázce letových mil na výrobu potravinových výrobků a pěstování potravin na palivo. Toto všechno bude mít vážné následky na evropské zásoby potravin.
<P>
Pokud komisař Mandelson dosáhne svého a omezí dovozové tarify nad rámec svého mandátu, zaplaví evropské trhy dovezenými potravinami. Výsledek jeho kroků bude závažně škodlivý a v některých případech zničí evropskou potravinovou výrobu. Můžeme to udělat jen jednou a už to bude uděláno navždycky. Jako členové parlamentu máme odpovědnost zajistit nejen trvale udržitelnou kvalitu a vystopovatelnost potravin, ale také jejich bezpečnost.
<SPEAKER ID="057" NAME="Anna Záborská" AFFILIATION="PPE-DE">
(SK) Dovolte mi připomenout, že včera v Římě ve věku sedmdesát dva let zemřel kardinál Alfonso López Trujillo, předseda Papežské rady pro rodinu.
<P>
Celý život se zasazoval za tradiční rodinné hodnoty a proti interrupcím. Jako hlava vlivné Konference biskupů Latinské Ameriky byl v roce 2005 po úmrtí Jana Pavla II. považován za možného papežského kandidáta. V roce 2006 se kriticky vyjádřil vůči vědcům, kteří se angažují ve výzkumu na embryonálních kmenových buňkách. Zničení embrya pokládal za srovnatelné s interrupcí.
<P>
Kardinál Trujillo vždy jasně a aktuálně reagoval na dění v dnešním světě. Při více příležitostech jsem se přesvědčila, jaké jsou jeho názory pro nás, křesťanské politiky, potřebné. Jeho hlas nám bude chybět. Čest jeho památce.
<SPEAKER ID="058" NAME="Marios Matsakis" AFFILIATION="ALDE">
Vážený pane předsedo, svoboda tisku je základním principem demokracie a my oprávněně očekáváme změnu a doplnění tureckého trestního zákoníku tak, aby respektoval tuto zásadu. Abychom však byli přesvědčiví, musíme se ubezpečit, že se tato zásada řádně uplatňuje v členských státech EU. Rád bych požádal kolegy, aby objektivně zvážili, zda je tisk v Evropě skutečně demokratický a svobodný. Odpověď zní: "Ne zcela." Tisk v EU je do velké míry manipulovaný a řízený nenovinářskými hospodářskými a politickými zájmy. V médiích se často prezentuje pravda jinak, než v skutečnosti je, ale tak, jak si určití mediální magnáti přejí, aby ji vnímala veřejnost. Nastal čas, abychom se kriticky podívali na to, jak v EU funguje tisk a abychom podnikli naléhavé nápravné kroky. Měli bychom být pevní, pokud jde o Turecko a svobodu tisku, ale zároveň bychom měli podniknout kroky v našich vlastních zemích proti korupci tisku.
<SPEAKER ID="059" NAME="Oldřich Vlasák" AFFILIATION="PPE-DE">
Vážený pane předsedo, dámy a pánové, tak jako prostřednictvím obchodu a spolupráce dochází ke sbližování mezi národy i jednotlivci, stejně je tomu i u sportu. V roce 2008 oslavujeme významné výročí, zvláště pro evropské státy, stoleté výročí založení Světové hokejové federace. Na počest tohoto výročí uspořádala skupina poslanců z hokejových evropských zemí pod vedením slovenského poslance Petera Šťastného v Bruselu v Evropském parlamentu výstavu, která připomíná jak úspěchy, tak i pohnutá období útlaku sportovců v některých zemích v dobách komunistického útlaku. Díky kontaktům pana Šťastného byl také poprvé v Evropském parlamentu a poprvé v Belgii vystaven Stanleyho pohár dovezeny přímo z Kanady pro tuto příležitost.
<P>
Chtěl bych závěrem poděkovat vám, pane předsedo, a komisaři panu Jánu Figeľovi za záštitu a zahájení výstavy s mottem "Sbližování národů díky vášni pro sport" a samozřejmě všem, kteří výstavu navštívili a předají toto poselství dalším.
<SPEAKER ID="060" NAME="Předseda">
Děkuji. Bylo to působivé vystoupení. Zajímalo by mě, zda víte o nějakých zprávách v médiích.
<P>
Tím se dostáváme na konec seznamu řečníků. Všichni, kdo požádali o projev, písemně nebo zdvižením ruky, dostali příležitost ujmout se slova.
<SPEAKER ID="061" NAME="Georgios Toussas" AFFILIATION="GUE/NGL">
(EL) Vážený pane předsedo, toto je potřetí, co jsem se zúčastnil procesu jednominutových projevů. Žádám předsednictví o povolení projevu, ale nedáváte mi ho. Proč mě nenecháte pronést můj projev?
<SPEAKER ID="062" NAME="Předseda">
Pane Toussasi, právě teď jsem slyšel, že jste zřejmě žádal slovo. Obyčejně poslanci předloží žádosti o řeč písemně, aby se zajistilo, že se objeví na seznamu. Na mém seznamu nejste uvedený. Ale dám vám slovo jako poslednímu řečníkovi. Rád bych vás požádal, abyste příště předložil svou žádost písemně. Potom nebudete opominutý, když nezbude čas na projevy.
<SPEAKER ID="063" NAME="Georgios Toussas" AFFILIATION="GUE/NGL">
(EL) Vážený pane předsedo, už několik dní hospodářští přistěhovalci zaměstnaní v zemědělství trpí v otřesných pracovních a životních podmínkách. Zaměstnanci na jahodových polích Nea Manolada v prefektuře Ilia, Řecko, stávkují a žádají, aby byla jejich denní mzda zvýšená z ponižujících 23 EUR na 30 EUR.
<P>
Velcí pěstitelé jahod a jejich najatí bandité se snažili zastrašovat zahraniční pracovníky. Ve snaze zabránit velké manifestaci plánované pracovníky na včerejšek na náměstí v Pygrosu, v prefektuře Ilia, byly napadeny tábory pracovníků, střílelo se do vzduchu a mnozí pracovníci byli brutálně zbiti. Odsuzujeme tento barbarský útok, před kterým policie a soudní orgány zavírají oči. Žádáme o okamžité podniknutí opatření na ochranu hospodářských migrantů.
<SPEAKER ID="064" NAME="Předseda">
Uzavírám tento bod jednání.
