<CHAPTER ID="006-03">
3. Situace na Blízkém východě/Gaza (hlasování) 
<P>
- Před hlasováním:
<SPEAKER ID="073" NAME="Martin Schulz" AFFILIATION="PSE">
(DE) Pane předsedající, jsem vám zavázán za předání slova. S vaším svolením a se svolením kolegů poslanců bych rád učinil dvě poznámky, z nichž první se bude týkat usnesení, o němž budeme hlasovat, a druhá bude osobní prohlášení ohledně jednoho člena této sněmovny.
<P>
Co se týče usnesení, má skupina na toto téma včera znovu diskutovala. Diskuse byla velmi podrobná a velmi vášnivá, ale také velmi podnětná. Jsem přesvědčen, že dnes, když se připravujeme k hlasování, jsme všichni otřeseni tím, co nám právě oznámil pan Wurtz. Když se ozbrojené konflikty vyhrotí natolik, že ani mezinárodní instituce již nejsou v bezpečí, pak je situace nesmírně vážná. V tomto případě musí být zejména Izrael vyzván k respektování orgánů mezinárodního společenství, protože v opačném případě by byla ohrožena humanitární infrastruktura, což nepochybně není v souladu s mezinárodním právem.
<P>
Nicméně jsme se rozhodli podpořit toto usnesení, protože se - na základě včerejší dlouhé diskuse - domníváme, že je správné a nutné přijmout jej nyní a že je nezbytné, abychom za nás, za Evropský parlament jako instituci, takové signály vysílali. Jedna věc je však jistá, tedy to, že když se násilí vystupňuje natolik, že neušetří ani školy a školky, není to záležitost k politování, ale k nejpřísnějšímu odsouzení. Přestože to není obsaženo v usnesení,
<P>
(Hlasitý potlesk)
<P>
chceme to zde zdůraznit, protože se domníváme, že toto přesvědčení odráží pocity mnoha našich kolegů poslanců, včetně poslanců z jiných skupin.
<P>
Dovolte mi, abych dnes řekl několik slov o našem kolegovi, který po celou svou politickou kariéru významně přispíval k míru ve světě a v Evropské unii. Toto je poslední plenární zasedání, které můj kolega pan Rocard navštíví. Pro nás ve skupině socialistů v Evropském parlamentu, ale věřím, že pro nás všechny...
<P>
(Potlesk vestoje)
<SPEAKER ID="074" NAME="Předseda">
Mnohokrát vám děkuji, pane Schulzi. Vzhledem k tomu, že jsem se včera nemohl kvůli návštěvě předsedy Rady, českého premiéra Mirka Topolánka, zúčastnit oslavy, rád bych panu Rocardovi řekl následující. Pane Rocarde, rád bych vám vyjádřil své přátelství a hlubokou úctu k vám a popřál vám štěstí a úspěch ve všech vašich budoucích plánech. Doufám, že se budeme i nadále často setkávat a chci vám poděkovat za váš významný příspěvek evropské integraci. Máte mé upřímné díky, pane Rocarde!
<P>
(Hlasitý potlesk)
<P>
- Před hlasováním - týká se odstavce 3:
<SPEAKER ID="075" NAME="Michael Gahler" AFFILIATION="PPE-DE">
(DE) Pane předsedo, ve shodě s mou skupinou i s ostatními skupinami chci navrhnout následující změnu:
<P>
Nahradit frázi "zvláštní odpovědnost" frází "významnou roli", takže konečné znění bude: "což znamená významnou roli pro Egypt".
<P>
(Ústní pozměňovací návrh byl přijat)
<SPEAKER ID="078" NAME="Předseda">
Dámy a pánové, rád bych vás informoval, že se z titulu mé funkce předsedy parlamentního shromáždění EU-Středomoří (EMPA) pokusím v úřadu EMPA dosáhnout podobného rozhodnutí, jakého právě dosáhla tato sněmovna.
<P>
(Potlesk)
