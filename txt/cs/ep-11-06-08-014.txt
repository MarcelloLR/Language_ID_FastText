<CHAPTER ID="014">
Vztahy mezi EU a Mongolskem (rozprava) 
<SPEAKER ID="717" NAME="Předsedající">
Dalším bodem je rozprava o otázce k ústnímu zodpovězení Komisi o vztazích mezi EU a Mongolskem, kterou položili Paolo Bartolozzi, Vito Bonsignore, Mario Mauro, Gabriele Albertini, Roberta Angelilli, Aldo Patriciello, Lara Comi, Giovanni Collino, Salvatore Iacolino, Raffaele Baldassarre, Cristiana Muscardini, Barbara Matera, Erminia Mazzoni, Sergio Paolo Frances Silvestris, Carlo Fidanza, Iva Zanicchi, Alfredo Pallone, Licia Ronzulli, Antonio Cancian, Alfredo Antoniozzi, Giovanni La Via, Marco Scurria, Sergio Berlato, Amalia Sartori, Elisabetta Gardini, Potito Salatto, Alfreds Rubiks, Bart Staes, Britta Thomsen, Piotr Borys, Joachim Zeller, Niccolò Rinaldi, Bogdan Kazimierz Marcinkiewicz, Jaromír Kohlíček, Hannes Swoboda, Vilja Savisaar-Toomast, Herbert Dorfmann, Jarosław Kalinowski, Kyriacos Triantaphyllides, Béla Kovács, Inese Vaidere, Elisabeth Jeggle, Ivari Padar, Vilija Blinkevičiūtė, Rolandas Paksas, Ivars Godmanis - B7-0410/2011).
<SPEAKER ID="718" NAME="Paolo Bartolozzi" LANGUAGE="IT">
Paní předsedající, pane komisaři, dámy a pánové, delegace pro vztahy se Střední Asií a Mongolskem, kterou mám čest vést, odcestovala do Mongolska právě před třemi týdny při příležitosti osmého meziparlamentního setkání Evropského parlamentu a Mongolska. Byla to velice užitečná a zajímavá zkušenost. Mongolsko je zemí, která si zaslouží více zájmu, a v tomto Parlamentu není mnoho příležitostí, kdy bychom mu věnovali pozornost, jaká by mu jistě náležela.
<P>
Je to země charakterizovaná pluralitním parlamentním systémem, rozdělením pravomocí, poměrně svobodným veřejným míněním a úrovní ochrany lidských práv, která vystupuje do popředí ve srovnání se situací v mnoha dalších zemích tohoto regionu. Je to také země s rozvojovými problémy, která se potýká s složitými problémy životního prostředí a pokračující desertifikací. Nedávno byla rovněž postižena extrémními povětrnostními podmínkami. Současně je velice bohatá na přírodní zdroje - měď, zlato, uran a vzácné zeminy - které mohou v blízké budoucnosti vyvolat značný příliv kapitálu.
<P>
Ze všech těchto důvodů si myslím, že je třeba vyslat Mongolsku signál podpory v této důležité fázi jeho vývoje a podpořit posilování demokracie a vlády zákona i parlamentního řízení, aby finanční zdroje, které má Mongolsko k dispozici, mohly být v budoucnu využity ve prospěch lidu.
<P>
Musíme Mongolsko podporovat v jeho snaze o rozvíjení bližších vztahů s Evropskou unií a pobízet je k přijetí našich norem a průmyslových pravidel. Měli bychom mu pomoci s rozvojem tržního hospodářství a intenzivnějších ekonomických a obchodních vztahů, které umožňuje ovzduší právní jistoty a rozvoje vlády zákona. Dohoda o partnerství a spolupráci, kterou Evropská unie a Mongolsko uzavírají, bude hrát v této souvislosti rozhodující roli.
<P>
Ze všech těchto důvodů jsme společně s dalšími 45 poslanci předložili tuto otázku k ústnímu zodpovězení. V této otázce žádáme Komisi, aby předložila další podrobnosti o hlavních vlastnostech této dohody a o předpokládaném plánu její ratifikace. Chtěl bych zdůraznit, že dohoda již byla parafována, ale její podpis je v současnosti zablokován, zřejmě kvůli pochybnostem vzneseným jedním členským státem o právním základu některých ustanovení.
<P>
A konečně bychom se chtěli Komise dotázat na možnost otevření delegace Evropské unie v Ulánbátaru v blízké budoucnosti. Tato iniciativa by mohla skutečně významně přispět k dalšímu prohloubení naší politické a hospodářské spolupráce s touto zemí.
<SPEAKER ID="719" NAME="Štefan Füle">
člen Komise. - Paní předsedající, těší mě, že mohu s Parlamentem hovořit o vztazích Evropské unie s Mongolskem.
<P>
Rokování o Mongolsku přichází v pravý čas. Jako devatenáctá největší země světa leží Mongolsko na strategické křižovatce mezi rychle rostoucími trhy v Číně a v Rusku. Je to mladistvý a energický národ s dlouhou, hrdou tradicí a historií. Mongolsko se úspěšně rozvíjí na zvolené cestě k demokracii. Chtěl bych Mongolsku blahopřát k jeho poklidným volbám, jeho energické občanské společnosti a svobodným sdělovacím prostředkům. Jsou to skutečné milníky na cestě Mongolska k politickému pluralismu.
<P>
Evropská unie vřele vítá moratorium trestu smrti vyhlášené mongolským prezidentem, které se setkalo v některých kruzích s odporem domácí opozice
<P>
Evropská unie již na žádost Mongolska poskytuje své zkušenosti, zejména pokud jde o přijímání a prosazování evropských principů, norem a standardů. Mohu tedy s radostí potvrdit zařazení Mongolska jako pilotní země do podpory Evropské unie pro demokracii. To znamená, že mu poskytneme větší finanční a technickou pomoc.
<P>
Rád bych také využil této příležitosti a blahopřál Mongolsku k letošnímu stému výročí demokratického hnutí v Mongolsku a k jeho předsednictví Společenství demokracií.
<P>
Dovolte mi, abych řekl pár slov o vyhlídkách mongolského hospodářského rozvoje. Mongolsko je na hospodářské křižovatce, protože přechází od většinově pastevecké a kočovné společnosti k hospodářství založenému na nerostných surovinách. Obrovské nerostné zásoby jsou pro Mongolsko doslova "zlatou příležitostí", která může jeho lidu přinést větší prosperitu a blahobyt. Doufáme, že tyto nevyužité nerostné zdroje budou požehnáním, a nikoli prokletím, jak tomu bylo v některých stoletích.
<P>
V systému mezinárodních vztahů oceňujeme účast mongolských jednotek v mírových misích Spojených národů po celém světě. Mongolské jednotky slouží v Sierra Leone, Demokratické republice Kongu, Súdánu, Západní Sahaře a Čadu. Chtěl bych podtrhnout vysoce ceněnou snahu Mongolska pomoci stabilizovat Afghánistán.
<P>
Pokud jde o řízení mongolských vztahů s Evropskou unií, velmi mě těší, že dohoda o partnerství a spolupráci, která nahrazuje dohodu o obchodu a spolupráci z roku 1993, byla vyjednána během jednoho roku a parafována 20. prosince 2010 v Ulánbátaru. Tato dohoda otevírá strategickou kapitolu v našich vztazích.
<P>
Vysoká představitelka a místopředsedkyně baronka Ashtonová uvítala dohodu o partnerství a spolupráci jako další "krok k většímu politickému a hospodářskému sblížení" Evropské unie a jejích členských států s Mongolskem.
<P>
Díky dohodě o partnerství a spolupráci budeme spolupracovat jako rovní partneři v širokém spektru oblastí: od politických záležitostí, jako je boj proti terorismu a podpora lidských práv, po obchod a investice do klíčových oblastí, jako jsou suroviny.
<P>
Jakmile členské státy tento text schválí, doufáme, že budeme moci uvítat předsedu vlády Mongolska v Bruselu, aby podepsal dohodu s baronkou Ashtonovou.
<P>
Vzhledem k tomuto dalšímu prohloubení naší politické a hospodářské spolupráce a ke vstupu Lisabonské smlouvy v platnost je otevření delegace Evropské unie v Ulánbátaru možné. Služba pro vnější činnost v současnosti prověřuje zastoupení Evropské unie ve světě. Doufám, že dokážeme překonat finanční a personální obtíže, abychom v Ulánbátaru otevřeli plně vybavenou delegaci Evropské unie.
<P>
Děkuji vám za pozornost a těším se na vaše příspěvky a komentáře.
<SPEAKER ID="720" NAME="Miroslav Mikolášik" LANGUAGE="SK">
Paní předsedající, vztahy Evropské unie s Mongolskem se během posledních dvou desetiletí pozitivně rozvinuly, a to především v souvislosti s postupnou demokratizací a modernizací Mongolska.
<P>
Bližší spolupráce s Evropskou unií však závisí na upevnění důvěry v dlouhodobou stabilitu politického režimu Mongolska pomocí prohloubení lidsko-právních záruk a atributů právního státu, samozřejmě za předpokladu správného fungování justičního systému a odstraňování korupce ve veřejné sféře.
<P>
Směřování ke skutečnému tržnímu hospodářství musí být rovněž provázeno pokračující restrukturalizací, reformami v oblasti obchodního a investičního práva a zvýšením podílu soukromého sektoru na ekonomice. Za pozitivní fakt považuji, že země přijala zákon na ochranu hospodářské soutěže, jehož cílem je zabránit zneužívání dominantního postavení soukromých nebo státních firem a vytváření kartelových dohod na úkor ostatních podniků a spotřebitelů. Pevně věřím, že reformy povedou k přilákání zahraničních investorů a k následnému zvýšení blahobytu obyvatel Mongolska, kteří především na venkově nadále trpí nouzí vzhledem ke své závislosti na zemědělství.
<P>
Na závěr bych chtěl říci, vážení kolegové a kolegyně, že velice podporuji, a pan komisař Füle to myslím rovněž velmi pozitivním způsobem naznačil, zřízení stálé delegace Evropské unie v Mongolsku, protože věřím v potenciál rozvoje vzájemných politických a obchodních vztahů. Nesmíme zapomenout ani na významnou skutečnost, jíž jsou obrovské zásoby surovin v zemi, strategicky položené mezi Čínou a Ruskem. Myslím si tedy, že politické a obchodní vztahy mezi Unií a jejími členskými státy a Mongolskem je třeba dále rozvíjet.
<SPEAKER ID="721" NAME="Kristiina Ojuland">
jménem skupiny ALDE. - Paní předsedající, pane komisaři, Mongolsko je bohaté na nerostné zdroje, jako je měď, uhlí, wolfram, cín a zlato. To z něj činí mimořádně zajímavého hospodářského partnera.
<P>
Ale při sledování vlastních hospodářských zájmů bychom také měli využít příležitosti k uplatnění principu podmíněnosti, abychom Mongolsko podpořili, pokud jde o zahájení potřebných reforem. V Mongolsku jsou velké problémy s přebujelou korupcí, nedostatkem dobré správy a nedostatečnou mezinárodní spoluprací.
<P>
Dále jsou tu některé naléhavé otázky týkající se správy jeho přírodních zdrojů. V současnosti jsou nerostné zdroje Mongolska bezohledně využívány mnoha zahraničními společnostmi za spoluúčasti mongolské vlády. To vedlo k situaci, kdy lidé v Mongolsku nemají prospěch ze zdrojů své země. Musejí pracovat ve velmi ubohých podmínkách, kdy například někteří pracovníci těží zlato pomocí rtuti. Rtuťové výpary nevratně poškozují zdraví těchto pracovníků. Ale to není všechno. V Mongolsku se rodí mnoho dětí s deformacemi a nevyléčitelnými chorobami v důsledku škodlivých pracovních podmínek.
<P>
Mongolské hospodářství rovněž čelí problémům kvůli vývozním clům a zákazům dovozu, které na ně uvalily Rusko a Čína, a kvůli technickým závadám.
<P>
Dobytek představuje zhruba 80 % zemědělské produkce Mongolska, ale maso nelze vyvážet, protože v zemi je nedostatek zařízení pro kontrolu kvality.
<P>
Chceme-li dodržovat dohodu o partnerství a spolupráci, měli bychom Mongolsku pomoci překonat problémy, kterým země čelí, aby mohlo rozvíjet sociálně, ekonomicky a ekologicky udržitelné vztahy.
<SPEAKER ID="722" NAME="Béla Kovács" AFFILIATION="NI">
(HU) Paní předsedající, byl jsem rovněž členem delegace do Ulánbátaru před třemi týdny, kde se konalo osmé zasedání, a měl jsem možnost na vlastní oči vidět, že se politická struktura a společnost v Mongolsku skutečně stávají demokratičtějšími. Došlo k významnému pokroku v oblasti lidských práv, účastnili jsme se setkání s občanskými organizacemi, které potvrdily, že již byly uznány mongolskou vládou, a nedávno byla uznána svoboda sdělovacích prostředků, což je třeba v každém případě přivítat. Podpis dohody o partnerství a spolupráci má mimořádný význam, protože může ve svém rámci pomoci zavádět v Mongolsku evropské standardy. Kromě toho pro zlepšení vztahů mezi oběma stranami je naprosto nezbytné rekonstruovat zastoupení EU v Mongolsku, které nyní funguje jen jako technický sekretariát.
<SPEAKER ID="723" NAME="Joachim Zeller" AFFILIATION="PPE">
(DE) Paní předsedající, pane komisaři, dámy a pánové, jsem velice vděčný panu Bartolozzimu, který přivedl Mongolsko na pořad jednání v Evropském parlamentu, protože se chopil iniciativy v této otázce. V Parlamentu jsme již jednali o různých aspektech bývalých sovětských států ve Střední Asii, ale Mongolsku a jeho situaci jsme věnovali velmi málo pozornosti.
<P>
A docela neprávem, protože jako stát bývalého komunistického bloku Mongolsko velice rychle vybudovalo svou nezávislost a vydalo se cestou demokratizace společnosti. Mongolsko přijalo demokratickou ústavu již v roce 1992 a od té doby se uskutečnila řada voleb, které byly podle vyjádření pozorovatelů obecně vedeny demokraticky a korektně - což nelze v žádném případě u států v tomto regionu požadovat za samozřejmost.
<P>
Mongolská vláda se několik let snažila bojovat s korupcí pomocí zákona a v roce 2010 vydala moratorium na trest smrti, což dosud nedokázaly ani některé velké demokratické státy. Nicméně tři miliony lidí, které žijí v této rozlehlé zemi s extrémními klimatickými podmínkami, trpí důsledky procesu transformace, jenž stále pokračuje. Populace země - svým životním stylem dosud převážně kočovná - se shlukuje do několika měst, která nemají dostatečnou infrastrukturu.
<P>
Nerostné zásoby země se nevyužívají ekologicky přijatelným způsobem. Energetické problémy jen zhoršují občanský a hospodářský život. Existuje nebezpečí, že Mongolsko, které je sevřeno velkými sousedy Ruskem a Čínou, bude na těchto státech ještě závislejší než dříve. Je třeba ocenit úsilí a úspěchy Mongolska - a v tomto případě považuji sklenici za z poloviny plnou, nikoli z poloviny prázdnou - v demokratizaci společnosti, protože jsou příkladem pro zbytek regionu a ukazují, čeho lze dosáhnout navzdory obtížné minulosti.
<P>
Mongolsko by mělo mít nadále naši podporu, nejen pokud jde o programy pomoci, ale také tím, že Evropská unie bude v mongolském hlavním městě přímo přítomna v podobě samostatné delegace na znamení toho, že Evropa není lhostejná k osudu Mongolska; evropské zájmy by již neměly být prosazovány delegací v Pekingu. Lituji toho, že Konference předsedů nebyla připravena na další zdůraznění těchto zájmů tím, že by schválila parlamentní usnesení.
<SPEAKER ID="724" NAME="Niccolò Rinaldi" AFFILIATION="ALDE">
(IT) Paní předsedající, kromě otevření delegace v Ulánbátaru - což je něco, co již nemůžeme déle odkládat nejen proto, že budování vztahů z Pekingu je velmi špatné ze symbolických důvodů - a kromě dlouho očekávané dohody o partnerství jsme si všichni vědomi nerostného bohatství země a jejích slabin v oblasti sociální spravedlnosti, ačkoli Mongolsko svým způsobem vytvořilo určitou formu demokratické soudržnosti.
<P>
Především bych se Komise rád zeptal, kam by mělo být Mongolsko zařazeno z geostrategického hlediska: není to země, na kterou se vztahuje strategie pro Střední Asii. Domnívám se však, že některá opatření v této strategii by snad bylo možné rozšířit na Mongolsko, vzhledem k jeho kulturní historii, která je společná s ostatními zeměmi. Země má rovněž v současnosti statut pozorovatele v Organizaci pro bezpečnost a spolupráci v Evropě a Evropská unie prověřuje možnost pomoci mu k plnému členství s ohledem na dávné kulturní vztahy mezi Evropou a Mongolskem.
<SPEAKER ID="725" NAME="Elena Băsescu" AFFILIATION="PPE">
(RO) Paní předsedající, nejprve bych rovněž chtěla blahopřát svému kolegovi, panu Bartolozzimu, k této iniciativě. Vztahy mezi EU a Mongolskem je třeba přehodnotit s ohledem na ratifikaci dohody o partnerství a spolupráci. Tento dokument posílí vztahy mezi oběma stranami a podpoří hospodářské reformy.
<P>
Mongolsko nabízí mimořádný potenciál, pokud jde o energetické zdroje a obchod. Dosud byly vztahy s EU založeny pouze na ustanoveních obchodní dohody z roku 1993. Proto byla čísla objemu obchodu poměrně nízká. Co se týče kultury, organizování výměn studentů bylo problematické. Rozšíření programů jako Erasmus do tohoto regionu by také zlepšilo tuto oblast spolupráce. Domnívám se, že je třeba vyslat vytvořit delegaci EU, které by lépe koordinovala všechny tyto aktivity. Umožní to přímý kontakt s orgány pro zajištění účinného provádění dohody o partnerství a spolupráci.
<SPEAKER ID="726" NAME="Andreas Mölzer" AFFILIATION="NI">
(DE) Paní předsedající, pane komisaři, vnitřní Mongolsko je známé svým bohatstvím uhlí a zemního plynu. Ačkoli čínský zákon prohlašuje, že práva na využívání země patří původním obyvatelům Mongolska, skutečnost se jeví poněkud odlišně. Bylo kritizováno, že čínské podniky spotřebovávají velké množství podzemní vody při svém způsobu těžby uhlí náročném na vodu, což mělo za následek desertifikaci stepi. Stejně tak bylo kritizováno, že pastviny trpí v důsledku dopravy uhlí.
<P>
Současné protesty Mongolů představují vzplanutí dalšího dlouhodobě doutnajícího etnického konfliktu v Číně po tibetském povstání v roce 2008 a povstání muslimských Ujgurů v roce 2009. Vzhledem k chronickému nedostatku vody v Číně a její velké poptávce po surovinách lze očekávat, že mongolský konflikt se bude dále stupňovat. Partnerství s Mongolskem, které existovalo řadu let, znamená, že EU je nyní rovněž postižena a bude muset určitě zdvojnásobit své úsilí v oblasti lidských práv a práv menšin.
<SPEAKER ID="727" NAME="Štefan Füle">
člen Komise. - Paní předsedající, chtěl bych poděkovat váženým poslancům za cenné příspěvky k tématu Mongolska. Byla to krátká, ale velmi zajímavá diskuse o dvoustranných vztazích s tímto stále zajímavějším partnerem Evropské unie.
<P>
V reakci na jednu či dvě otázky vznesené během této rozpravy bych chtěl říci, že dohoda o partnerství a spolupráci zahrnuje spolupráci ve čtyřech hlavních oblastech: zaprvé, principiální normy a standardy, zadruhé, udržitelný rozvoj, včetně životního prostředí a sociálního rozvoje, zatřetí, obchod a investice se zvláštním důrazem na suroviny, a konečně, spravedlnost a svoboda, včetně otázky migrace.
<P>
Pokud jde o časový průběh, dohodnutý text byl předložen členským státům Evropské unie, které budou muset souhlasit s jeho podpisem. Evropský kontrolní výbor v dolní sněmovně britského parlamentu v současné době prověřuje opt-in Spojeného království pro záležitosti spravedlnosti a vnitřní věci, na které se vztahuje řada dohod o partnerství a spolupráci.
<P>
Nechci mluvit za britskou dolní sněmovnu, ale očekává se, že postup bude trvat šest až osm týdnů. Mohli bychom tak dospět k eventuálnímu podpisu v září na příštím jednání smíšeného výboru EU-Mongolsko.
<P>
Ačkoli jsou Evropská unie a Mongolsko odděleny velkou vzdáleností a mají zkušenosti s odlišnými politickými systémy, sdílejí tradice tolerance, otevřenosti a rovnosti. Vstupem v platnost dohody o partnerství a spolupráci se Evropská unie stane tzv. "třetím sousedem" Mongolska, nejen slovy, ale i činy.
<P>
Než skončím, dovolte mi, abych se vrátil k další konkrétní otázce, kterou jsem opomenul - omlouvám se za to přehlédnutí. Zítra se bude ve Vídni konat zvláštní jednání v rámci Stálé rady OBSE. S členskými státy bude jednat mongolský ministr zahraničních věcí a obchodu. Mám před sebou návrh prohlášení EU. Dnes mohu pouze říci, že uvítáme záměr Mongolska rozvíjet vztahy s Organizací pro bezpečnost a spolupráci v Evropě. Zítra rozhodneme, zda poskytneme další podrobnosti.
<P>
Plněním svých závazků - a to bych chtěl zdůraznit - má Mongolsko silný potenciál být dobrým příkladem ve svém regionu.
<SPEAKER ID="728" NAME="Předsedající">
Rozprava je ukončena.
