<CHAPTER ID="002">
Sdělení předsednictva
<SPEAKER ID="006" NAME="Předsedající">
Dámy a pánové, všechny vás vítám. Rád bych začal několika poznámkami k situaci ohledně jednacího sálu pro plenární zasedání ve Štrasburku. Jak víte, vzhledem k tomu, že 7. srpna došlo k částečnému propadnutí sníženého podhledu v jednacím sále pro plenární zasedání ve Štrasburku, toto první dílčí zasedání Evropského parlamentu muselo být výjimečně uspořádáno zde v Bruselu. Rozhodl jsem se tak v zájmu zajištění co největší bezpečnosti poslanců a zaměstnanců po prostudování prvních odborných posudků a po konzultaci s předsedy skupin a Radou francouzského předsednictví. Rozhodnutí zohledňuje také nutnost zachovat kontinuitu legislativní činnosti Evropského parlamentu.
<P>
Předběžné výsledky šetření naznačují, že částečné propadnutí sníženého podhledu bylo způsobeno prasklinami ve stavebních prvcích, které spojují zavěšený strop s vlastní stropní konstrukcí. Pokračuje šetření, které provádí několik nezávislých mezinárodních stavebně inženýrských společností pověřených Parlamentem za účelem zjištění dalších podrobností a odpovědnosti za zřícení. Tato šetření jsou vedena v úzké spolupráci s příslušnými místními úřady a také se zkušenými statiky, které určila francouzská vláda. Při rozdělení odpovědnosti a ručení mezi stavební společnosti, které se podílely na výstavbě původního stropu, se bude vycházet ze závěrečných zpráv, jakmile budou k dispozici. Snížený podhled v jednacím sále bude nyní znovu zavěšen s využitím nové technologie, schválené nezávislými experty a příslušnými stavebními úřady.
<P>
Ačkoli máme maximální snahu, aby práce skončily co nejdříve, použitý postup, který je nezbytný, je poněkud zdlouhavý. Nicméně doufáme, že veškeré bezpečnostní šetření a nutné opravy budou dokončeny včas, tak aby se zářijové II. dílčí zasedání Parlamentu mohlo konat již ve Štrasburku.
<P>
Mohu vás ujistit, že bezpečnost je naprostou prioritou při všech našich úvahách a rozhodování.
