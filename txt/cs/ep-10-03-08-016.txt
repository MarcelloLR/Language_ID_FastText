<CHAPTER ID="016">
Revize směrnice o souborných službách pro cesty (rozprava) 
<SPEAKER ID="110" NAME="Předsedající">
Dalším bodem je prohlášení Komise o revizi směrnice o souborných službách pro cesty.
<SPEAKER ID="111" NAME="John Dalli">
člen Komise. - Pane předsedající, je mi ctí, že Vám mohu poskytnout aktuální informace o práci Komise na přezkumu směrnice o souborných službách pro cesty. V roce 1990, kdy byla směrnice přijata, patřily zájezdy se soubornými službami k nejčastějším typům zájezdů. Od té doby se situace na trhu výrazně změnila. Rozvoj internetu umožnil, aby si služby objednávali spotřebitelé přímo u poskytovatelů zájezdů, leteckých společností a hotelů. Nabídka letecké dopravy byla navíc převratně změněna rychlým rozvojem nízkonákladových leteckých společností. To zároveň posílilo hospodářskou soutěž na trhu s cestovními službami a možnost spotřebitelů si vybrat.
<P>
Spíše, než aby kupovali předem dané souborné služby, organizují si v dnešní době občané EU své zájezdy většinou sami. V důsledku těchto změn je při svých zájezdech chráněno stále méně spotřebitelů. Jsme si také vědomi, že platná směrnice narušila v odvětví cestovního ruchu rovné konkurenční prostředí, neboť některé subjekty jsou jí upravené, jiné nikoli, a přitom prodávají podobné produkty.
<P>
Minimální harmonizace této směrnice dále zapříčinila právní roztříštěnost v členských státech. Znamená to, že platné právní předpisy nemusí být příliš aktuální.
<P>
Z tohoto důvodu začala Komise minulý rok pracovat na postupu posouzení dopadu, aby se tak připravila na případnou revizi směrnice o souborných službách pro cesty. V souvislosti s těmito pracemi na posouzení dopadu zveřejnila Komise v listopadu 2009 studii, která analyzuje poškozování spotřebitelů v oblasti tzv. dynamických souborných služeb pro cesty.
<P>
V téže době Komise zahájila veřejnou konzultaci o revizi směrnice. Konzultace byla ukončena k 7. únoru 2010. V současné době Komise zpracovává více než 170 příspěvků, které do posouzení dopadu zahrne. Z výsledku posouzení dopadu vyplyne možný rozsah revize.
<P>
Dovolte mi však stručně popsat hlavní zásady této práce. Za prvé, vysoká úroveň ochrany je klíčem, pokud skutečně chceme zajist, že budou mít spotřebitelé při nákupu svých zájezdů důvěru. Za druhé, musíme zlepšovat fungování vnitřního trhu pro cestovní služby především proto, že v této oblasti se přeshraniční nákupy realizují velmi často.. Pro další harmonizaci příslušných právních předpisů v jednotlivých členských státech je tedy velmi vhodná. A konečně, považuji za nezbytné věnovat větší pozornost vytvoření rovného konkurenčního prostředí pro podniky prodávající souborné služby pro cesty.
<P>
Komise má v úmyslu předložit svůj návrh na počátku roku 2011. V revizi bude hrát klíčovou roli stanovení rozsahu působnosti této směrnice. Komise se bude zabývat možnostmi rozšíření působnosti této směrnice tak, aby se vztahovala na širší úpravu cestování včetně dynamických souborných služeb pro cesty. To by nám mohlo pomoci zvrátit trend, kdy je na svých zájezdech chráněno stále méně spotřebitelů.
<P>
Musíme aktualizovat odlišné požadavky na poskytování informací a upřesnit povinnosti obchodních stran smluvního vztahu. A konečně, Komise musí v zájmu zvýšení povědomí spotřebitelů prozkoumat náklady a přínosy zavedení označení standardizovaných souborných služeb pro cesty, jejichž uvedení by bylo při prodeji zájezdů se soubornými službami vyžadováno.
<P>
Komise zároveň prověřuje možnosti posílení ochrany cestujících, kteří si kupují letenky sami, proti úpadku letecké společnosti, jak v nedávné době požadoval Evropský parlament.
<P>
Na počátku roku 2009 zveřejnila Komise nezávislou zprávu, která se zabývala možnými způsoby řešení takových případů úpadku. Dne 15. prosince 2009 jsme také zahájili veřejné konzultace o budoucí podobě práv cestujících v letecké dopravě. Tyto prvky budou tvořit základ pro posouzení dopadu. Chystáme se Parlamentu předložit co nejvhodnější opatření na ochranu proti úpadku do konce roku 2010.
<SPEAKER ID="112" NAME="Andreas Schwab">
, jménem skupiny PPE. - (DE) Pane předsedající, jménem své skupiny bych chtěl nejprve poděkovat panu komisaři Dallimu za jeho sliby a vysvětlení, že má v plánu provést v roce 2011 revizi směrnice o souborných službách pro cesty, která pochází z roku 1990. Z hlediska načasování je to mimořádně vhodný okamžik, kterého bychom měli využít, protože v oblasti souborných služeb pro cesty tu je celá řada témat, v nichž spotřebitelé nejsou o svých právech dostatečně informováni. Například množství internetových stránek je svádí k tomu, aby využívali dalších nabídek prostřednictvím dodatečných odkazů, přestože tyto služby nepodléhají stejným mechanismům ochrany, jak tomu bylo u služeb původních. Hovoříme zde zejména o nabídkách nízkorozpočtových leteckých společností.
<P>
Za druhé, tyto nízkorozpočtové letecké společnosti znemožňují ve většině členských států Evropské unie doručování soudních písemností, čímž podstatně omezují ochranu spotřebitele konkrétně v případech, kdy se spotřebitelé skutečně chtějí bránit právní cestou. To se musí v návrhu nové směrnice rozhodně změnit.
<P>
Za třetí, musíme si také položit otázku, zda práva cestujících v letecké dopravě a práva, která v současnosti platí podle platné směrnice o souborných službách, by z dlouhodobého hlediska měla být sloučena do jednoho dokumentu, aby se mezi součástmi obou právních předpisů odstranily rozpory.
<P>
Za čtvrté se domnívám - a na to jste poukázal - že posuzování práce cestovních kanceláří, které se liší země od země, by přeshraniční poskytování zboží a služeb ze strany cestovních kanceláří velice zkomplikovalo. V některých zemích jsou cestovní kanceláře odpovědné jako poskytovatelé zájezdů se soubornými službami, zatímco v jiných, například v té mojí, jsou tyto cestovní kanceláře jen zprostředkovateli. Bylo by proto žádoucí, kdybychom se přinejmenším na celoevropské úrovni dokázali sjednotit na zásadách, které přeshraniční práci těchto cestovních kanceláří usnadní.
<P>
Vzhledem k tomu, že spotřebitelé stále více využívají internetu, obchody se soubornými službami pro cesty zveřejňované na internetu by v budoucnu měly být také řádně označované a aby zde rovněž nebylo možné zneužití.
<SPEAKER ID="113" NAME="Alan Kelly">
jménem skupiny S&D. - Pane předsedající, tato rozprava je velice aktuální v tomto zvláště důležitém okamžiku pro cestovní ruch, leteckou dopravu i ochranu spotřebitele.
<P>
Máme za sebou léto, kdy snad polovina Evropy uvízla na dovolených, neboť letecké společnosti a cestovní kanceláře na všech stranách krachovaly a spotřebitelé zůstávali v cizích zemích, daleko od svých blízkých. Je zjevné, že spotřebitelé nebyli našimi právními předpisy dostatečně chráněni. Měli jsme zprávy o několika případech, kdy cestujícím zcela chyběly informace o om, kdy by se mohli dostat domů, nebylo zřejmé, kdo je za stávající situaci technicky odpovědný, neměli k dispozici žádné telefonní číslo, na které by mohli zavolat, aby se dozvěděli nějaké informace, a netušili, jak po návratu domů požadovat náhradu.
<P>
Proto aktuální rozpravu a snahu Komise se touto otázkou zabývat velmi vítám, neboť my všichni jsme tuto oblast příliš dlouho opomíjeli. Na mnohé problémy směrnice o souborných službách pro cesty poukazovala příslušná parlamentní zpráva již před deseti lety, ale od té doby bylo učiněno jen velmi málo. Jsem si vědom toho, že některými otázkami se bude zabývat navrhovaná směrnice o právech spotřebitele, přeshraniční letecká doprava si však v evropských právních předpisech žádá pro ochranu spotřebitele rozsáhlejší úpravu.
<P>
Už to, že název tohoto právního předpisu zůstává stále směrnice o souborných službách pro cesty, ukazuje na jeho neaktuálnost. Velká většina spotřebitelů, pokud nalezne levnější způsob, jak jet na dovolenou a jak poznávat svět, již dnes zájezdy se soubornými službami nevyužívá. Čtyřicet pět procent cestujících v mé zemi, Irsku, se využíváním souborných služeb neobtěžuje, a vím, že v řadě členských států je situace obdobná. Mnozí lidé jako kdyby si byli vlastní cestovní kanceláří, v čemž jim pomáhá online rezervace na internetových stránkách, jako je Tripadvisor, kde se sami sobě stali vlastní cestovní kanceláří. Naše právní předpisy musí na tyto změny v chování spotřebitelů reagovat.
<P>
Jednou z nejdůležitějších věcí, kterou musí jakákoli revize splňovat, je to, aby spotřebitel jasně věděl, kdo je v situaci, kdy dochází ke zpoždění a zrušení, odpovědný. Cestovní společnosti musejí mít mandát poskytovat velmi přesné informace. Spotřebitelům je třeba sdělit, kde mohou tyto informace získat, a musí být informováni o svých právech za okolností, které nastaly.
<P>
(Předsedající řečníka požádal, aby s ohledem na tlumočníky hovořil pomaleji)
<P>
Podle platných právních předpisů není odpovědnost jasně stanovena. Je v případě nešťastné náhody odpovědná letecká společnost? Nebo cestovní kancelář? Nebo snad letiště, či železniční stanice? Koho by měl spotřebitel žádat o informace? Typicky se tyto situace mění ve změť informací z jednotlivých zdrojů a nikdo neví, zda jsou míněny poctivě.
<P>
Chceme-li vybudovat evropské hospodářství založené na přeshraničním obchodě, spotřebitelé musí být informováni o svých právech a nárocích i o jejich vymáhání i o tom, jak komunikovat. Vím například, jak velmi obtížné je, aby bylo nalezeno oddělení stížností letecké společnosti. Jak se můžete domáhat náhrady, když nevíte, kam máte jít a kde se ptát?
<P>
Budu požadovat - a doufám, že se s tím ztotožní i Komise - aby základní zásady ochrany spotřebitele byly sděleny jasnou formou prostřednictvím právního předpisu, který je jednotně chápán, a který je jednoduchý. Aktualizovat tento právní předpis nestačí. Členské státy musí mít povinnost seznámit své občany s novým právním předpisem bezprostředně po jeho přijetí.
<P>
A na závěr ještě jedna myšlenka, kterou by se Komise mohla zabývat: jaká je cena letu? Všichni víme, že inzerované ceny nezahrnují daně a poplatky: existují poplatky za odbavení, za nadbytečná zavazadla, poplatky prakticky za vše a za nic. Revize této směrnice poskytuje vhodnou příležitost, abychom cestovní a letecké společnosti přiměli k větší transparentnosti - a my této příležitosti musíme využít.
<SPEAKER ID="114" NAME="Gesine Meissner">
jménem skupiny ALDE. - (DE) Pane předsedající, pane komisaři Dalli, ráda bych vás nejprve jménem skupiny ALDE vřele uvítala. Již jste uvedl, že máte v plánu směrnici, o níž hovoříme, revidovat.
<P>
Můžeme být skutečně šťastni, že žijeme v Evropě, neboť v Evropě, v Evropském parlamentu, můžeme společně diskutovat dokonce o tom, jak můžeme jezdit na výlety s našimi fretkami a dalšími zvířaty v zájmovém chovu. To bylo téma předchozí rozpravy a já jsem byla velmi ráda, že jsem Evropanka a byla jsem na to hrdá, nejen kvůli tomu, že regulovat můžeme i něco takového, jako je ochrana spotřebitelů a ochrana zvířat.
<P>
Nyní však hovoříme o regulaci cestování lidí. To je v Evropě důležitým právem. Chceme mobilitu a svobodu pohybu osob a diskutujeme o tom, jak to zajistit. Před dvaceti lety jsme měli směrnici, která upravila zájezdy se soubornými službami a mohli jste si tedy říci: mohu se vydat poznávat jiné země, spatřit krásy ostatních evropských zemí a přitom si být zcela jist, že mne má práva chrání. Budu informován předem o tom, co mám očekávat, nebudu z informací zmaten, informace jsou určitě správné, a pokud něco nebude fungovat, obdržím náhradu. To bylo před dvaceti lety.
<P>
Jak jste, pane komisaři, řekl, od té doby se mnohé změnilo. V současnosti lidé často využívají rezervací přes internet, a to pak vede k právním mezerám v systému. Položili jsme ve Výboru pro dopravu před půl rokem komisaři otázku související se SkyEurope na Slovensku, neboť se objevil problém, že cestující nízkonákladových letů uvízli a nebyli přepraveni dále. Tehdy se jednalo pouze o drobnou mezeru v právních předpisech, která se dotkla jen těch lidí, kteří si let rezervovali na internetu bez kreditní karty, ale my chceme, aby se lidé mohli po Evropě pohybovat volně, aby si mohli svou dovolenou opravdu užít a byli přitom chráněni.
<P>
To znamená, že máme-li zhlediska ochrany spotřebitele v systému takové mezery a chceme-li, aby měla ochrana spotřebitele v Evropě vysokou úroveň, musíme tuto směrnici o souborných službách pro cesty revidovat a musíme se rovněž zamyslet nad tím, zda je nutné, jak již uvedl můj kolega, abychom měli zvláštní úpravu pro cestující v letecké dopravě. Touto otázkou se musíme ještě zabývat a já do ní již nyní vkládám velká očekávání, protože chceme, abychom mohli cestovat spokojeně a bezpečně, a to nejen se zvířaty, ale samozřejmě i s našimi rodinami.
<SPEAKER ID="115" NAME="Frieda Brepoels" LANGUAGE="NL">
Pane předsedající, pane komisaři, dámy a pánové, jak řekl náš nový komisař, legislativní rámec již neodpovídá dnešní realitě trhu s cestovními službami, který se v mnohém změnil. Z toho vyplývá obrovské množství problémů a velká frustrace nejen mezi spotřebiteli, ale i mezi cestovními kancelářemi a poskytovateli zájezdů. Je jasné, že počet lidí, kterým platná směrnice dosud poskytuje účinnou ochranu, se dramaticky snížil, přestože cestuje stále více lidí.
<P>
Evropský parlament ve skutečnosti požadoval revizi směrnice celé roky. Jak jste řekl, sporné body a případná řešení dobře známe. Právě byly dokončeny další konzultace. Podle mne je skutečně nejvyšší čas, abychom přestali váhat. Prohlášení Komise vítám, nejprve bych však chtěla zdůraznit řadu bodů, jež pro nás mají základní význam.
<P>
Zaprvé je rozhodně nutné, aby byla upřesněna a případně rozšířena oblast působnosti této směrnice. Jak jsme zde již slyšeli, stále více spotřebitelů dynamické souborné služby pro cesty kombinuje nebo si rezervuje jednotlivé služby. Zrovna nedávno jsme v důsledku problémů s programem Eurostar byli svědky toho, jak se tisíce turistů ocitly v nesnázích, neboť nedostali žádnou náhradu za hotely a divadelní lístky, které si rezervovali. Něco takového je nepřijatelné.
<P>
Podle mého názoru musí ve směrnici zaujmout jasné místo i práva cestujících. Musíme brát dostatečně v potaz vysoce rozmanitý trh s cestovními službami a rozdílný přístup spotřebitelů k dovolené v jednotlivých členských státech a ovšem i vnitrostátní právní předpisy, ale harmonizaci považujeme za nezbytnou, neboť některé koncepce jsou v těchto zemích odlišné, a to například pokud jde o poskytovatele zájezdů, cestovní kancelář, a vyšší moc. Při konzultacích, které prováděla Komise v roce 2007 jsem viděla, že od odvětví a zúčastněných stran přicházejí velmi konkrétní zprávy o jejich závěrech, a kladla jsem si otázku, v čem vězí problém? Proč teď nepřijímáme rozhodnutí? Požadavky, které zde zazněly, se týkaly určitého druhu "ochranného označení pro cestovní služby". Zajímalo by mne, co si o tomto návrhu myslí pan komisař.
<P>
Zadruhé je to postavení a odpovědnost cestovních kanceláří. To je třeba definovat přesněji, neboť spotřebitelé jsou prostřednitctvím internetu zaplaveni informacemi, ty však nejsou ani zdaleka spolehlivé a mohou jim přinést i značnou újmu. V krajních případech spotřebitelé dokonce zaplatili nájem za ubytovací kapacity, které ani neexistovaly. Proto by mělo být postavení cestovních kanceláří regulováno mnohem přísněji.
<P>
Již jsme hovořili o krachujících společnostech. Parlament ve svém usnesení důrazně požadoval, aby dotčení cestující byli lépe chráněni. S ohledem na ty, kdo žijí, stejně jako například já mezi Flandrami a Nizozemskem, v hraničních oblastech, bych ráda zároveň vyzvala k tomu, aby byla věnována větší pozornost přeshraničním prodejům, neboť ochrana se často omezuje na cestovní smlouvu uzavřenou právě v konkrétním členském státě.
<P>
Na závěr bych se chtěla vyjádřit k informování spotřebitele o cenách. Ve většině ostatních odvětví musí být ceny prodávaných služeb pevné a zahrnovat vše, a to by mělo platit i pro služby pro cesty. Jste stejného názoru? Ráda bych se dozvěděla váš názor na tuto problematiku. Práva spotřebitele musí být stanovena jasněji a musí platit přísnější a konkrétnější požadavky na podávání informací i v případě vyšší moci a dojde-li ke změně rozsahu nabízených služeb pro cesty. Možná bychom měli v rámci nové směrnice zvážit i zavedení sankcí. Doufám, že se toho Komise ujme velmi brzy a nový návrh, o němž by mohla tato sněmovna diskutovat, nám předloží.
<SPEAKER ID="116" NAME="Adam Bielan">
jménem skupiny ECR. - (PL) Pane předsedající, směrnice EU o souborných službách pro cesty, o níž dnes hovoříme, vznikla v roce 1990, tedy před dvaceti lety, v době, kdy byl nejoblíbenější formou dovolené dvoutýdenní zájezd se soubornými službami, zpravidla rezervovaný v cestovní agentuře na základě výběru z nabídky v katalogu.
<P>
Směrnice uvádí základní nástroje ochrany spotřebitele v případě takových souborných služeb, zejména jasné informace o nabízených souborných službách, právo odstoupit od zájezdu, odškodnění za služby nižší kvality, než byla smluvena, a otázky týkající se platební neschopnosti cestovních kanceláří. Problém spočívá v tom, že posledních dvacet let ukazuje naprostou změnu v obchodním modelu i v chování spotřebitele. I já rezervuji většinu své dovolené prostřednictvím internetu, stejně jako opravdu mnoho dalších Poláků, a v celé Evropské unii se podíl lidí, kteří své výlety rezervují touto cestou, nyní zvýšil na 23 %. V zemích jako Irsko a Švédsko je tento podíl více než 40 %, přičemž dvě třetiny lidí, kteří si kupují dovolenou tímto způsobem, si neuvědomují, že jejich zájmy jsou mnohem méně chráněny než v případě těch, kdo si dovolenou stále kupují tradičním způsobem. Proti tomu bychom měli bojovat. Těší mne, že se Evropská komise konečně tohoto tématu ujala. Zůstat dvacet let v nečinnosti je podle mého názoru rozhodně příliš dlouho.
<P>
Doufám, že se dnes od Komise dozvíme, kdy konkrétně bude směrnice revidována a jakým směrem se revize vydá. Nesmí se stát, že bychom v Evropském parlamentu nebo jiných orgánech EU nabádali občany Unie, aby využívali služeb elektronického obchodu a nakupovali služby v přeshraničním obchodu, a zároveň těmto lidem neposkytovali odpovídající ochranu.
<SPEAKER ID="117" NAME="Andreas Mölzer" AFFILIATION="NI">
(DE) Pane předsedající, kromě rozdíné úrovně ochrany spotřebitele se až dosud stávaly zájezdy se soubornými službami do ostatních členských států problematickými i kvůli rozdílům z hlediska jazyka. Je to již patnáct let, co Evropská unie vytvořila základní minimální ochranu a také společné postupy. Revize těchto postupů se podle mého názoru nesmí vymknout z rukou a nesmí dojít k tomu, že se tyto postupy stanou předmětem paušální standardizace ve jménu svobody poskytovat služby. Samotné potřeby týkající se cestování se mohou lišit země od země. Obecně považuji za nebezpečné používat na všechno stejný metr a prosazovat úplný soulad ve všech oblastech.
<P>
Chceme-li, aby cestovní kanceláře nesly větší odpovědnost za zprostředkovávání cestovních služeb, musíme si uvědomit, že to může mít závažné hospodářské důsledky. Pokud chceme zabránit zániku malých místních cestovních kanceláří, přičemž současně bude více a více nekontrolovaně narůstat nákup cestovních služeb realizovaný na internetu, pak by měli odpovědnost nést v prvé řadě poskytovatelé zájezdů.
<P>
Poměrně uspokojivá ochrana v oblasti zájezdů se soubornými službami, doufejme, uklidní ty cestující, kteří jsou v současnosti znepokojeni některými novinovými titulky o Řecku. Další ohlašování stávek a protestů by mohlo zesílit tendence vyhnout se i jiným zemím Středomoří a co se Řecka týče, mohlo by toa vyústit ve zhroucení cen. Vzhledem ke krizi státního dluhu je jisté, že tento rok bude pro cestovní ruch v Řecku zlomový, to víme. Lze očekávat další stávky a protesty. Doufám, že smutné zkušenosti, jak by ochrana při cestování fungovala v případě státního úpadku, budeme ušetřeni.
<SPEAKER ID="118" NAME="Ádám Kósa" AFFILIATION="PPE">
(HU) Pozornost mých kolegů poslanců by se měla zaměřit na vynikající věc, kterou při svém slyšení zmínil nový komisař pro dopravu Siim Kallas. Je to podle mého názoru skvělá zásada: volný pohyb osob je jednou z nejdůležitějších svobod. Za tímto účelem potřebujeme práva, která se týkají různých druhů dopravy, integrovat a začlenit je do samostatné společné listiny. Potřebujeme transparentní systémy. Rád bych učinil poznámku, že toto téma je jednou z priorit španělského předsednictví. Proč je to tak důležité? Je to důležité proto, že dvacet let stará směrnice nezohledňuje v žádné oblasti, jaká práva mají při cestování osoby s postižením, a to ani tehdy, když cestují ve skupinách. V případě lidí s postižením neexistují vlastně vůbec žádné možnosti. Proto se vracím k tomu, co jsem uvedl na začátku. K posílení příležitostí využít přepravních služeb, včetně služeb pro cesty skupin, všemi - včetně osob s postižením - by sloužila jednotná listina práv cestujících. Až se tak skutečně stane, budeme moci ve všech ohledech říci, že v Evropské unii může každý svobodně cestovat.
<SPEAKER ID="119" NAME="Silvia-Adriana Ţicău" AFFILIATION="S&amp;D">
(RO) Směrnice o souborných službách pro cesty zahrnuje přepravní a ubytovací služby, i ostatní příbuzné služby poskytované v rámci zájezdů se soubornými službami. Stanovuje rovněž práva spotřebitelů a povinnosti distributorů a poskytovatelů, kteří se věnují službám v cestovním ruchu.
<P>
Směrnice z roku 1990 nebere v úvahu nové trendy, jako například rezervace a platby zájezdů se soubornými službami prostřednictvím internetu. Větší používání internetu a to, že se na trhu objevili nízkonákladoví poskytovatelé, přispělo k tomu, že 23 % evropských turistů a 20 % evropských domácností nakupuje zájezdy se soubornými službami přizpůsobené svým potřebám prostřednictvím specializovaných internetových stránek.
<P>
Směrnici je proto nutné revidovat, aby se vztahovala i na poskytovatele "dynamických" zájezdů se soubornými službami". Je nezbytné, aby spotřebitelé byli plně informováni o svých právech a o tom, jak jsou jejich práva zaručena každou z nabídek, která je k dispozici, a to co se týče zájezdů s plným balíčkem souborných služeb i z hlediska každé složky, která jej tvoří.
<P>
Myslím si, že je též důležité, aby služby pro cesty nabízely akreditované internetové stránky. Pomůže se tím zajistit, aby byla známa identita poskytovatele turistických služeb, a v důsledku toho zde samozřejmě vznikne i větší odpovědnost za poskytované informace a služby.
<P>
Podle studie, kterou Komise v lednu 2009 zveřejnila o zájezdech se soubornými službami organizovanými na základě požadavků spotřebitele, známými jako dynamické souborné služby, se podíl zájezdů se soubornými službami nakoupenými na internetu zvýšil v roce 2009 o 12 %, i když jejich hodnota odpovídá jen 25 % celkové hodnoty prodaných turistických služeb. 66 % transakcí uskutečněných prostřednictvím internetu zahrnuje přímé nákupy prostřednictvím internetových stránek leteckých dopravců, cestovních kanceláří nebo prostřednictvím specializovaných internetových stránek nabízejících služby pro cesty last-minute.
<P>
Turisté dávají přednost dynamickým souborným službám proto, že nabízejí větší pružnost, nižší ceny v porovnání s tradičními balíčky souborných služeb a vyšší kvalitu služeb, a také proto, že nemohou nalézt tradiční zájezdy se soubornými službami, které by vyhovovaly jejich požadavkům. Kromě toho mohou být dynamické souborné služby pro cesty zakoupeny pouze metodou elektronických plateb.
<P>
Přesto přibližně 70 % stížností, které v minulém roce obdržela síť evropských spotřebitelských středisek, souviselo se službami v oblasti cestovního ruchu a bylo důsledkem neposkytnutí správných a úplných informací před cestou i během ní, poskytnutí služeb nižší než inzerované kvality, zrušení nebo zpoždění letů, a dokonce neposkytnutí zakoupených služeb.
<P>
Myslím si proto, že je důležité a potřebné tuto směrnici přezkoumat.
<P>
Děkuji.
<SPEAKER ID="120" NAME="Malcolm Harbour" AFFILIATION="ECR">
Pane předsedající, rád bych jménem mé skupiny, ale i z pozice předsedy Výboru pro vnitřní trh a ochranu spotřebitelů poděkoval panu komisaři, že před nás dnes předstoupil s velmi aktuálním tématem, a rovněž za to, že na otázku k ústnímu zodpovězení od mého výboru ze dne 3. prosince, která se týkala řady oblastí, a kterou pan komisař zodpověděl komplexně, zareagoval tak rychle.
<P>
Domnívám se, že máme nyní v době, kdy Komise formuluje své postoje, trochu času, v němž chce můj výbor, a jsem si jist, že i Výbor pro dopravu, jehož zástupci jsou zde dnes rovněž přítomni, uvažovat o otázkách, o kterých mnoho z vás hovořilo, a o tom, jak tento proces postupuje kupředu.
<P>
Myslím, že s ohledem na povahu a proměnu celého odvětví zájezdů a dovolené a řadu otázek, které mí kolegové dnes zmínili, je nutné, aby nová směrnice byla jednoznačně připravená na budoucnost, avšak to znamená, že by neměla být tak nepružná ve smyslu toho, jak se bude snažit předjímat potřeby spotřebitele.
<P>
Je zde však jedna věc, nad kterou se, dle mého názoru, musí Komise zamýšlet, a to že jsou zde jiné aspekty, které musí spotřebitelé na internetu zvážit, když nakupují služby pro cesty; otázky týkající se bezpečnosti hotelu, jestliže mají malé děti, tak například bezpečný bazén, nebo zabezpečení hotelu proti riziku požáru - a navázat zde na práci, kterou v těchto otázkách odvedl již dříve můj výbor. Potřebujeme zde stanovit několik vhodných ukazatelů a kritérií, což lze udělat na základě dohod, které budou mít doborovolnou povahu, já se však domnívám, že je potřeba rozsáhlý a ambiciózní návrh. Zjišťuji, že to je to, co hodláte udělat, a myslím, že můj výbor vás při předložení takového návrhu plně podpoří.
<SPEAKER ID="121" NAME="Philip Claeys" AFFILIATION="NI">
(NL) Pane předsedající, toto je jedna z oblastí, kde může Evropská unie skutečně poskytnout hmatatelnou přidanou hodnotu tím, že dopřeje jistou úroveň ochrany milionům lidí v EU, kteří se vydávají na dovolenou v rámci Evropy a zakupují si zde služby pro cesty. Přeshraniční problémy si žádají strategii a přístup na přeshraniční úrovni.
<P>
Všichni se shodneme na tom, že směrnice z roku 1990 je zoufale neaktuální. Před dvaceti lety si většina lidí vybírala zájezdy z katalogu cestovní kanceláře, a pak tuto kancelář navštívili, aby si její zájezd rezervovali. V dnešní době si stále více lidí vytváří podobu svého zájezdu samo, a využívá k tomu rezervace přes internet. Poměrně novým jevem je navíc vznik a rychlý rozvoj nízkonákladových leteckých dopravců a růst odvětví rekreačních plaveb.
<P>
Co tedy musíme ve směrnici především zachovat? Zaprvé je to vymezení oblasti působnosti této směrnice, krátce řečeno na jaký druh zájezdů se soubornými službami se vztahuje? Zadruhé je to jasné vymezení právní odpovědnosti, a v neposlední řadě i rozsáhlá ochrana spotřebitele v případě úpadku poskytovatele. Jen pokud tu pro tyto věci budeme mít nepropustná pravidla, bude revize úspěšná a milionům spotřebitelů v rámci EU se dostane lepší ochrany.
<SPEAKER ID="122" NAME="David Casa" AFFILIATION="PPE">
(MT) Rád bych využil této příležitosti k tomu, abych i já přivítal pana komisaře Dalliho na jeho prvním zasedání v tomto Parlamentu. Jak již bylo uvedeno, v posledních letech došlo skutečně k výraznému poklesu rezervování služeb pro cesty prostřednictvím cestovních kanceláří a naopak k nárůstu rezervací souborných služeb pro cesty na internetu. Co si však spotřebitelé neuvědomují je to, že souborné služby pro cesty nakupované na internetu nabízejí omezenou ochranu, která je mnohem nižší než ta, kterou nabízejí cestovní kanceláře. Souborné služby nabízené kacelářemi jsou na druhou stranu zatíženy dalšími náklady, aby bylo umožněno splnění požadavků této směrnice, zatímco ty, které jsou nakupovány na internetu, tyto náklady nenesou. Z těchto důvodů se domnívám, že tato směrnice nechrání spotřebitele a také vytváří nerovnováhu mezi poskytovateli v odvětví cestovního ruchu. Abychom zajistili, že tento trend nebude pokračovat, vyzývám Komisi, aby zajistila stejnou ochranu pro veškeré souborné služby bez ohledu na to, kde jsou zakoupeny, aby se tak chránila práva spotřebitele, jejichž uplatňování je, jak vím, pro pana komisaře nanejvýš důležité. Upřesnění a aktualizace definic a terminologie, což se týká zejména definice prodejce, poskytovatele a podstatných smluvních podmínek, ale také, jak již bylo řečeno, oblasti působnosti samotné směrnice, je tedy naprosté minimum, které by v souvislosti s revizí této směrnice mělo být zajištěno. Podle mého názoru by to měli být výlučně poskytovatelé, kdo by měli vyhovět požadavkům této směrnice, lhostejno zda jsou souborné služby pro cesty prodávány přímo nebo prostřednictvím kanceláře. Poskytovatel by měl být tím, kdo prodává nebo nabízí k prodeji nejméně jednu službu zahrnutou v souborných službách pod svým jménem a kdo poskytuje libovolnými prostředky přístup k dalším službám, které tvoří balíček souborných služeb. Domnívám se, že to je jasný signál, jakou práci od pana komisaře Dalliho v nadcházejících letech očekávám; máme zde jasný příklad toho, jak budou spotřebitelům poskytnuta všechna práva, která si zaslouží.
<SPEAKER ID="123" NAME="Olga Sehnalová" AFFILIATION="S&amp;D">
(CS) Vážený pane komisaři, vážené kolegyně a kolegové, revize směrnice o souborných službách pro cesty musí reagovat na řadu nových výzev v odvětví cestovního ruchu, zejména v souvislosti s rozvojem nových technologií, které našly odezvu i u způsobů komunikace a prodeje služeb. Jedná se zejména o prodeje prostřednictvím internetu, který mimo jiné umožnil bouřlivý rozmach nízkonákladových leteckých společností. Každá výzva má své příležitosti i hrozby. Příležitostí je větší pružnost a dostupnost služeb pro zákazníky, možnou hrozbou pak nedostatečná míra ochrany spotřebitele.
<P>
Před několika měsíci vznesl Výbor pro dopravu a cestovní ruch dotaz na Komisi reagující na sérii bankrotujících nízkonákladových leteckých společností. V této souvislosti jsme byli svědky situací pasažérů zanechaných na letištích bez prostředků a obtížně nalézajících náhradní řešení pro svůj návrat. To je pouze jeden z příkladů nedostatečné ochrany spotřebitelů/pasažérů leteckých společností. Komise by měla nalézt řešení, které by mělo v dohledné době na tuto situaci účinně zareagovat ve prospěch spotřebitelů a důvěry v toto odvětví. Za několik měsíců začne sezona dovolených a jistě nechceme zažít znovu problémy podobné krachu společnosti SkyEurope v loňském roce.
<P>
Konzultace s Komisí o této směrnici však samozřejmě odhalila i další témata. Jejich společným jmenovatelem je žádoucí posílení ochrany spotřebitele, zejména zlepšením informovanosti klientů o skutečných podmínkách a ceně služeb.
<P>
Na závěr mi dovolte ještě poznámku, která se týká obecně veřejných konzultací s Evropskou komisí o různých tématech. Pokládám za důležité, aby tyto veřejné konzultace byly umožněny ve všech jazycích členských zemí Evropské unie, pokud skutečně chceme znát široké spektrum názorů na dané téma. V tomto smyslu jsou občané EU stejnými klienty s právy na informace jako ti, kterým se chce věnovat revize o souborných službách pro cesty.
<SPEAKER ID="124" NAME="Jacqueline Foster" AFFILIATION="ECR">
Pane předsedající, ráda bych se vyjádřila ke třetímu bodu otázky k ústnímu zodpovězení v rámci dnešního večerního zasedání, které se týká náhrady v případě úpadku.
<P>
Tato sněmovna před nedávnem vyzvala k vytvoření garančního fondu, který by se mohl použít k tomu, aby byli odškodněni cestující v případě úpadku letecké společnosti. Leč vytvoření takového fondu jako takového by nevhnutelně museli financovat spotřebitelé, což znamená, že by cestující za své letenky museli zaplatit ještě více. V této fázi je to zbytečný krok, který by jen rozšiřoval početný seznam stávajících letištních poplatků, bezpečnostních poplatků a dalších poplatků, které jsou spotřebitelé už teď nuceni platit.
<P>
Kromě toho by Komise měla zajistit, aby národní letecké úřady a regulační orgány plnily stávajících povinností, jako je například provádění pravidelných kontrol finančního stavu leteckých společností, a aby realizovaly své právo na odejmutí provozních licencí pro letectví dříve, než dojde ke zrušení společnosti. Komisi žádáme, aby tento přístup nyní přísně uplatňovala.
<P>
A také bych ráda vyzvala Komisi k tomu, aby prosazovala i jiné možnosti, jak v tomto ohledu chránit cestující, včetně poskytování povinných informací o riziku, možností pojištění a dalších ochranných mechanismů.
<SPEAKER ID="125" NAME="Jim Higgins" AFFILIATION="PPE">
Pane předsedající, myslím, že jsme všichni ocenili, když bývalá komisařka pro ochranu spotřebitelů dne 29. srpna 2009 oznámila, že současná směrnice je zastaralá a neodpovídá výzvám a požadavkům moderní cestující veřejnosti.
<P>
Z jakého důvodu je zastaralá? Je pravda, že tyto důvody byly dnes večer již několikrát vyjmenovány, stojí však za to podívat se na ně ještě jednou. Směrnice byla ve své době dostačující, nyní ale v žádném případě nemůže splňovat moderní výzvy cestující veřejnosti.
<P>
Nezohledňuje to, že by si spotřebitelé sami vytvářeli souborné služby, což se přitom děje stále častěji. Nezahrnuje případy, kdy spotřebitelé z jedné země nakoupí od poskytovatelů ze země mimo jurisdikci Evropské unie. Nepředpokládá cestování pravidelnými lety, a přitom stále více lidí si dnes vytváří vlastní zájezdy se soubornými službami, což jim umožňuje skutečnost, že mají snadný přístup k internetu.
<P>
Ve skutečnosti se za posledních několik let podíl zájezdů, které byly chráněny, snížil z přibližně 90 na 60 %. Jinak řečeno, současná opatření se nevztahují na cestovní kanceláře, které na internetu prodávají zahraniční zájezdy, kde let i hotel tvoří samostatné složky, což se v odvětví cestovního ruchu obecně uvádí jako "dynamické souborné služby pro cesty".
<P>
Jsme hrdí na to, že jsme v EU dosáhli tolika úspěchů, a zcela oprávněně je zdůrazňujeme, ovšem když se podíváte na současnou situaci týkající se ochrany na cestách, Evropská unie má ze všech moderních obchodních bloků nejméně integrovaný trh se službami pro cesty.
<P>
Existují také značné nejasnosti ohledně toho, kdo je odpovědný a kdy je spotřebitel chráněn. Například v mé zemi, v Irsku, může dodatečnou ochranu získat někdo, kdo použije platební kartu, nicméně nikoli v případě, jestliže dojde k fakturaci.
<P>
A konkrétně kvůli rozmanitosti produktů, které jsou dnes na trhu, dochází ke kolizím mezi leteckými společnostmi, poskytovateli zájezdů, poskytovateli rekreačních plaveb, cestovními kancelářemi atd., a o to více je nutné, abychom zajistili novou právní úpravu.
<P>
Aby byly zahrnuty všechny situace, které mohou nastat, tak to, co prostřednictvím provedení nové směrnice potřebujeme, jsou velmi zdokonalené moderní technologie.. Potřebujeme upřesnění, potřebujeme jistotu a potřebujeme ochranu spotřebitele.
<SPEAKER ID="126" NAME="Jacek Olgierd Kurski" AFFILIATION="ECR">
(PL) Podporuji revizi směrnice o souborných službách pro cesty. Tato směrnice je dvacet let stará a neodráží dnešní realitu.
<P>
Dnes si více než polovina spotřebitelů organizuje své výlety sama, přičemž často využívá internetu a nabídek levných leteckých společností. Moji předřečníci o tom již hovořili. Avšak ne všichni upozornili na to, že je třeba jasně vymezit oblast působnosti této směrnice. Nemůžeme dopustit, aby nastala situace, kdy nevíme, co do oblasti působnosti směrnice spadá. Taková situace není dobrá ani pro spotřebitele ani pro podniky.
<P>
Navíc nepovažuji za nutné rozšiřovat oblast působnosti směrnice, aby zahrnovala i jednotlivé produkty nebo souborné služby vytvořené z produktů zakoupených od odlišných poskytovatelů, neboť rozšíření požadavků směrnice tak, aby zahrnovaly i dynamické souborné služby nebo přidružený prodej, by nevyhnutelně znamenalo, že spotřebitelé budou platit více v podobě dražších letenek. Nedokážu si například představit, že by hotelové ubytování zakoupené kliknutím na WIZZ Hotels bezprostředně po zakoupení letenky z WIZZ Air tvořilo souborné služby, které by spadaly do požadavků podle této směrnice. Spotřebitelé musí v případě, kdy budou vykonávat specifickou cestu, vědět, zda a v jakém rozsahu jsou chráněni právními předpisy EU. Vše ostatní je otázkou volného trhu.
<P>
Bylo by dobré, kdyby byly cesty podléhající této směrnici označeny zvláštním evropským logem.
<SPEAKER ID="127" NAME="Hella Ranner" AFFILIATION="PPE">
(DE) Pane předsedající, pocházím z Rakouska, země, pro kterou cestovní ruch a s ním spojená místní ekonomika hrají stále velmi významnou úlohu. Téměř každý z nás je nějakým způsobem do cestovního ruchu zapojen. Tato otázka je tedy pro naši zemi velmi důležitá a velice mne těší, že se Komise tímto tématem zabývá na samém počátku funkčního období - a ráda bych v této souvislosti poděkovala i panu komisaři.
<P>
Svoboda cestování spolu s možnostmi, které odvětví cestovního ruchu nabízí, má dnes z čistě kvantitativního hlediska zcela odlišnou úroveň, než měly před dvaceti nebo více lety. Zcela nový druh cestovního chování způsobily i možnosti, které nabízí internet. Pro nás je však nejdůležitější to, že když si naši občané budou moci dovolit řádnou dovolenou i v době krize, budou mít také možnost se z ní vrátit spokojení. A kdyby se snad vyskytl problém, pak by měli dostat zpět alespoň část ze svých těžce vydělaných peněz.
<P>
Je samozřejmě lákavé provádět rezervace přes internet, to víme, a navíc je to levnější. Avšak žádný cestovatel nebude přesvědčen o tom, že když si rezervuje hotel prostřednictvím cestovní kanceláře, bude s ním zacházeno zcela jinak než s někým, kdo si jej rezervoval prostřednictvím internetu, a především o tom, že budou zcela odlišně řešeny jeho nároky na náhradu.
<P>
Nakonec, ještě jeden malý problém. Zjevně nikdo si nedokáže uvědomit, že panují rozdíly v záruce, která je v případě poskytovatele zájezdu naprosto odlišná než v případě letecké společnosti. Ta je odpovědná pouze za předpokladu, že je prokázána vina. Každý, kdo se s tím už setkal, ví, že je to skutečně velký problém, jehož zvládnutí je možné jen s velmi dobrou právní úpravou.
<P>
Z celého srdce proto doufám, že nám Komise předloží návrh, který tyto problémy zohlední, a který bude myslet především na naše občany, již mají právo na bezproblémovou dovolenou, tím spíš v této době.
<SPEAKER ID="128" NAME="Georgios Papanikolaou" AFFILIATION="PPE">
(EL) Pane předsedající, je pravda, že široké použití internetu v dnešní době spotřebitelům umožňuje změnit způsob, jakým si věci plánují, a to včetně své dovolené. Jinými slovy, prostřednictvím internetu mají možnost nekupovat stanovené souborné služby pro cesty, jak jsme to dělali v minulosti, ale vybrat si a sami se rozhodnout, jak si chtějí dovolenou naplánovat. Samozřejmě že v situaci, do níž je zapojeno několik stran, vzniká otázka, kdo je odpovědný v případě, že nastane problém se službou, a u koho bude spotřebitel nakonec nárokovat náhradu. Řada mých kolegů na tento problém správně upozornila a my musíme najít odpovědi a aktualizovat tuto směrnici, kterou dosud používáme.
<P>
To je klíčové i pro Řecko, které, jak víte, je turistickou destinací, a čím přesněji stanovíme, kdo je v jednotlivých případech odpovědný (řecký hoteliér, nebo cestovní kancelář, nebo někdo jiný, kdo se na celé věci podílí), tím lépe se budeme moci spoléhat na všechny, kdo v odvětví cestovního ruchu podnikají.
<P>
Na závěr bych rád podotkl, že právní ochrana je pro evropské občany klíčová. Současně máme, pane komisaři, povinnost informovat každého, kdo si vybere zájezd v evropské zemi, o právech, které k dnešnímu dni má, a co je důležitější, o právních mezerách a o tom, jaká zlepšení máme v plánu. To vše je důležité, občané to však potřebují v zájmu výkonu svých práv znát.
<SPEAKER ID="130" NAME="Sylvana Rapti" AFFILIATION="S&amp;D">
(EL) Pane předsedající, bylo řečeno prakticky již vše. Přesto bych se ráda zaměřila na čtyři body. Tato směrnice je dvacet let stará. Pro ženu je dvacet let nádherný věk. U směrnice je po dvaceti letech jasné, že potřebuje facelift.
<P>
A to proto, že do našich životů vstoupily čtyři věci: zaprvé internet. Poté, co do našich životů vstoupil internet, můžeme si vybrat dovolenou v nejodlehlejším zákoutí světa, aniž bychom o tom nějak zvlášť přemýšleli. Jenže na místě možná zjistíme, že jsme si to rozmyslet měli.
<P>
Zadruhé jsou to ceny. Spotřebitel má povinnost a právo vědět, zda ceny, mezi nimiž se rozhoduje, jsou v souladu se zákonem, nebo zda zde dochází k nekalé hospodářské soutěži.
<P>
Třetí věcí je kvalita. Ubytování, které může být v jednom členském státě považováno za mimořádné, se může občanům z jiného členského států zdát průměrné.
<P>
Nakonec přichází otázka jistoty. Lidé velmi těžce pracují, aby si na dovolenou uspořili, musíme jim tedy zajistit, aby se cítili bezpečně. A to je to, co od nové směrnice požadujeme.
<SPEAKER ID="131" NAME="Seán Kelly" AFFILIATION="PPE">
Pane předsedající, mnozí kolegové poukázali na to, proč je revize potřebná, a to čím dříve, tím lépe. Hovořili zejména o hodnotě, jakou to bude mít pro spotřebitele - což je zcela správné - ovšem prospěch pro spotřebitele nemusí současně negativně ovlivňovat odvětví: výsledek může být příznivý pro odvětví i pro spotřebitele.
<P>
Mám na mysli zejména skutečnost, že v nadcházejících několika letech překročí počet osob starších šedesáti let v Evropské unii dva miliony. To je pro odvětví velkou příležitostí, jak se chopit toho, co by lidé opravdu při cestování chtěli, zejména cestovat bez problémů. Tato směrnice zahrnuje vše a nabízí plnou ochranu.Pro toto odvětví je to skvělá příležitost, aby upoutalo obyvatele Evropské unie starší šedesáti let, kteří jsou pro něj lukrativní. Domnívám se tedy, že to vše lze, podobně jako směrnici o dočasném užívání nemovitostí, vnímat jako oboustranně výhodnou situaci, a to jak pro spotřebitele, tak pro dané odvětví.
<SPEAKER ID="132" NAME="Karin Kadenbach" AFFILIATION="S&amp;D">
(DE) Pane předsedající, jsem matka velké rodiny a za ta dlouhá léta jsem se naučila, jak číst katalogy. Je to velká výzva, s níž si někdy nedokáží poradit ani zaměstnanci cestovní kanceláře. Proto bych ráda, aby mi nová směrnice zajistila skutečnou svobodu spotřebitelského výběru. A takovou svobodu výběru budu mít pouze tehdy, bude-li možné srovnávat, když budu mít k dispozici kritéria pro srovnání jednotlivých nabídek mezi sebou.
<P>
Jedním z těchto kritérií je pro mne věk dětí. Ať hovoříme o jakémkoli poskytovateli zájezdů, všude jsou ceny pro děti pevně stanovené. Někdy se to týká šestiletých, někdy desetiletých, jindy dvanáctiletých. U některých poskytovatelů se za první dítě neplatí tolik jako za druhé a ke třetímu a čtvrtému není přihlíženo vůbec. Z hlediska ochrany spotřebitelů - i ochrany cestovních kanceláří a poskytovatelů - je důležité, abych jako spotřebitel věděla, co kupuji, abych měla pocit, že mám dostatek informací v předstihu a že mám srovnatelná kritéria.
<SPEAKER ID="133" NAME="Catherine Stihler" AFFILIATION="S&amp;D">
Pane předsedající, ráda bych se připojila a podpořila to, co řekli mí předřečníci o právech cestujících s postižením, co řekla paní Kadenbachová o dětech, co bylo řečeno o zabezepečení hotelů proti požáru, a především bezpečnosti zajištěné požárními sprinklery ve všech hotelech v EU, a o tom, že je nutné, aby byl nový návrh vytvořen s ohledem na budoucnost. Kdo mohl kdysi předvídat tempo změn, jaké jsme za posledních dvacet let zažili? Přesto bych ráda poukázala na dvě konkrétní otázky.
<P>
Padla zmínka o úhradě s použitím kreditní karty a diskuse se týkala i skrytých poplatků. Avšak letecké a cestovní společnosti zneužívají skutečnosti, že více lidí využívá své platební karty pro rezervaci kvůli ochraně, kterou jim jejich použití přináší, tím, že účtují dvojí poplatek za platební kartu za každý úsek jejich cesty nebo účtují tento poplatek za každého cestujícího, pro něhož byla uskutečněna rezervace na internetu. Můžete mít jednu rezervaci na internetu, platíte však čtyři poplatky za použití platební karty. Pane komisaři, můžete se tím prosím v zájmu ochrany lidí zabývat?
<P>
A nakonec je tu problém úpadku. Ve Skotsku došlo ke krachu Globespanu a my musíme zajstit, aby lidé dostali náhradu a nikdo z nich neutrpěl ztrátu. Pro mnoho rodin je to koneckonců nejvýraznější položka jejich ročního rozpočtu, a tyto rodiny od nás očekávají, že je ochráníme. Musíme učinit více, takže Vám, pane komisaři, děkuji.
<SPEAKER ID="134" NAME="Zigmantas Balčytis" AFFILIATION="S&amp;D">
(LT) V posledních dvou desetiletích se trh cestovních služeb vyvíjí velmi dynamicky. Stále více lidí si kupuje služby od jednotlivých provozovatelů a poskytovatelů služeb, čímž si sami stanoví, jak bude jejich cestování vypadat. Avšak ustanovení platné směrnice se na tyto nové souborné služby pro cesty nevztahují, a to znamená, že naši občané cestují bez řádné ochrany. Domnívám se, že je při revizi směrnice nutné přesněji vymezit její oblast působnosti, a současně bychom neměli dopustit, aby byli naší občané nedostatečně chráněni v důsledku nepružných norem. Revizí je třeba navíc vyřešit otázku odpovědnosti v případě úpadku leteckých dopravců nebo poskytovatelů služeb pro cesty. V posledních deseti letech postihl úpadek více než sedmdesát leteckých společností, což cestujícím přineslo nemalé problémy. Jsem proto přesvědčen, že je tuto oblast při revizi ustanovení směrnice zapotřebí jasně zdůraznit.
<SPEAKER ID="135" NAME="John Dalli">
člen Komise. - Pane předsedající, s velkým zájmem jsem naslouchal názorům vážených poslanců. Mnoho z vás se ztotožňovalo s názorem Komise. Další vyzdvihovali a zdůrazňovali mnohé věci, které jsme uvedli, aby se ujistili, že bude vše při rozhodováních a diskusích, které budou v souvislosti s revizí směrnice probíhat, zohledněno. Rád bych vás ujistil, že Komise bere tyto otázky velmi vážně a je odhodlána nalézt co nejlepší řešení pro cestu vpřed.
<P>
V současné době probíhá proces konzultací. Analyzujeme informace, které jsme získali z nedávných konzultací s veřejností uskutečněných na internetu. Máme příspěvky od spotřebitelů, podniků, organizací i členských států. Navíc vám mohu sdělit, že Komise bude dne 22. dubna 2010 pořádat workshop zúčastněných stran. Tento workshop se zaměří na možná politická řešení v souvislosti s revizí směrnice o souborných službách pro cesty, a zareaguje na všechny otázky, o nichž byla při této rozpravě řeč. Musím zdůraznit, že nyní je ještě příliš brzy rozhodnout, jak postupovat dál. Je důležité respektovat proces posouzení dopadu. Jsem však pevně přesvědčen, že prostřednictvím všech opatření by měla být zajištěna vysoká úroveň ochrany občanů EU.
<P>
Na závěr bych ještě jednou rád poděkoval všem přítomným za jejich účast v rozpravě. Děkuji vám.
<SPEAKER ID="136" NAME="Předsedající">
Rozprava je ukončena.
