<CHAPTER ID="009-15">
15. Posílení chemické, biologické, radiologické a jaderné bezpečnosti v Evropské unii - akční plán EU v oblasti CBRN (
<SPEAKER ID="137" NAME="Ana Gomes" LANGUAGE="PT">
Pane předsedající, chemická, biologická, radiologická a jaderná (CBRN) rizika jsou spojena s potenciálními teroristickými útoky, průmyslovými haváriemi nebo přírodními katastrofami. Události tohoto druhu, ať už se jedná o náhodu nebo o trestný čin, neznají žádné hranice a mohou být zničující pro lidské životy, infrastrukturu, životní prostředí i veřejné zdraví. Nedochází k nim přitom jen ve vzdálených oblastech: stačí pouze připomenout nedávnou katastrofu způsobenou únikem toxického kalu z továrny v Maďarsku a sérii dopisních bomb odeslaných z Jemenu na různé adresy ve Spojených státech a v Evropě.
<P>
Je zcela zásadní, aby Evropská unie vynaložila veškeré úsilí a rozvíjela nezbytnou spolupráci mezi civilními a vojenskými kapacitami i zdroji členských států, a tak CBRN útokům či katastrofám zamezovala, odhalovala je a efektivně na ně reagovala. Tato spolupráce vyžaduje zvláštní evropský mechanismus pro reakci na krizi, který by byl spojen s evropskou jednotkou civilní ochrany. Po ustavení takové jednotky tato sněmovna již dlouho volá.
<P>
Akční plán EU je proto nutné posílit. Stávající plán, který Rada schválila v roce 2009, je nedostačující a není v praxi uskutečňován všemi členskými státy. Stačí, aby se zlomil jediný článek, a celý řetězec zásahů se zhroutí. Je nezbytné poskytnout Komisi více pravomocí při monitorování, řízení a koordinaci a neprodleně zajistit, aby byl plán prováděn ve všech členských státech.
<P>
Tato zpráva navrhuje větší civilně-vojenskou spolupráci, pokud se týká společného úsilí při předcházení CBRN katastrofám, jejich odhalování, přípravě a reakci na ně. EU musí přimět všechny členské státy, aby vytvořily integrované národní systémy pro provádění plánu. Z tohoto hlediska představuje akční plán v oblasti CBRN příležitost uvést do praxe článek solidarity obsažený v Lisabonské smlouvě.
