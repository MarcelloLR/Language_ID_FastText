<CHAPTER ID="004">
Správa a partnerství na jednotném trhu - Jednotný trh pro Evropany - Jednotný trh pro podniky a růst - Veřejné zakázky (rozprava)
<SPEAKER ID="008" NAME="Předseda">
Prvním bodem je společná rozprava o jednotném trhu, při níž se budou projednávat následující dokumenty: zpráva poslankyně Kalnietové, předložená za Výbor pro vnitřní trh a ochranu spotřebitelů, o správě a partnerství na jednotném trhu [2010/2289 (INI)], zpráva poslance Correia De Campose o jednotném trhu pro Evropany [2010/2278 (INI)], zpráva poslance Buşoie o jednotném trhu pro podniky a růst [2010/2277 (INI)] a prohlášení Komise o veřejných zakázkách.
<P>
Rád bych zde ve sněmovně přivítal pana komisaře Barniera a úřadující předsedkyni Rady, paní Győriovou. Nyní dávám slovo zpravodajům. Jako první bude hovořit paní poslankyně Kalnietová.
<SPEAKER ID="009" NAME="Sandra Kalniete" LANGUAGE="LV">
Pane předsedo, hovoříme-li o správě a partnerství na jednotném trhu, za jednu z nejdůležitějších podmínek pro to, aby jednotný trh v praxi fungoval, považuje Parlament zajištění jeho politického vedení na nejvyšší úrovni. Předseda Komise ve spojení s předsedou Evropské rady musí přijmout odpovědnost za posílení jednotného trhu. Velmi aktivní úlohu v tomto procesu musí hrát také členské státy. Jinak mnohé nápady, co bychom mohli udělat pro to, abychom v Evropě obnovili růst, vytvořili nová pracovní místa a zvýšili v globalizovaném světě naši konkurenceschopnost, zůstanou pouhými zbožnými přáními a Evropa bude na nejlepší cestě stát se kulhajícím kontinentem. Proto ve svém usnesení vyzýváme předsedu Komise a vedoucí představitele členských států, aby byli aktivní a zhostili se své povinnosti zavést právní předpisy a změny politiky, které jsou pro jednotný trh zapotřebí. Usnesení, která mají být dnes přijata, jasně ukazují, v jakých oblastech Parlament od Komise očekává konkrétní kroky. Zmíním některé z nejdůležitějších pracovních priorit: jednotný digitální trh a sjednocení ochrany duševního vlastnictví, pracovní mobilita evropských občanů, podpoření přeshraničních veřejných zakázek a služeb a harmonizace daňových systémů. Pokud jde o správu jednotného trhu, považuji za rozhodující čtyři úkoly. Za prvé, zajistit provádění norem o jednotném trhu, které již byly přijaty. Nařízení o jednotném trhu musí všechny členské státy zavést včas a transparentně, a pokud jde o Komisi, ta musí přísně a důsledně sledovat jejich provádění. Za druhé, omezit ochranářské tendence. Ochrana povede pouze k tříštění evropského trhu a snižování naší celkové konkurenceschopnosti. Za třetí, snížit nejrůznější transakční náklady, které zbrzďují hladký chod evropského hospodářství. To se netýká jen takových mechanismů, jako je například postup pro efektivní jednoduché mimosoudní řešení sporů, ale také uživatelsky přístupné přeshraniční elektronické správy, v níž bude fungovat elektronická výměna nezbytných informací a dokumentů. Čtvrtým úkolem v souladu se zásadami zakotvenými v Lisabonské smlouvě je větší měrou zapojit sociální skupiny do vytváření a provádění politiky v této oblasti.
<P>
Na závěr bych, pane předsedo, ráda poděkovala všem stínovým zpravodajům a koordinátorům za jejich příspěvky a za plodnou spolupráci, která nám umožní, jak doufám, abychom dnes přijali usnesení o jednotném trhu přesvědčivou většinou a pokračovali dále v úsilí posledních let o vypracování právních předpisů, které skutečně posílí jednotný trh a učiní jej nástrojem podporujícím růst a tvorbu pracovních míst v Evropě.
<SPEAKER ID="010" NAME="António Fernando Correia De Campos">
zpravodaj. - (PT) Pane předsedo, pane komisaři Barniere, dámy a pánové, zprávou, o které dnes jednáme a hlasujeme, Parlament odpověděl na nezbytná opatření k oživení jednotného trhu, která požaduje Komise.
<P>
Ze souboru 19 návrhů k aktu o jednotném trhu pro Evropany, pro něhož jsem byl zpravodajem, jsme na základě kritéria, zda přinesou hmatatelné výsledky dosažitelné v krátkém čase, stanovili pět priorit.
<P>
Za prvé, je zapotřebí zvýšit mobilitu evropských občanů prostřednictvím vzájemného uznávání odborných kvalifikací, zavedením profesních průkazek, evropského pasu osobních dovedností a pravidelným měřením mobility v rámci EU.
<P>
Za druhé, musíme zlepšit hraniční kontroly zboží dováženého ze třetích zemí a vypracovat víceletý akční plán týkající se dohledu nad trhem a bezpečnosti výrobků.
<P>
Za třetí, platnost nařízení o roamingu by měla být prodloužena do června 2015 a měla by stanovit horní cenovou hranici roamingu s cílem snížit náklady občanů a podniků.
<P>
Za čtvrté, je zapotřebí zajistit přístup k základním bankovním službám a zvýšit jejich transparentnost a srovnatelnost.
<P>
Za páté, je třeba odstranit překážky, s nimiž se setkávají mobilní pracovníci s cílem zajistit neomezenou možnost přenesení nároku na důchod.
<P>
Na těchto prioritách jsme se shodli snadno, ale náročnější již bylo shodnout se na opatřeních, kterými bychom překonali únavu z jednotného trhu, o níž se zmiňuje Montiho zpráva, a docílili komplexního, provázaného přístupu zohledňujícího potřeby a obavy občanů jasně vyjmenované v Grechově zprávě, kterou Parlament přijal loni v květnu.
<P>
Dělení práce Parlamentu do tří samostatných zpráv je podle našeho názoru každopádně umělé, a to i přes to, že se Výbor pro vnitřní trh a ochranu spotřebitelů snažil sjednotit analýzy i činnosti. Má-li vzniknout jednotný trh, jenž přispěje k inteligentnímu a udržitelnému růstu podporujícímu začlenění tím, že středem zájmu tohoto trhu budou Evropané, musí tyto tři základní prvky - podniky, Evropané a správa - postupovat ruku v ruce.
<P>
Uvědomujeme si rovněž, že vzhledem ke značně velkému množství iniciativ Komise v této oblasti, vedle strategie Evropa 2020, průmyslové politiky a Evropy inovací, hrozí nebezpečí, že se vytratí hlavní důraz úsilí o oživení, totiž učinit jednotný trh nejen vstřícnějším, ale také přitažlivějším pro Evropany.
<P>
Pane předsedo, dámy a pánové, nejobtížnější bylo dosáhnout shody ve dvou otázkách. Tou první byl respekt k sociálním hodnotám a právům, kde se ukázalo, že pravicoví poslanci a poslanci ze skupiny Aliance liberálů a demokratů pro Evropu nejsou ochotni přijmout, že evropská sociální práva potřebují trvalou ochranu, aby v budoucích právních předpisech nikdy nemohla padnout za oběť tržním hlediskům. Zvláště litujeme toho, že se nepodařilo prosadit zmínku o revizi směrnice o vysílání pracovníků do zahraničí.
<P>
Tou druhou otázkou byla ochrana služeb všeobecného hospodářského zájmu, kde bylo cílem zabránit tomu, aby náplň činnosti těchto služeb podléhala čistě tržním hlediskům nebo alespoň vyloučit možnost, aby se v oblastech jako například dodávky vody, městská doprava, vzdělávání, zdravotní a sociální služby proměnily veřejné sociální služby v soukromé monopoly nebo oligopoly.
<P>
Ačkoliv by se mohlo zdát, že by bylo prospěšné zavést do těchto služeb tržní řízení a mechanismy vnitřního trhu, sociální hodnoty spojené s všeobecným přístupem bude nutné chránit, neboť zásady solidarity mají v těchto případech přednost před ryze tržními hledisky.
<P>
Zde se ukázalo, že pravicové parlamentní skupiny nejsou nakloněny evropským právním předpisům k zajištění této ochrany a souhlasily pouze s "využitím všech možností [...], na základě souladu s článkem 14, protokolem 26" Smlouvy.
<P>
Skupina, jejímž jsem členem, se ve výboru zdržela závěrečného hlasování o těchto třech zprávách, protože v otázce sociálního rozměru jednotného trhu nebylo dosaženo žádného pokroku. Po hlasování ve výboru však bylo ve zprávě učiněno nemálo pozitivních změn, které ji podstatně vylepšily. Prostřednictvím řady kompromisů se dospělo ke konsensu a hlavní parlamentní skupiny podpořily výsledné pozměňovací návrhy, aniž by některá z nich byla vítězem nebo poraženým.
<P>
Na konečném znění zprávy, do něhož se promítlo 266 pozměňovacích návrhů a stanoviska pěti výborů, mají podíl všechny parlamentní skupiny, což je Výboru pro vnitřní trh a ochranu spotřebitelů a všem, kdo se na zprávě podíleli, ke cti. Všechny příspěvky byly ku prospěchu věci. Rád bych poděkoval stínovým zpravodajům a zpravodajkám Róże Gräfin von Thunové, Jürgenovi Creutzmannovi, Malcolmovi Harbourovi, Emilii Turunenové a Kyriacosi Triantaphyllidesovi a koordinátorům jednotlivých skupin za konstruktivní připomínky a ochotu spolupracovat, díky kterým z jednání vzešly příznivé výsledky. Zvláště pak děkuji panu poslanci Harbourovi za velkorysý, prozíravý postoj, který se během uplynulých čtyř měsíců odrazil na práci výboru.
<SPEAKER ID="011" NAME="Cristian Silviu Buşoi" LANGUAGE="FR">
Pane předsedo, pane komisaři, dámy a pánové, vnitřní trh je nesporně jedním z největších úspěchů Evropské unie a jednou z jejích nepopiratelných předností a můžeme být na něj všichni hrdí. Myslím, že nikterak nepřeháním, když řeknu, že vnitřní trh je páteří evropské integrace. Čas ukázal, jaké výhody přináší spotřebitelům i evropským podnikům, a vnitřní trh přispěl k našemu hospodářskému růstu.
<P>
V posledních letech jsme však byli svědky toho, že se integrace trhu poněkud zastavila. Je proto zapotřebí, abychom vnitřnímu trhu vdechli nový život. Musíme v něj obnovit důvěru Evropanů. Je třeba nový začátek. V tomto ohledu velmi vysoce hodnotím práci Komise, zejména vynikající práci pan komisaře Barniera, jemuž bych rád ještě jednou blahopřál k jeho neochvějnému odhodlání a úsilí oživit vnitřní trh. Komise nám předložila tolik potřebný ambiciózní a zároveň praktický program pro obnovení síly vnitřního trhu. Jsem pevně přesvědčen, že pokud budou tato opatření realizována, učiní vnitřní trh pro občany i podniky přitažlivější a celkově pomohou, aby účinněji fungoval.
<P>
Mám-li hovořit o své zprávě, musím konstatovat, že jsme neměli snadný úkol. Byl to náročný úkol, protože jsme se museli shodnout na opatřeních, která se stanou základem silného a moderního jednotného trhu, jenž by přispěl k budoucímu růstu a především by splnil očekávání našich občanů a podniků.
<P>
Promýšleli jsme, zdali by se měl klást důraz na inovace, co by se mělo udělat v oblasti práv duševního vlastnictví a jaká fiskální opatření by bylo vhodné přijmout pro posílení jednotného trhu, má-li být současně respektována svrchovanost členských států.
<P>
Na základě diskusí, které jsme vedli, a díky četným příspěvkům - za něž bych chtěl poděkovat všem stínovým zpravodajům, navrhovatelům stanovisek a všem kolegům poslancům, kteří předložili pozměňovací návrhy - se nám podařilo stanovit soubor pěti priorit, které by se měly bezodkladně realizovat.
<P>
První priorita se týká prostředků zaměřených na podporu inovací a kreativity na jednotném trhu, což je nezbytnou podmínkou, abychom dosáhli většího a udržitelnějšího růstu. Zde je nejdůležitější vytvořit patent EU a jednotný systém pro řešení sporů, na němž se již pracuje, a zdokonalit správu autorských práv.
<P>
Chceme-li inovace, musíme také předložit řešení jejich financování, například dlouhodobé investice a rámec, který by usnadnil efektivní investování prostředků z fondů rizikového kapitálu. Slibnou možností pro investice v oblastech energetiky nebo telekomunikací mohou být také projektové dluhopisy EU.
<P>
Třetí priorita si klade za cíl prostřednictvím oživení elektronického obchodu uvést jednotný trh do souladu s naší digitální agendou. Zde jsou zapotřebí opatření, která by zvýšila důvěru spotřebitelů a podniků v elektronický obchod, například boj proti padělání a pirátství, usnadnění přeshraničních dodávek zboží a přeshraničního vymáhání dluhů.
<P>
Čtvrtou prioritou je, aby se vzhledem k tomu, jak jsou malé a střední podniky důležité pro hospodářský růst a jaký mají potenciál pro tvorbu pracovních míst, stal jednotný trh pro tyto podniky lepším prostředím. Je třeba, aby měly lepší přístup na kapitálové trhy. Daňová opatření, například zavedení společného konsolidovaného základu daně z příjmu právnických osob a jasně formulovaný rámec DPH, a snížení administrativní zátěže by mohly podpořit malé a střední podniky, aby se pustily do přeshraničního podnikání.
<P>
Poslední priorita: je zapotřebí racionalizovat postupy pro zadávání veřejných zakázek. Je třeba je zjednodušit, aby se malé a střední podniky mohly zúčastnit těchto postupů, a mělo by se jich lépe využívat s cílem podpořit inteligentní, udržitelný růst podporující začlenění.
<SPEAKER ID="013" NAME="Michel Barnier" LANGUAGE="FR">
Pane předsedo, dámy a pánové, domnívám se, že se nacházíme v rozhodující fázi této práce, do níž jsme se společně pustili se zřetelem k pronikavému, komplexnímu a důkladnému hodnocení vnitřního trhu vypracovanému profesorem Montim a se zřetelem ke zprávě poslance Grecha, kterou jste přijali velmi velkou většinou, a pokud pozorně nasloucháme občanům ve všech členských státech, je na čase ujasnit si naše další směřování v oblasti růstu, zaměstnanosti a sociální soudržnosti.
<P>
Co slyší občané z Bruselu a Štrasburku? Říkáme jim, co musí být řečeno, ale v současnosti jsou to nepříjemné zprávy a slova o škrtech. Hovoříme o regulaci, nebo v mém případě o správě, dohledu, snižování schodků a dluhů. Jsou to tedy zásadní věci, ale týkají se škrtů a nejsou to příjemné zprávy. Domnívám se, že řečeny by měly být také jiné věci a především že je třeba učinit také jiná opatření, abychom obnovili důvěru v evropský projekt a dodali na váze důvodům, proč bychom se na výzvy globalizace měli snažit odpovědět všichni společně, a nikoliv izolovaně nebo na vlastní pěst.
<P>
To je tedy to, oč se skutečně snažíme. Rád bych osobně poděkoval našim třem zpravodajům, kteří hovořili přede mnou: paní poslankyni Kalnietové, panu poslanci Correii de Camposovi a panu poslanci Buşoiovi, který vystoupil před malou chvílí. Chtěl bych také poděkovat předsedovi příslušného výboru panu Malcolmovi, za to, že se mu, jak již zde bylo zmíněno, velice úspěšně a také za pozorného naslouchání podařilo ve velmi krátké době rozběhnout práci bezmála 11 parlamentních výborů. Když už děkuji, chtěl bych také poděkovat koordinátorům jednotlivých politických skupin, protože vzhledem ke značnému počtu témat, kterými jsme se zabývali, museli vzájemně zkoordinovat veliké množství věcí. Tímto vším vyšlete nepřehlédnutelný signál ostatním institucím a také podnikům a občanům.
<P>
V návaznosti na Montiho zprávu a zprávu poslance Grecha mne pan předseda Barroso požádal, abych společně s 12 kolegy v rámci společného úkolu kolegia komisařů pracoval na návrzích pro oživení jednotného trhu a na potřebných strukturálních reformách, aby se ony dva, tři či čtyři procentní body růstu, které trh skrývá, mohly projevit.
<P>
Připomenul bych, dámy a pánové, že na tomto velikém trhu, jenž navíc tvoří základ evropského politického projektu, míří 60 % našich vývozů do ostatních 26 členských států. Každá země, od Německa, které je největší, až po ty nejmenší státy, vyváží v průměru 60 % svého zboží a služeb jen o kousek dál, přímo na tento velký trh. Má se za to, že bude-li tento trh fungovat efektivněji, má ještě potenciál k dalšímu růstu. To bylo důvodem vzniku Aktu o jednotném trhu. Takto jsme sestavili 50 návrhů obsažených v této modré brožurce, kterou jsem ve 23 jazycích EU poslal do všech členských států, všem poslancům vnitrostátních parlamentů, odborům a profesním organizacím.
<P>
Potom jsme vedli diskuse a vybírali z těchto návrhů ty, které nejúčinněji zlepší život podnikům a občanům. Než tedy přikročíme k dalším krokům, ve středu příští týden bude kolegium komisařů v návaznosti na tyto diskuse a s ohledem na váš příspěvek a dnešní rozpravu projednávat Akt o jednotném trhu.
<P>
Dámy a pánové, jsem pevně přesvědčen, že máme-li v boji o růst a konkurenceschopnost zvítězit, záleží na každém regionu, podniku i občanu. Na každém regionu: proto v počátcích jednotného trhu a Aktu o jednotném trhu chtěl předseda Komise, Jacques Delors, podpořit budování jednotného trhu politikou soudržnosti, aby se mohly do boje o růst a konkurenceschopnost zapojit také všechny regiony, které z hlediska rozvoje zaostávají: všechny regiony včetně těch nejvzdálenějších, okrajových regionů. Záleží na všech podnicích, pokud jde o inovace a kreativitu - zde mne napadají patenty, které prosazujeme -, pokud jde o to, aby malé a střední podniky měly přístup k financování a nemusely se tolik zabývat složitou administrativou a byrokracií, pokud jde o bezpečné obchodování na internetu a pokud jde o účast na veřejných zakázkách, k čemuž se dostanu za chvíli.
<P>
Záleží na všech regionech, podnicích a občanech. V běžném životě jsme všichni někdy spotřebiteli, uživateli služeb, střadateli, akcionáři, pracovníky, řemeslníky a cílem je, aby přeshraniční mobilita byla snadnější, aby byla respektovány a uznávány odborné kvalifikace, dovednosti a nárok na sociální zabezpečení, abychom měli přístup k vysoce kvalitním veřejným službám, abychom měli jistotu a cítili se bezpečně při nákupu zboží na internetu nebo jakýkoliv jiným způsobem a abychom nepodléhali dvojímu zdanění. To je jen několik příkladů věcí, jimiž se musíme zabývat, abychom dosáhli účinnějšího fungování vnitřního trhu.
<P>
Co bude následovat nyní po vaší rozpravě? Evropská rada na svém zasedání ve dnech 24. a 25. března uvítala naši iniciativu i opatření, kterými sama přispěla, pokud jde o společné právní předpisy. Požádala nás, abychom rozhodli o prioritách, a proto společně s kolegy, kteří na tom tak usilovně pracovali, za což jim děkuji, příští týden navrhnu, aby kolegium komisařů vybralo 12 nástrojů, které zefektivní fungování vnitřního trhu pro podniky a občany.
<P>
Pro každý z těchto nástrojů, například v oblasti mobility, financování malých podniků, duševního vlastnictví, daní, veřejných služeb nebo sociální soudržnosti, navrhneme klíčové opatření, jež bude nové, jež, jak doufáme, bude pro podniky a občany účinné a bude realizovatelné do dvou let. Realizovatelné znamená, že Komise jej předloží a Parlament a Rada o něm budou moci v roce 2011 a 2012 hlasovat a přijmout je.
<P>
V roce 2012 bude 20. výročí Aktu o jednotném trhu a jednotného trhu. Vykládáme-li si správně to, co nám Evropané říkají, nemáme právo, vážení poslanci, nechat toto výročí vyznít nostalgicky nebo melancholicky. Musí to být proaktivní jubileum, které podnítí růst, a v tomto duchu ho chceme oslavit Aktem o jednotném trhu.
<P>
Budeme mít 12 nástrojů: 12 konkrétních, ale nikoliv izolovaných návrhů. Ke každému z těchto nástrojů budou vytipovány další nápady, opatření a návrhy, které Komise souběžně vypracuje, ale bude stanoveno 12 klíčových opatření, která budou symbolizovat tuto práci. Doufám, že Evropská rada na nejvyšší úrovni, Parlament, jehož jste zástupci, za nás Komise a dále maďarské předsednictví - jemuž, paní Győriová, děkuji za jeho příspěvek - budou schopni se do konce června nebo do července jaksi vážně zavázat, jak doufáme, k uskutečňování Aktu o jednotném trhu. Pane předsedo, to je vše, co mohu v této věci říci.
<P>
Požádali jste mne, abych v prohlášení Komise pohovořil o jedné z těchto oblastí. Rád bych to učinil nyní, aby nám později zůstal čas na diskusi. Tato oblast zahrnutá do Aktu o jednotném trhu pokrývá zhruba 17 % evropského hospodářství, totiž veřejné zakázky. Chtěl bych se také stručně dotknout čtyř iniciativ, na kterých s vámi spolupracujeme v oblasti veřejných zakázek, jak bylo zdůrazněno ve zprávě poslance Buşoie.
<P>
První iniciativou je celková revize směrnic z roku 2004, jejímž cílem je zajistit co nejlepší využití veřejných prostředků, umožnit, aby se na veřejných zakázkách mohlo podílet co nejvíce podniků, a zajistit, aby bylo možno pořídit vysoce kvalitní výrobky a služby bez nadměrné byrokracie. Konkrétně bych chtěl zjednodušit postupy zadávání zakázek, učinit je flexibilnějšími a podívat se také na to, jak bychom mohli vyjít vstříc potřebám nevelkých místních orgánů, například tím, že pro ně tyto zjednodušené postupy zadávání budou dostupné. Za druhé bych chtěl usnadnit přístup k veřejným zakázkám, zejména co se týče přeshraniční účasti malých a středních podniků. Za poslední, jedná se o věc, kterou zdůraznil předseda výboru pan Harbour a váš výbor, chtěl bych všemi dostupnými prostředky stimulovat odpovědnější, environmentálně uvědomělejší neboli zelenější zadávání veřejných zakázek, které také podpoří inovace nebo sociální začlenění.
<P>
Jednotlivé cíle reforem nyní promítneme do jednoduchých a vyváženějších předpisů. Uskutečnili jsme rozsáhlou konzultaci a ekonomické hodnocení dané oblasti, které ještě nejsou dokončeny. Máme hotovou zelenou knihu a v současnosti hledáme nejúčinnější návrhy. Právní předpisy nejsou vším. Komise bude zároveň pracovat na odvětvových iniciativách, jejichž cílem je zlepšit využívání veřejných zakázek, a bude se snažit podpořit plnění cílů, například těch, které stanovuje strategie Evropa 2020. Sem bude spadat řada počinů, od modernizace příručky o veřejných zakázkách šetrných k životnímu prostředí, kterou připravuji s kolegou komisařem Potočnikem, a provádění evropského plánu energetické účinnosti, na němž pracujeme s komisařem Oettingerem a komisařkou Hedegaardovou, až po podporu programů pro zadávání veřejných zakázek v předobchodní fázi a obecně programů inovace nákupních činností, kterou koordinujeme společně s komisařem Tajanim a komisařkou Geoghegan-Quinnovou. To je tedy první iniciativa.
<P>
Druhá iniciativa se týká koncesí. V otázce koncesí bych chtěl rychle dosáhnout hmatatelného pokroku, a proto nebudu čekat, až bude dokončena dlouhodobá práce na modernizaci rámce pro zadávání veřejných zakázek. Dámy a pánové, koncese hrají stále důležitější úlohu při vytváření infrastruktury pro poskytování veřejných služeb. V Evropě 60 % partnerství veřejného a soukromého sektoru funguje prostřednictvím koncesí.
<P>
S výjimkou koncesí na stavební práce v současnosti neexistuje žádný evropský právní předpis pro koncese, a přestože tu lze uplatnit obecné zásady Smlouvy, panuje v této oblasti skutečná právní nejistota, což brání rozvoji tohoto druhu smluvních vztahů. Jako důkaz bych mohl zmínit 24 rozsudků Soudního dvora z posledních let. Chtěl bych navrhnout, aby byl vytvořen zjednodušený rámec sestávající jen z několika základních pravidel, která se nebudou křížit s dobře fungujícími vnitrostátními právními rámci. Tento rámec místním orgánům nepřinese neúměrnou administrativní zátěž, a to především kvůli limitům, které navrhnu.
<P>
Vím, že některé skupiny mají určité pochybnosti a vedou se v nich o těchto věcech diskuse. Pokud jde o mne, všechny jsem vyslechl a jsem přesvědčen, že vyložíme-li své cíle jasně, budeme se moci vyhnout nedorozuměním. Subjekty veřejného sektoru budou stále moci samy organizovat veřejné služby, ale pokud se rozhodnou zajistit je prostřednictvím externích subjektů, domnívám se, že nikdo nebude nic namítat proti tomu, stane-li se tak s určitou minimální transparentností a na základě pravidel, která zaručí, že nikdo nebude znevýhodněn. Jsem přesvědčen, že takto postupovat je nezbytné, abychom optimalizovali využití veřejných prostředků, omezili případy, kdy se veřejné zakázky přidělují bez náležitého oznámení a bez účinného práva na odvolání, a omezili některá rizika korupce.
<P>
Viděno z hlediska podniků, když se snažíme oživit vnitřní trh, kdo by mohl mít něco proti tomu, abychom tento záměr uskutečnili v oblasti koncesí? Mám na mysli zejména malé a střední podniky, které v současnosti na rozdíl od velkých podniků nemají prostředky na to, aby mohly vyhledávat a získávat zakázky v zahraničí, pokud o nich nejsou zveřejněny informace. Existence minimálního rámce pro koncese přinese transparentnost a informace, a tudíž usnadní nejmenším podnikům přístup k některým zakázkám. Je to také otázka předpisů. Cílené, dobře promyšlené právní předpisy jsou lepší variantou, která bude levnější než snaha řešit problémy prostě prostřednictvím předpisu o porušování pravidel.
<P>
Třetí iniciativa, jíž se budu věnovat jen stručně, se týká evropského trhu v oblasti obrany. Budeme se společně s členskými státy zabývat prováděním směrnice z roku 2009, jejíž lhůta pro provedení ve vnitrostátním právu vyprší za několik týdnů. Jde tu o přizpůsobení politik odměňování, které jsou mnohdy v rozporu s právními předpisy EU. Společně s komisařem Tajanim uspořádám dne 23. května v bruselském sídle Parlamentu konferenci o problematice evropského trhu obranného průmyslu.
<P>
Na závěr bych se chtěl stručně dotknout tématu, na které nebyl příliš dlouhou dobu brán zřetel, totiž mezinárodního rozměru veřejných zakázek. Cíl je zřejmý: větší přístup na trhy pro naše podniky a samozřejmě také my jsme připraveni v duchu vzájemnosti a oboustranného prospěchu nabídnout více. Rozšíření obchodu přinese užitek všem.
<P>
Nyní musím upozornit na problém, jenž nám v současnosti přináší princip otevřeného obchodu a s ním spojené výhody. Pravdou je, že naši hlavní partneři - Spojené státy a Japonsko v rámci Dohody o vládních zakázkách a Čína v rámci dvoustranné dohody - se nechtějí opravdu zavázat k dalšímu otevření svých trhů. Pokud jde o nás, nemáme žádné páky, kterých bychom mohli v jednáních využít, protože naše vlastní trhy jsou již prakticky otevřeny a je to považováno za samozřejmost. Dámy a pánové, mezinárodní závazky v rámci Dohody o vládních zakázkách a v rámci dohod Světové obchodní organizace dosud nebyly provedeny v právních předpisech EU.
<P>
Členské státy za této situace uplatňují pravidla velmi nejednotně, což narušuje vnitřní trh. Naše podniky v současnosti v Evropě doplácejí na nespravedlivé podmínky - vzpomeňte na případ výstavby dálnic v Polsku. Zahraniční podniky mají v Evropě široce otevřený přístup, jenž často dalece přesahuje to, co EU vyjednala, zatímco naše podniky narážejí na potíže, pokud se snaží získat smlouvy na veřejné zakázky u některého z našich hlavních partnerů.
<P>
Proto se letos s kolegou komisařem De Guchtem chystáme předložit právní předpisy, které provedou naše mezinárodní závazky v oblasti smluv na veřejné zakázky v právních předpisech EU, a tím dostaneme do rukou potřebný nástroj pro jednání. Jsme pro otevřenost, ale nikoli pro lehkověrnost. Jde nám o to, abychom evropským odběratelům poskytli solidní a jasný právní základ, jenž jim umožní nakládat s nabídkami ze země, s níž máme dohodu, jinak než s nabídkami ze země, s níž EU dosud dohodu nemá, a přinese větší právní jistotu. Abych nebyl špatně pochopen: nejde nám o to obehnat Evropu valy. Je zapotřebí, abychom pro naše podniky vytvořili realistické, spravedlivé, otevřené, ale nikoliv naivní prostředí.
<P>
To je tedy vše. Na základě vaší žádosti a žádosti Parlamentu, pane předsedo, jsem chtěl této rozpravy o oživení vnitřního trhu využít k tomu, abych obrátil pozornost k této důležité oblasti, jež navíc bude jedním z dvanácti nástrojů pro oživení jednotného trhu, které jsem zmiňoval v úvodu svého projevu, totiž k veřejným zakázkám a modernizaci, kterou se chystáme s vaším souhlasem během několika týdnů navrhnout.
<SPEAKER ID="014" NAME="Enikő Győri" LANGUAGE="HU">
Pane předsedo, pane komisaři, vážení poslanci, jak zde řekla rovněž paní poslankyně Kalnietová, Evropská unie a hospodářství potřebují sílu, která by je táhla. To je pravda. Plně s tím souhlasím. Možná si vzpomenete, že před nějakým časem, na začátku maďarského předsednictví Evropské unie, zde v Parlamentu také maďarský premiér jasně řekl, že vypořádat se s krizí a jejími následky, doporučovat členským státům, aby dodržovaly přísnější fiskální politiku, a také kontrolovat, zda tomu tak je, je málo. V současné době chystáme také řadu takovýchto právních předpisů. Připravili jsme rovněž komplexní soubor opatření pro řízení hospodářské krize. Musíme také dbát o to, abychom v očích občanů neztratili veškerou důvěryhodnost. Tu si však zachováme pouze tehdy, pokud budeme schopni vytvářet pracovní místa.
<P>
Právě na vytváření těchto pracovních míst se snažíme najít zdroje, finanční prostředky, které nám to umožní. Jsem pevně přesvědčena, že jednotný trh je tím řešením: nevyužitou možností, která nám společně s prováděním strategie Evropa 2020 přinese budoucnost. Na základě všech těchto skutečností tedy vítám jak závazek Evropské komise a Evropského parlamentu znovuoživit jednotný trh, tak i priority, které doporučila Komise, a které také Parlament nastiňuje ve svých třech vynikajících zprávách. Jednotlivé myšlenky a stanoviska týkající se zprávy, kterou již dříve předložil váš kolega polanec Grech, jsme již měli možnost prodiskutovat.
<P>
Navíc jsem přesvědčena, že tyto tři zprávy také přispějí k účelné diskusi, díky níž budeme moci do roku 2012, u příležitosti dvacátého výročí, jak zde také zmínil pan komisař Barnier, společně přijmout konkrétní opatření. Jak také víte a jak tu rovněž zmínil pan komisař, Rada pro konkurenceschopnost na svém zasedání dne 10. března diskutovala o výsledku sociální konzultace zaměřené na kritéria pro stanovení prioritních oblastí závazků orgánů a členských států. Na základě této diskuse maďarské předsednictví připravuje závěry o navrhovaných prioritních opatřeních, jež mají být přijaty na zasedání Rady pro konkurenceschopnost dne 30. května.
<P>
Dovolte mi připomenout rovněž širší souvislosti. Za současného stavu, kvůli tíživé politické a hospodářské situaci a opatřením přijatým k jejímu zmírnění, se jednotný trh u občanů, podniků a institucí možná vůbec netěší oblibě. Myslím však, jak to vyjádřil profesor Monti, že jednotný trh nejvíce potřebujeme právě v době, jako je ta současná, v době, kdy se následkem krize instinktivně snažíme stáhnout do úzkého, ale velmi dobře známého vnitrostátního prostoru. Jsem však přesvědčena, že tomuto pokušení nesmíme podlehnout. Nyní je tedy, jak je zřejmé, ta správná chvíle, abychom jednotnému trhu dodali politický stimul. Jak jste, dámy a pánové, zdůraznili také ve své dřívější zprávě o vytvoření jednotného trhu pro spotřebitele a občany a jak konstatovala také zpráva profesora Montiho, jednotný trh prochází zkouškou.
<P>
Stane se nástrojem, který tím, že do každodenního života lidí vnese viditelné zlepšení, učiní Evropskou unii bližší občanům? Nebo bude pouze prostorem sloužícím k tomu, aby zakonzervoval překážky bránící fungování jednotného trhu a chránil podporovaná odvětví? Odpověď na tyto otázky závisí na tom, nakolik jsme odhodláni v následujících měsících splnit náš úkol. Jestliže Parlament dnes schválí své usnesení, Komise bude moci v polovině dubna přijmout své přepracované sdělení, jak již bylo řečeno. Doufáme, že Komise do svého dokumentu zahrne všechny politické důrazy a také to, zač jste se zasazovali ve své zprávě. Předpokládáme, že až budou legislativní návrhy připraveny, budeme moci s vámi a Komisí vytvořit zvláštní partnerství, které nám umožní rychle posoudit a schválit hlavní opatření navržená ve výsledném Aktu o jednotném trhu.
<P>
Nyní dovolte, abych se zaměřila na některé body ze tří zpráv, o kterých diskutujeme, aniž bych se plně věnovala všem aspektům. Předsednictví vítá návrh zpravodaje, aby Evropská rada zařadila do své agendy otázku jednotného trhu. Jsme přesvědčeni, že pokrok v oblasti Aktu o jednotném trhu spadá do oblasti působnosti obecných politických směrů Evropské unie uvedených ve Smlouvě. Udávání politických směrů je však nepochybně úkolem Evropské rady. Agendu v této oblasti stanovuje předseda Evropské rady, ale chtěla bych všem připomenout, že Evropská rada v závěrech ze svého zasedání ze dnů 24. a 25. března také hovořila o důležitosti jednotného trhu.
<P>
Předsednictví by rádo vyjádřilo Parlamentu svoji vděčnost za to, že soustavně podporuje úsilí Rady pro konkurenceschopnost navrhnout konkrétní opatření pro vytvoření jednotného patentového systému. Všichni si uvědomujeme, že jednotný patentový systém by velmi podpořil konkurenceschopnost podniků. O tomto tématu zde navíc proběhla velmi přínosná diskuse a děkuji Parlamentu, že svou spoluprací umožnil Radě získat povolení, aby se při zavádění tohoto systému uplatnil postup posílené spolupráce. Souhlasíme také s tím, že je nezbytné dokončit jednotný digitální trh a zlepšit podmínky pro malé a střední podniky, abychom podpořili evropské inovace.
<P>
Mobilita občanů a zejména uznávání odborných kvalifikací mohou být příležitostí k tomu, abychom se zabývali dalšími otázkami týkajícími se evropských občanů. Proto souhlasíme s tím, že naší prioritou v této oblasti je zintenzivnit činnost EU a dosáhnout okamžitých, hmatatelných výsledků. Pozornosti předsednictví také neušlo, že všechny projednávané zprávy, včetně dřívější zprávy poslance Grecha a zprávy poslance Correii De Campose, kladou zvláštní důraz na to, aby bylo zajištěno, že občané EU budou moci na vnitřním trhu uplatňovat svá práva. Co se tohoto požadavku týče, vítáme výsledky, jichž bylo v této oblasti díky opatřením Komise dosaženo. Patří mezi ně vytvoření portálu Vaše Evropa, sítě SOLVIT a jednotných kontaktních míst zavedených směrnicí o službách.
<P>
Nicméně tak jako vy si myslíme, že pro to, aby občané EU mohli uplatňovat svá práva, lze učinit ještě více. Závěrem mi dovolte učinit odbočku a věnovat se jiné prioritě maďarského předsednictví. Během dosavadních konzultací s Parlamentem o balíčku šesti legislativních návrhů pro hospodářství, tzv. balíčku šesti zpráv, jsem často slyšela výhradu, že členské státy, čímž se myslí Rada a Evropská rada, díky soustředění na makroekonomickou stabilitu zapomínají podporovat růst a oživení reálné ekonomiky z krize, a pokud na ni nezapomínají, pak jsou na tyto cíle vyhrazeny jen právně nezávazné nástroje, a že strategie Evropa 2020 se omezuje především na takovéto nástroje. Jsem přesvědčena a řekla jsem to již v úvodu, že jednotný trh a jeho obrovský růstový potenciál může být vhodnou odpovědí na tyto obavy a zároveň poskytnout záruku vyvážené odpovědi ze strany Evropské unie.
<P>
Domnívám se, že naším prvořadým úkolem je v úzké spolupráci s Evropským parlamentem dokončit celý proces konsolidace jednotného trhu co možná nejtransparentnějšími prostředky. Rada je připravena tímto způsobem spolupracovat v rámci plnoprávného partnerství s Komisí, Parlamentem a jejich členy a poslanci. Mnohokrát vám děkuji, pane předsedo.
<SPEAKER ID="015" NAME="Předseda">
Dámy a pánové, těchto pět projevů - tři za Výbor pro vnitřní trh a ochranu spotřebitelů, projev pana komisaře a projev paní Győriové - zahájilo velkou diskusi, která je velmi důležitá pro budoucnost Evropské unie a jejích občanů a také pro náš rychlý rozvoj. Chtěl bych všem znovu připomenout, že prvotní záměr opět oživit jednotný trh vzešel z Výboru pro vnitřní trh a ochranu spotřebitelů. Ještě jednou bych rád prostřednictvím pana předsedy Harboura poděkoval a poblahopřál všem kolegům ze zmíněného výboru.
<P>
Byl to také Výbor pro vnitřní trh a ochranu spotřebitelů, jenž přišel na nápad, aby byla vypracována zpráva profesora Montiho - vynikající zpráva, která nám velice pomáhá v naší práci. Chtěl bych také poděkovat panu komisaři Barnierovi za vynikající a velmi podrobné představení návrhů Evropské komise, kterým odpověděl na naše zprávy. Co se týče veřejných zakázek, často se ukazuje, že zde má naše práce v členských státech svoji Achillovu patu. Proto je velice důležité, že s touto věcí hýbeme kupředu, a maďarské předsednictví nepochybně hodlá v tomto úsilí pomáhat. Jsme přesvědčeni, že je to třeba, protože tato otázka je pro evropské občany velmi důležitá.
<P>
O důležitosti těchto zpráv a diskuse svědčí velký počet parlamentních výborů, který vypracoval svá stanoviska. Učinilo tak osm výborů a stejně dobře jako já víte, že je velmi výjimečné, aby osm parlamentních výborů připravilo stanoviska k jednomu souboru zpráv. Nyní si postupně vezme slovo těchto osm výborů. Paní poslankyně Bareová uděluji vám slovo za Výbor pro mezinárodní obchod.
<SPEAKER ID="016" NAME="Josefa Andrés Barea" LANGUAGE="ES">
Pane předsedo, Výbor pro mezinárodní obchod je jedním z osmi výborů, které byly zapojeny do práce, a jeho členům bych chtěla poděkovat za příspěvky ke zprávě.
<P>
Posílení jednotného trhu je jedním z cílů strategie Evropa 2020 založené na růstu. Evropská unie je hlavním světovým hráčem. EU se musí na globalizovaném trhu vypořádat s výzvami, kterým čelí.
<P>
Výzvou pro podniky, pro naše podniky na mezinárodním trhu je, aby vzbudily velká očekávání a vytvořily důležité příležitosti, ale také nesly sociální odpovědnost: za sociální růst s jistotami pro pracující a veřejné služby.
<P>
Máme také závazek vůči rozvojovým zemím: boj proti chudobě je rozvojovým cílem tisíciletí. Náš průmysl a naše podniky se musí v budoucnosti opírat o znalosti a musíme bojovat proti padělání v oblasti duševního vlastnictví.
<P>
V souladu s kritérii pro výzkum a rozvoj a sociálními kritérii musíme chránit své podniky a v zájmu evropských občanů i občanů států mimo Evropskou unii hájit své zahraniční zájmy.
<SPEAKER ID="017" NAME="Diogo Feio" LANGUAGE="PT">
Pane předsedo, úvodem bych chtěl vyjádřit uznání panu komisaři Barnierovi, zástupkyni Rady a zvláště kolegům z Výboru pro vnitřní trh a ochranu spotřebitelů.
<P>
Jménem Hospodářského a měnového výboru bych chtěl zdůraznit, že zprávy, které dnes projednáváme, jsou velmi důležité a záměrem podpořit úspěšné liberalizované hospodářství, hospodářskou soutěž a dynamický a inovativní trh koncepčně souzní se zprávou profesora Montiho.
<P>
Podpora malých a středních podniků, jež v evropském hospodářství zaměstnávají nejvíce lidí, podpora podniků obecně a vypracování plánu udržitelného hospodářského růstu, jenž se může zakládat stále větší měrou na vnitřním trhu, na skutečně fungující správě ekonomických záležitostí a v jádru na myšlence reálného růstu našeho hospodářství, jsou cestami, kterými se dostaneme do stadia, kdy se strategie Evropa 2020 bude moci z pouhého záměru na papíře stát skutečností.
<SPEAKER ID="018" NAME="Raffaele Baldassare" LANGUAGE="IT">
Pane předsedo, dámy a pánové, Akt o jednotném trhu je důležitý tím, že chce vyjít vstříc potřebám trhu a usnadnit přístup a zapojení všem zúčastněným stranám: podnikům, spotřebitelům a pracovníkům. S ohledem na tento ambiciózní cíl jsem spokojen s kroky, které nastínil pan komisař Barnier, a s vyjádřeními Parlamentu.
<P>
Podle mého názoru je pro dosažení cílů, které si EU předsevzala, nezbytné stanovit určité priority, a to zejména: zlepšit přístup malých a středních podniků na vnitřní trh, snížit jejich administrativní zátěž a usnadnit jejich účast na výběrových řízeních na veřejné zakázky, odstranit všechny překážky pro rozvoj elektronického obchodu a podporovat a financovat inovace, zejména formou projektových dluhopisů Evropské unie, především v oblastech energetiky, dopravy a telekomunikací.
<P>
Skončil bych tím, že pouze spojením rozvoje a podpory podnikatelského světa s cíli strategie Evropa 2020 v oblasti zaměstnanosti můžeme dosáhnout toho, co je podle mne cílem tohoto aktu, totiž vytvořit sociálně tržní hospodářství založené na růstu, konkurenceschopnosti a udržitelnosti.
<SPEAKER ID="019" NAME="Liisa Jaakonsaari" LANGUAGE="FI">
Pane předsedo, Jacques Delors se mýlil, když prohlásil, že jednotný trh si nelze zamilovat - vždyť diskuse o tomto tématu je plná vášnivých postojů.
<P>
Komise zvolila ambiciózní přístup a již se pracuje na některých velmi důležitých projektech: evropském patentu, společném trhu s energií atd. V jednom tématu se však příliš nepokročilo: sociální oblast zůstala ve zprávě popelkou. Například téměř vůbec se zde nehovoří o vysílaných pracovnících a velmi neurčitě se zde bohužel píše o sociálních službách a sociální doložce vážící se k jednotnému trhu.
<P>
Je pro mne záhadou, proč se na silnější a jednotnější sociální práva hledí především jako na problém. Chtěla bych všem připomenout, že v severských zemích se podařilo spojit silná sociální práva s vyšší konkurenceschopností a produktivitou. Není tento přístup mnohem chytřejší, pane komisaři?
<SPEAKER ID="020" NAME="Jürgen Creutzmann" LANGUAGE="DE">
Pane předsedo, pane komisaři Barniere, chtěl bych odpovědět na poznámky, které tu řekla kolegyně. Výbor místo sociální doložky navrhoval, aby se posoudilo, jaký dopad budou mít opatření na vnitřním trhu na zaměstnanost. To je mnohem důležitější než používat obecné formulace. Chceme-li v oblasti vnitřního trhu dosáhnout pokroku, musíme věnovat pozornost sociálním aspektům a klást na ně důraz ve všem, co děláme. Proto je velmi důležité posouzení dopadu, jež zohlední zvláště tyto požadavky.
<P>
Chtěl bych poznamenat ještě jednu věc. Překvapilo mne, když pan předseda hovořil o správě ekonomických záležitostí, kterou do němčiny dosud překládáme jako Wirtschaftslenkung (řízení hospodářství), čímž se také označuje státem centrálně řízené hospodářství. V jedné části Německa máme velmi špatné zkušenosti se státem řízeným hospodářstvím. Jsem přesvědčen, že vnitřní trh se bude moci dále rozvíjet jen tehdy, pokud budeme koordinovat všechny naše vnitrostátní ekonomiky. To je naprosto jasné. Pokroku v oblasti vnitřního trhu však nedosáhneme prostřednictvím správy ekonomických záležitostí.
<P>
Dnes diskutujeme o tom, jak můžeme vnitřní trh opět určitým způsobem stimulovat. Činíme tak však s velkým zpožděním, protože příští rok oslavíme 20. výročí tohoto trhu. Proto vítám prohlášení pana komisaře Barniera, v němž oznámil, že se chce soustředit na některá konkrétní opatření, jež dosud nebyla realizována a dají vnitřnímu trhu nový stimul. Vnitřní trh je pro nás pro všechny velkou šancí. Může přispět k tomu, že bude vytvořeno více pracovních míst, a naším cílem musí být najít pro lidi práci. To je vůbec nejlepší sociální politika, jakou můžeme dělat, protože lidé, kteří mají práci, si také vybudují sebeúctu. Proto musíme udělat vše, co je v našich silách, aby v této oblasti bylo dosaženo pokroku.
<P>
Potřebujeme vyvážený balíček opatření, která přinesou výhody podnikům i občanům. Na jednu stranu chceme, aby zvláště střední podniky měly z vnitřního trhu větší užitek, než tomu bylo dosud. Proto je velmi naléhavě zapotřebí patentový systém EU, aby mohly podniky konečně za přijatelnou cenu chránit a prodávat své inovativní produkty v celé Evropě. K vývoji inovací podniky navíc ještě potřebují více finančních prostředků. Jedním z mnoha opatření, které lze učinit, je evropský trh s rizikovým kapitálem. Harmonizace daně z přidané hodnoty a základu daně z příjmu právnických osob, o nichž v současnosti diskutujeme, by také mohly přinést vnitřnímu trhu určitý stimul.
<P>
Na druhou stranu je třeba, abychom přijali konkrétní opatření, která posílí důvěru občanů k vnitřnímu trhu. Musí se zlepšit uznávání odborných kvalifikací, zde by možná pomohl evropský profesní průkaz. Tím se stane snadnějším pracovat v jiném členském státu a zvýší se mobilita občanů na evropském vnitřním trhu.
<P>
Potřebujeme také organizaci, která by vykonávala dozor nad evropským trhem, a toto bych chtěl podtrhnout, protože členské státy v praxi tento bod dosud nedokázaly realizovat. Nepřejeme si, aby se na vnitřním trhu prodávaly nebezpečné produkty.
<P>
Podaří-li se nám přijmout tento návrh velkou většinou hlasů, umožníme tím oživení vnitřního trhu.
<SPEAKER ID="021" NAME="Francesco De Angelis" LANGUAGE="IT">
Pane předsedo, dámy a pánové, chceme-li obnovit důvěru k trhu, musíme postavit na první místo potřeby spotřebitelů, pracovníků a podniků.
<P>
Pokud chceme posílit práva občanů, pracovníků a uživatelů veřejných služeb, je třeba věnovat značnou pozornost tomu, aby byl zajištěn sociální rozměr budoucího jednotného trhu. Růst, rozvoj a sociální ohledy musí jít ruku v ruce. Hospodářský růst musí sloužit občanům.
<P>
Z toho hlediska balíček předpisů o normách pro podniky obsahuje některé dobré návrhy, to platí například o akčním plánu pro zlepšení přístupu malých a středních podniků na kapitálové trhy a o nových kanálech financování inovativních firem a regionálního rozvoje. Malé a střední podniky jsou páteří našeho hospodářství a motorem růstu vnitřního trhu. Pane předsedo, na nás spočívá zajištění těchto cílů, abychom se dostali z krize a prosadili nový model rozvoje, udržitelného růstu a novou kvalitu pracovních míst.
<SPEAKER ID="022" NAME="Sophie Auconie" LANGUAGE="FR">
Pane předsedo, paní Győriová, pane komisaři, dámy a pánové, chci se zaměřit na jednu věc, na slovo, které možná vůbec neladí se současnou ekonomickou situací, ale o to více je třeba na ně položit důraz. Tím slovem je slovo "ambice": ambice pro vnitřní trh, pane komisaři, ambice pro Evropu, ambice dokázat občanům, že evropská integrace znamená posílení jejich práv, práv, jež mají jakožto pracovníci, jakožto spotřebitelé, jakožto turisté a obecněji jakožto osoby. Chtěla bych vyjádřit uznání panu Barnierovi, jenž hmatatelně vnáší tuto ambici do všech projektů, které chce realizovat.
<P>
Jakožto zpravodajka parlamentního Výboru pro regionální rozvoj vítám zmiňované myšlenky: myšlenku, že v případě regionů, které jsou z geografického hlediska něčím zvláštní, například nejvzdálenější regiony, jsou zapotřebí zvláštní opatření; záměr vytvořit pro podniky evropský patent a evropské stanovy pro nadace, vzájemné pojišťovny a sdružení, záměr vytvořit dluhopisy pro financování konkrétních projektů; myšlenku, že je zapotřebí podpořit na vnitřním trhu udržitelný růst.
<SPEAKER ID="023" NAME="Piotr Borys" LANGUAGE="PL">
Pane předsedo, nebudeme-li k jednotnému trhu přistupovat celistvě, nedosáhneme ani cílů strategie Evropa 2020 ani inovativnější a konkurenceschopnější ekonomiky. Proto bych rád poděkoval panu komisaři Barnierovi za jeho velmi komplexní přístup k jednotnému trhu a panu profesorovi Montimu za vynikající zprávu.
<P>
Chtěl bych upozornit na čtyři důležité aspekty. Za prvé, na evropský patent, jenž by se mohl začít používat již od příštího roku, tedy u příležitosti 20. výročí vzniku jednotného trhu. Za druhé, je třeba velmi vážně naložit s otázkou autorských práv, protože ochrana autorských práv znamená velkou naději a šanci na rozvoj kreativity v oblasti trhu a tuto stránku trhu bychom měli společně regulovat. Mám na mysli zejména společný systém správy autorských práv, seriózní řešení problému osiřelých děl a také snížení zátěže malých a středních podniků. To vyžaduje velmi konkrétní kroky, například zjednodušení účetnictví, ochranu ochranných známek, evropské stanovy pro nadace a především umožnit propojení obchodních rejstříků. Zavedeme-li v těchto oblastech opatření, která jsem vyjmenoval, chovám naději, že 20 milionů malých podniků bude moci na evropském jednotném trhu efektivně a volně fungovat.
<SPEAKER ID="024" NAME="Toine Manders" LANGUAGE="NL">
Pane předsedo, to znamená, že mohu využít jednu až dvě minuty z řečnické doby pana poslance Lehneho. Rád bych panu komisaři a všem ostatním poděkoval za dosavadní diskusi. Nevšiml jsem si však, že by se někdo zmínil o několika, podle mého názoru, velmi důležitých věcech, jež jsem zahrnul do své zprávy. Doufám, že nám pan komisař pomůže tyto věci uskutečnit.
<P>
Vychvalovali jsme pana profesora Montiho až do nebe, ale jeho závěrem bylo, že provádění příslušné směrnice ve vnitrostátním právu je hlavním problémem, který se podepisuje na vnitřním trhu. Konstatuje, že musíme více operovat s nařízeními. Můj vlastní názor na tuto věc je, že méně je více, že bychom měli mít méně evropských právních předpisů. Ať to již ve skutečnosti uděláme tak či onak, zvolené řešení musí být jednotné, abychom se nedostali do situace "každý pes jiná ves", kdy všech 27 členských států tyto právní předpisy provede ve vnitrostátním právu odlišně, čímž vzniknou značné bariéry pro přeshraniční aktivity malých a středních podniků.
<P>
Další věc, které jsme, pane předsedo, nevěnovali pozornost - což je asi největší chyba, které jsme se dopustili - je marketing. Máme zde prvotřídní právníky. Vytváříme výborné právní předpisy. Jsme přesvědčeni, že je naší povinností pro občany zlepšit trh. Avšak občané si toho, jak se zdá, nejsou vědomi. Naším skutečným problémem je, že nedokážeme mezi sebou a občany postavit mosty. Skvěle ovládáme právní terminologii, ale jaksi se nám nedaří přímá komunikace s občany. Hrozí nám nebezpečí - a doufám, že k tomu nedojde - že bychom se jako Evropská unie mohli evropským občanům stále více vzdalovat. Myslím si, že v následujících letech se musíme opravdu zaměřit na to, jak získat pro Evropskou unii a pro naši práci podporu jednotlivých občanů, a vynaložit na to úsilí. V této oblasti na nás čeká mnoho práce a myslím si, že je třeba se tomu věnovat a že bychom se měli poradit s našimi odborníky na komunikaci, jak toho nejlépe dosáhnout.
<P>
Poslední bod: Šokovalo mne, že naši občané nevědí, v čem se liší Evropská komise, Parlament a Rada. V každém členském státu máme tři zástupce, kteří mají svázané ruce, protože pracují pro oficiální organizace. Hovoří-li členské státy o Evropské unii negativně, nenajde se tam nikdo, kdo by ji mohl hájit. Myslím si, že by bylo rozumné, abychom měli v každém členském státu jednoho zástupce EU - chcete-li, velvyslance -, jenž by se nakonec mohl vyslovit ke všem negativním prohlášením o Evropské unii. Uděláme-li to, nedopadneme alespoň jako Titanic. Na Titanicu si všichni mysleli, že jim vůbec nic nehrozí, ale opravdové nebezpečí již číhalo za dveřmi.
<SPEAKER ID="025" NAME="Wim van de Camp" LANGUAGE="NL">
Pane předsedo, rád bych poděkoval Komisi a Radě za jejich úvodní projevy z rána. Příprava písemného stanoviska k vnitřnímu trhu za Výbor pro občanské svobody, spravedlnost a vnitřní věci pro mne byla velmi zajímavou prací.
<P>
Myslím si, že vnitřní trh by měl v Evropském parlamentu najít širokou podporou, zvláště ve Výboru pro občanské svobody, spravedlnost a vnitřní věci, protože volný pohyb uvnitř Unie je velmi důležitý, zvláště volný pohyb osob, migrujících pracovníků a kvalifikovaných migrantů, které potřebujeme, abychom zvýšili počet výdělečně činných obyvatel na vnitřním trhu. Nicméně, pane předsedo, přestože máme tolik cílů, naše výsledky jsou velice skromné.
<P>
Jsem velmi spokojen s 12 nástroji, o nichž hovořil pan komisař Barnier, a doufám, že v dalších měsících dokážeme zrychlit náš postup, protože konkurence mimo EU nebude čekat na to, až na vnitřním trhu EU zaplníme mezery.
<SPEAKER ID="027" NAME="Erminia Mazzoni" LANGUAGE="IT">
Pane předsedající, paní Győriová, pane komisaři, dámy a pánové, myslím, že mohu upřímně konstatovat, že zpravodajové odvedli skvělou práci a také vyjádření Komise a Rady jsou potěšující a povzbudivá.
<P>
Všechny tři zprávy zachovávají přístup a perspektivy nastíněné v nové strategii pro jednotný trh, kterou vypracoval profesor Mario Monti, daří se jim ukázat, že 50 opatření k oživení evropského jednotného trhu, která Parlament dále přebírá a spojuje do 14 priorit nebo je touto formou zdůrazňuje, sleduje jednotný cíl.
<P>
Devatenáct z těchto opatření má za cíl postavit do centra jednotného trhu zájmy občanů. Domnívám se, že chceme-li dosáhnout úplné a skutečné realizace jednotného trhu, pak je důležité překonávat odstup mezi občany a jednotným trhem tím, že k němu obnovíme jejich důvěru, upřednostníme proces politické a sociální integrace před hospodářskou integrací a především změníme vnímání jednotného trhu mezi evropskými občany. Domnívám se, že všechny uvedené cíle jsou zahrnuty v opatřeních obsažených v těchto třech zprávách.
<P>
(Rozprava byla na chvíli přerušena)
