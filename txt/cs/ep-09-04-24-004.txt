<CHAPTER ID="004">
Hygienická pravidla, pokud jde o vedlejší produkty živočišného původu, které nejsou určeny pro lidskou spotřebu (rozprava) 
<SPEAKER ID="033" NAME="Předsedající">
Dalším bodem je zpráva od pana Schnellhardta předložená jménem Výboru pro životní prostředí, veřejné zdraví a bezpečnost potravin k návrhu nařízení Evropského parlamentu a Rady o hygienických pravidlech, pokud jde o vedlejší produkty živočišného původu, které nejsou určeny pro lidskou spotřebu (nařízení o vedlejších produktech živočišného původu) - C6-0220/2008 -.
<SPEAKER ID="034" NAME="Horst Schnellhardt">
zpravodaj. - (DE) Paní předsedající, pane komisaři, dámy a pánové, připravili jsme kvalitní zprávu a podařilo se nám dosáhnout konsensu ve věci nařízení o vedlejších produktech živočišného původu v prvním čtení. Za to dlužím poděkování francouzskému a českému předsednictví, Komisi a zpravodajům z jednotlivých skupin.
<P>
Pro spolupráci při přípravě této zprávy byl charakteristický duch důvěry a podařilo se nám zprávu rychle dokončit, ačkoliv - a tak na ni musíme pohlížet - změnila zpráva, která před námi leží, významně návrh Komise, ani ne tak, pokud jde o obsah, ale spíše o strukturu. Mnoho detailů bylo uspořádáno jinak. Nový návrh byl nezbytný, protože při uplatnění nařízení z roku 2002 se objevilo pár nedostatků, které vedly v praxi k problémům. I když nařízení z roku 2002 utlumilo nemoci zvířat jako je BSE, kontaminace dioxiny a rozšíření jiných nemocí jako je kulhavka a slintavka nebo prasečí chřipka, bylo k dalšímu pokroku v této oblasti nutné určit požadavky týkající se otázek odpovědnosti, vysledovatelnosti a cílů pro porážku vedlejších produktů živočišného původu.
<P>
Bylo také nutné odstranit právní nejistotu týkající se rozsahu nařízení o vedlejších produktech z volně žijící zvěře. V souladu s předchozími nařízeními o hygienických pravidlech budou firmy v budoucnu také odpovědné za své produkty. To jsem již říkal v souvislosti s jinými nařízeními. Nesmí to však vést k omezení oficiálních kontrol.
<P>
Pomocí nového nařízení chceme zvýšit bezpečnost pro občany, nejen přesunovat odpovědnost. Je proto důležité, aby firmy obchodující s vedlejšími produkty podléhaly schvalování. Je jasně stanoveno, které firmy musí mít schválení. Důvodem toho, že vedle schvalovacího procesu máme i proces registrace, je přání omezit byrokracii. V budoucnu budeme muset určitě pozorně přezkoumat, zda postup registrace zajistí dostatečný stupeň bezpečnosti. Myslím rovněž, že byla odstraněna nejistota, dříve spojená s vedlejšími produkty z volně žijící zvěře. Nyní je jasné, že klíčové jsou dobré lovecké postupy. Nesmí se používat zvěř posbíraná po lese. Myslím, že jsme také vyhověli přání mnoha členských států, když jsme v některých regionech povolili vhodné krmení mrchožravých ptáků.
<P>
Schopnost stanovit koncový bod životního cyklu vedlejších produktů je významným krokem vpřed. Odstraní se tím právní nejistota a vyřeší se mnohé nedostatky a obtíže. Budeme muset posoudit, zda cíl, který stanovila Evropská komise, vyhovuje výše uvedenému kritériu, tedy právní jistotě. Pochopitelně si uvědomuji, že se tento cíl může u jednotlivých produktů lišit, a proto je nutná flexibilita, ale říkám také Komisi, že nutná je i transparentnost, aby tomu uživatelé rozuměli.
<P>
A tady se dostáváme ke klíčovému bodu, kterým je podle mě vždy otázka postupu projednávání ve výborech. Příliš mnoho pravidel se v novém nařízení zavádí za použití tohoto postupu. Musíme to posoudit velmi pozorně. Pochopitelně víme, že jako poslanci Evropského parlamentu tu máme možnost sehrát určitou úlohu, ale z praxe taky víme, že nejsme vůbec v situaci, kdy můžeme kontrolovat nebo zkoumat všechny postupy projednávání ve výborech. Proto vítám prohlášení Komise, že si přeje svůj návrh před schválením předložit k posouzení Výboru pro životní prostředí. Je to správný přístup, protože existuje mnoho forem projednávání ve výborech. Věřím, že jsme zde na správné cestě.
<P>
Na konci debaty přidám několik poznámek k dalším otázkám.
<SPEAKER ID="035" NAME="Antonio Tajani">
místopředseda Komise. - (IT) Paní předsedající, dámy a pánové, Parlament bude dnes vyzván, aby hlasoval o společném postoji na základě návrhu nového nařízení o vedlejších produktech živočišného původu, který předložila Komise. V tomto okamžiku bych chtěl poděkovat zpravodaji za jeho práci, která nám umožnila dosáhnout společného postoje, a za jeho znalosti pravidel ve veterinárním odvětví, díky nimž jsme dospěli ke konkrétnímu a společnému výsledku. Má kolegyně paní Vassiliouová se omlouvá, že se nemůže dnešní rozpravy osobně zúčastnit, ale požádala mě, abych předal její osobní díky zpravodaji za jeho práci a za úsilí vynaložené k dosažení daného cíle.
<P>
V Komisi jsme pochopitelně také vděční stínovým zpravodajům, kteří ke své práci přistoupili konstruktivně, což zpravodaj ve svém vystoupení zdůraznil, a díky této spolupráci bylo možné včlenit do společného postoje hlavní obavy, které vyjádřil Výbor pro zemědělství a rozvoj venkova. Stejně jako zpravodaj bych také chtěl poděkovat francouzskému předsednictví, které odvedlo velký kus práce, i když vědělo, že nebude moci dosáhnout konečného výsledku, a českému předsednictví, které investovalo velké úsilí na dosažení jasného a koherentního mandátu pro jednání s Parlamentem. Komise proto společný postoj jednoznačně podporuje.
<P>
Text objasňuje vztah mezi hygienickými a environmentálními pravidly, a tím přispívá k cílům "zlepšení právní úpravy". Pravidla, o nichž se Parlament chystá hlasovat, umožní širší využití vedlejších produktů živočišného původu, které v současnosti nelze plně využít, ale zajistí i vhodné bezpečnostní podmínky. Tím se sníží administrativní výdaje a firmy budou moci být konkurenceschopnější. To vše má pro ně obrovský význam, protože pak budou moci dynamičtěji reagovat na výzvy budoucnosti, ať jde o dovoz ze zemí mimo EU, nebo o nový technologický vývoj týkající se využití vedlejších produktů.
<P>
Nová pravidla budou také plně v souladu s cílem ochrany biologické rozmanitosti a - a co nejdůležitější - umožní v Evropské unii zachovat vysokou úroveň ochrany proti rizikům pro zdraví lidí a pro zdraví zvířat.
<SPEAKER ID="037" NAME="Thomas Ulmer">
jménem skupiny PPE-DE. - (DE) Paní předsedající, paní komisařko, dámy a pánové, velmi vítám návrh zprávy pana Schnellhardta a chci mu poděkovat za jeho skvělou práci. Po mnoha krizích, ke kterým v posledních letech došlo v souvislosti s produkty živočišného původu, jež znamenají riziko pro zdraví lidí a zvířat, je nevyhnutelné přijmout komplexní právní úpravu. Bylo nezbytné provést revizi stávajícího nařízení.
<P>
Stejně jako dřív musíme zajistit vysokou úroveň bezpečnosti. I když zprávu v zásadě podporujeme, je v ní několik bodů, které mě znepokojují. Mnoho bodů je méně přísných, a obchodování s vedlejšími produkty živočišného původu se tak stává do jisté míry snazší. Dovolte mi uvést několik příkladů. Povoluje se používat do krmiv pro domácí zvířata některé látky kategorie 1. Látky kategorie 2 nebo 3 mohou být bez ohledu na riziko, které je s nimi spojeno, snadněji zlikvidovány pod úředním dohledem, pokud představují malé množství odpadu týdně. Riziko spojené s vedlejšími produkty živočišného původu jakékoliv kategorie je jen částečně určené jejich množstvím. A při tom zůstane, že prováděcí vyhlášku vydá Evropská komise a návrh stejně jako jeho předchůdce obsahuje řadu zplnomocnění pro Komisi. Znamená to, že Komise může vydávat komplexní a základní nařízení pro zacházení s vedlejšími produkty živočišného původu v postupu projednávání ve výborech a výsledkem je, že Parlament bude - jak se bohužel často děje - vyloučen.
<SPEAKER ID="038" NAME="Christel Schaldemose">
jménem skupiny PSE. - (DA) Paní předsedající, nejprve chci poděkovat panu Schnellhardtovi za jeho vynikající práci ve formě velmi technické zprávy. Jménem naší stínové zpravodajky paní Westlundové chci také poděkovat ostatním stínovým zpravodajům za jejich konstruktivní spolupráci, díky níž dnes můžeme hlasovat o návrhu, který můžeme všichni podpořit. Návrh, o kterém budeme hlasovat, je jasnější i jednodušší než velmi komplikované právní předpisy, které v této oblasti dnes platí. My v socialistické skupině v Evropském parlamentu máme obzvlášť radost, že se nám podařilo, že byl vyslyšen náš pozměňovací návrh, který umožní zvířatům živícím se mršinami najít potravu, kterou potřebují ke svému přežití. Jsme také rádi, že se nám podařilo zaměřit se jak na zdravotní rizika, tak na bezpečnost, a přitom zachovat nutnou flexibilitu. Děkuji vám za vaši práci a jsem ráda, že tu máme konstruktivní návrh.
<SPEAKER ID="039" NAME="Satu Hassi">
jménem skupiny Verts/ALE. - (FI) Paní předsedající, dámy a pánové, děkuji upřímně panu Schnellhardtovi za vynikající práci a spolupráci. Je dobře, že je naším zpravodajem v této otázce prvotřídní expert na danou problematiku.
<P>
Hlavním cílem nařízení, které máme před sebou, je zajistit hygienu a lidské zdraví a bezpečnost. Chtěla bych však zmínit jiný detail, který je důležitý pro zachování biologické rozmanitosti a drobného podnikání v oblasti přírodního cestovního ruchu v mé zemi. Jsem ráda, že se Parlamentu a Radě ministrů podařilo dojít v této otázce k politické obecné shodě.
<P>
Jde o malé podniky, které odebírají mršiny mrtvých zvířat na farmách s hospodářskými zvířaty, například v prasečích chlívcích, a vozí je přímo na krmná místa do přírody, kde slouží jako krmivo pro divokou zvěř. Je to důležité například ve Španělsku, aby se zachovaly populace dravých ptáků. Ve Finsku tyto metody zachránily orla mořského od vyhynutí v dobách, kdy byla přirozená potrava příliš kontaminovaná chemickými toxiny a mořští orli nebyli schopni přežít jen s přirozenými zdroji potravy.
<P>
V severních, velmi řídce osídlených částech Finska používají tuto metodu fotografové přírody pro přilákání divoké zvěře na místo, kde je lze fotografovat, a malé cestovní kanceláře sem například pořádají výpravy na pozorování medvědů. Jsem velmi ráda, že nám tento právní předpis zajistí řešení, které zachová lidské zdraví a bezpečnost, ale také uchová drobné turistické podnikání a používání metod pro zajištění biologické rozmanitosti.
<SPEAKER ID="040" NAME="Avril Doyle" AFFILIATION="PPE-DE">
Paní předsedající, souhlasím se všemi předřečníky v tom, že veřejné zdraví, bezpečnost potravin a hygiena jsou na prvním místě ve všech našich činnostech. Na hodně významné místo ve svém programu bych dala i maximální využití všech přírodních zdrojů, včetně vedlejších produktů živočišného původu. Děkuji našemu zpravodaji Horstu Schnellhardtovi za jeho vynikající práci, kdy zažehnal všechny naše obavy, a také za skvělý výsledek jeho debat s Evropskou radou. Osobně lituji odstranění odkazu na směrnici o spalování odpadů, ale nemám čas se tomu obsáhleji věnovat.
<P>
Podala jsem pozměňovací návrh žádající o záruky, že se bude jasně rozlišovat mezi vedlejšími produkty živočišného původu, které se přesunují mezi členskými státy s rizikem, že se dostanou do potravinového nebo krmivového řetězce, a specializovanými vedlejšími produkty živočišného původu určenými pro farmaceutické a jiní diagnostické a výzkumné využití; v případě druhých jmenovaných jde o bezpečné vysoce hodnotné produkty, které se přepravují mezi členskými státy ve velmi malých množstvích mezi registrovanými dodavateli, zpracovateli a uživateli.
<P>
Chtěla bych od pana komisaře i pana Horsta Schnellhardta získat v jeho závěrečném slovu důkaz, že bude o moje obavy v této oblasti postaráno a že toto specifické využití vedlejších produktů živočišného původu bude pokračovat bez jakéhokoliv přerušení.
<SPEAKER ID="041" NAME="Antonio Tajani">
místopředseda Komise. - (IT) Paní předsedající, dámy a pánové, dnešní rozprava ukázala širokou podporu pro společný postoj k otázce vedlejších produktů živočišného původu, což Komisi umožní pokračovat v další etapě. Komise připraví prováděcí ustanovení pro nové nařízení s ohledem na vaše dnešní komentáře, pozorně si vyslechneme zkušenosti provozovatelů, budeme hovořit s našimi partnery na mezinárodní úrovni a během celého procesu budeme vůči Parlamentu vystupovat zcela transparentně.
<P>
Mohu tudíž zpravodaji potvrdit závazek, který již Komise přijala, pokud jde o projednávání ve výborech a nepovinná ustanovení. Pokud jde o otázku, kterou vznesla paní Doyleová, chci říct, že již současná právní úprava uznává zvláštní potřeby některých druhů divoké zvěře a umožňuje členským státům používat vedlejší produkty ke krmení divokých zvířat, za předpokladu, že jsou náležitě kontrolována zdravotní rizika.
<P>
Nedávno však bylo zdůrazněno, že by Komise měla zvýšit úsilí na zachování biologické rozmanitosti. Komise proto souhlasí s rozhodnutím zákonodárce, aby se rozšířil pojem krmení živočišných druhů chráněných ve svých přirozených místech výskytu o vedlejší produkty živočišného původu; zatímco dnešní pravidla hovoří o supech a orlech, nové nařízení umožní také najít vhodné řešení pro vlky a medvědy.
<P>
Na základě nedávné zkušenosti také zvážíme vhodnost opatření, která by přesáhla současný systém pevně stanovených míst pro krmení chráněných druhů mršinami zvířat, především s ohledem na extenzivní systémy chovu, za předpokladu, že budou splněny zdravotnické normy. V tomto bodu je Komise připravena vstoupit v dialog se všemi zainteresovanými stranami.
<SPEAKER ID="042" NAME="Horst Schnellhardt">
zpravodaj. - (DE) Paní předsedající, pane komisaři, pane Ulmere, pochopitelně jsem zaznamenal vaše obavy ohledně možné záměny materiálů kategorie 1 a 2 a na závěr jednání jsme se o této otázce radili i se zástupci odvětví.
<P>
Myslím, že by člověk musel jednat velmi nezákonně, aby mohl tyto látky zaměnit. Prověříme, zda je v této věci nutné přijmout přísnější předpisy. S tímto novým nařízením jsme také chtěli dosáhnout toho, že vedlejší produkty jatek budou moci být využity mnoha způsoby, a v tomto ohledu chci také říct paní Doyleové, že její obavy jsou neopodstatněné. Všechno je tak, jak dřív. Stanovením koncového bodu pro vedlejší produkty jatek jsme také velmi jasně určili, že ty se pak stanou předmětem zcela jiného předpisu, jinými slovy jsme se jasně zmínili o přechodu k rámcové směrnici o odpadech. Věřím, že jsme zde na správné cestě.
<P>
Chci se také zmínit o tom, že se v tomto novém nařízení přirozeně také chceme věnovat otázce skandálů se zkaženým masem. V tomto ohledu ještě nejsme zcela na správné cestě, ale domnívám se, že se značením a zajištěním vysledovatelnosti již správným směrem kráčíme. Nyní se samozřejmě musíme podívat, jaký druh označování Komise navrhne. Nebude to nijak zvlášť jednoduché, neboť všichni známe problém se žrádlem pro psy "Blue Chappi" - nikdo ho nechce. V tomto ohledu nutně potřebujeme, aby naši výzkumníci zvolili nějaký přístup.
<P>
V otázce týkající se organických hnojiv, která byla rovněž předmětem diskuse a o níž se prozatím ještě příliš nehovořilo, zde měla Komise v podstatě v úmyslu naplánovat výrazné promíchání látek, aby si zvířata těchto produktů ani vůbec nepovšimla. To by pak ale vedlo ke změně kvality hnojiva, a myslím, že jsme v tomto ohledu připravili dobré nařízení, takže naši drobní zahrádkáři, kteří, jak je známo, mají organická hnojiva velice rádi, si je mohou náležitě zajistit.
<P>
Toto nařízení je zkrátka a dobře kvalitní. Jsem za to i za spolupráci velmi rád a doufám, že ho nebudeme muset příliš brzy upravovat. Spolupráce s Komisí byla velmi příjemná a za to jsem velmi vděčný.
<SPEAKER ID="043" NAME="Paul Rübig" AFFILIATION="PPE-DE">
- (DE) Paní předsedající, s ohledem na program zasedání bych se chtěl zmínit o tom, že jsme včera měli velmi dlouhé hlasování a důsledkem toho vzniklo mnoho problémů s následnými schůzkami.
<P>
Dnes skončíme velmi brzy a nezačneme s hlasováním dřív než ve 12:00. Možná by bylo možné naplánovat zasedání tak, aby se čas rozdělil efektivněji. Pomohlo by to poslancům a především návštěvníkům, kteří na nás museli včera hodně dlouho čekat. Jsou to pochopitelně občané, kteří mají také právo mluvit se svými poslanci a v tomto ohledu bych byl velmi rád, kdybychom v budoucnu mohli při plánování zasedání tyto postupy rozvrhnout ke spokojenosti všech.
<SPEAKER ID="044" NAME="Předsedající">
Děkuji vám, pane Rübigu. Vaše poznámky zaznamenáme a předáme. Jde o velmi obtížnou dobu, protože se blížíme ke konci volebního období.
<P>
Rozprava je ukončena.
<P>
Hlasování se bude konat dnes ve 12:00.
<P>
(Zasedání bylo přerušeno v 10:15 a pokračovalo v 10:50.)
