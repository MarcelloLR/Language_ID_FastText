<CHAPTER ID="014">
Jednominutové projevy k důležitým politickým otázkám
<SPEAKER ID="028" NAME="Předseda">
Dalším bodem jsou jednominutové projevy k důležitým politickým otázkám.
<SPEAKER ID="029" NAME="Tunne Kelam" AFFILIATION="PPE-DE">
Pane předsedo, děkuji vám za gratulace k výročí rozšíření Evropské unie.
<P>
Na konci tohoto volebního období bych chtěl vzdát hold činnosti meziskupiny Evropského parlamentu Pobaltská Evropa, která vyvodila z posledního rozšíření praktické závěry, čímž se Baltské moře v podstatě stalo vnitřním mořem Unie. Iniciovala novou evropskou politiku - strategii pro Baltské moře. Můžeme být opravdu spokojeni s tím, že pod tvůrčím a zručným vedením Christophera Beazleyho získala strategie pro Baltské moře podporu Komise a brzy bude uvedena švédským předsednictvím. Proto důrazně doporučuji, aby činnost této meziskupiny pokračovala i v příštím Evropském parlamentu.
<P>
Provedení strategie pro Baltské moře bude dlouhý proces, který vyžaduje parlamentní dohled a příležitostně zprávy. Také doufám, že činnosti meziskupin jako základní podoby parlamentní demokracie nebudou v příštím parlamentu omezeny. V tomto opakuji poselství přednesené mým kolegou panem Bushillem-Matthewsem.
<SPEAKER ID="030" NAME="Glyn Ford" AFFILIATION="PSE">
Pane předsedo, chtěl bych vás pobídnout, abyste u Komise intervenoval za skupinu mých voličů. Obyvatelé Gibraltaru, které je mi ctí zastupovat na formální úrovni pět let a na neformální úrovni ještě o dvě desetiletí déle, jsou vážně znepokojeni nahromaděními rakoviny, která byla v nedávné době objevena jak "na Gibraltaru, tak na španělské straně hranice.
<P>
Když se nacházíte na Gibraltaru, nemůžete nevidět, a někdy též necítit, kouř a znečištění z rafinerií ležících u hranic, a existují obavy z toho, že právě toto je příčinou nahromadění rakoviny.
<P>
Byli bychom rádi, kdyby došlo ke společnému šetření obou stran za společně dohodnutých podmínek, které by mohlo zmírnit obavy lidí na obou stranách hranice z problému znečištění a jeho následků.
<SPEAKER ID="031" NAME="Bill Newton Dunn" AFFILIATION="ALDE">
Pane předsedo, za jednoho ze svých voličů bych chtěl přednést případ mladíka jménem John Zafiropoulos, který má dvojí britsko-řecké občanství. V loňském roce byl v Řecku odsouzen soudem prvního stupně k nepřiměřenému trestu odnětí svobody. Podle informací, které mi byly poskytnuty, mám, pane předsedo, za to, že došlo k porušení základních pravidel týkajících se řeckých právních předpisů i ustanovení o spravedlivém procesu. Tato ustanovení o spravedlivém procesu stanoví celá Evropa a představují právo každého evropského občana.
<P>
Začátkem roku jsem napsal řeckému ministrovi spravedlnosti v Aténách, abych jej upozornil na své obavy. Odpověď, kterou jsem o tři měsíce později obdržel, byla podepsána nižšími úředníky ministerstva a vůbec se nezmiňovala o záležitosti, kterou jsem ministrovi nadnesl - tedy o porušení pravidel spravedlivého procesu. Velice mě to znepokojuje, pane předsedo, a z toho důvodu tuto věc vznáším dnes v Parlamentu a doufám, že mi z Atén jednak zašlou řádnou odpověď, jednak provedou úplný a spravedlivý přezkum případu pana Zafiropoulose.
<SPEAKER ID="032" NAME="Ewa Tomaszewska" AFFILIATION="UEN">
(PL) Pane předsedo, ráda bych se vyslovila ke způsobu práce v Evropské parlamentu. Myslím, že hlasovat o důležitých dokumentech jen pár minut po uzavření rozpravy není moudré. Ne všechny argumenty vyjdou na povrch před zasedáním politických skupin, a pokud existuje vysoký počet pozměňovacích návrhů, stálo by za to zvážit posunutí hlasování na další den. Tato záležitost by měla být v příštím volebním období zohledněna.
<P>
Prozatím bohužel došlo ke dvěma událostem, které jsou pro mě velmi významné, a ráda bych řekla něco také k nim. Zaprvé, Rusko podepsalo s Abcházií a Osetií dohodu o zajištění přítomnosti ruských jednotek v těchto gruzínských regionech. Jak máme potom právo říkat, že situace v Čečensku je vnitřní záležitostí? Doufám, že také o této otázce bude Parlament v příštím volebním období hovořit.
<P>
V průběhu minulého roku přišlo v Polsku o práci dalších 114 000 lidí. To není jen důsledek krize. Pracovní úřady přijímají řadu oznámení o plánovaném propouštění, které se týká také více než 80 000 polských pracovníků loděnic, jimž pracovní místo odebrala Evropská unie, přestože v jiných zemích umožňuje podporovat jiná pracovní místa ze státních prostředků. To je diskriminace.
<SPEAKER ID="033" NAME="Milan Horáček" AFFILIATION="Verts/ALE">
(DE) Pane předsedo, minulý týden se vystupňoval odpor Slovinska k přistoupení Chorvatska. Chtěl bych tento konflikt jasně popsat, protože mi takové chování připadá nemístné a nehodné členského státu Evropské unie.
<P>
Chorvatsko je kandidátskou zemí, která čeká na přistoupení k Evropské unii a prokázala pevnou vůli provést reformy. Ačkoli nebyla splněna všechna kritéria, je nastoupený směr zřetelný. Slovinsko se musí přestat chovat úzkoprse, aby bylo možné najít rychle řešení. Lisabonská smlouva a proces rozšíření umožní Evropské unii další rozvoj a Chorvatsko se stane členským státem!
<SPEAKER ID="034" NAME="Urszula Krupa" AFFILIATION="IND/DEM">
(PL) Pane předsedo, v rámci zájmu o budoucnost Evropy bych chtěla dnes, ve Štrasburku na posledním zasedání tohoto volebního období, připomenout slova svého významného krajana, Svatého otce Jana Pavla II, který řekl, že Evropa nebude jednotná, dokud nebude jednotná duchovně. To křesťanství dalo Evropě tyto nejhlubší základy jednoty a posilovalo ji po celá staletí, bylo to křesťanské evangelium se svým pojetím lidstva a příspěvkem k vývoji dějin, lidí a národů. To neznamená, že využíváme dějiny pro své vlastní účely, neboť dějiny Evropy jsou jako velká řeka, do které ústí mnoho přítoků, a různorodost tradic a kultur, které Evropu utvářely, jsou velkým bohatstvím. Sám základ evropské identity je postaven na křesťanství a současný nedostatek duchovní jednoty je zejména výsledkem krize vnímání naší křesťanské identity.
<SPEAKER ID="035" NAME="Ashley Mote" AFFILIATION="NI">
Pane předsedo, v posledních pěti letech jsem s hrůzou sledoval nekonečné skandální institucionalizované drancování peněz daňových poplatníků. S hrůzou jsem sledoval, jak se již přelidněné Spojené království zaplavuje nezvanými pracovníky z cizích zemí, kteří přicházejí za svým prospěchem a činí si nárok na naše sociální zabezpečení. Zblízka jsem sledoval systém tvorby právních předpisů, který bezejmenným byrokratům umožňuje vytvářet takzvané právní předpisy bez jakéhokoli ohledu na škody, které způsobují britskému hospodářství a jeho podnikům. Zblízka jsem sledoval -
<P>
(Zvolání z pléna: "Z vězení Její Výsosti")
<P>
tento parlament, který je drahým a neplodným diskusním klubem maskovaným jako rafinovaná iluze odpovědné demokracie, což je nehorázný podvod na voličích, kteří nás sem poslali.
<P>
Prezident Gorbačov měl pravdu: EU je starý Sovětský svaz převlečený do západního hábitu. Jednou si uvědomíte, že nemůžete být pány v cizím domě.
<SPEAKER ID="036" NAME="Předseda">
Mluvíte ve svobodném parlamentu. Kdyby tento parlament nebyl svobodným, ani byste tuto řeč nesměl pronést.
<P>
(Potlesk)
<SPEAKER ID="037" NAME="Ljudmila Novak" AFFILIATION="PPE-DE">
(SL) Dne 2. dubna tato sněmovna výraznou většinou přijala usnesení Svědomí Evropy a totalita. Miluji svoji vlast, Slovinsko, lituji však, že toto usnesení Evropského parlamentu nepadlo ve Slovinsku na úrodnou půdu a nepomohlo nám vyřešit palčivé problémy z minulosti.
<P>
Naopak, někteří chtějí přiznat Titovi status hrdiny a pojmenovat po něm ulici ve slovinském hlavním městě i přesto, že byl odpovědný za masové vraždy po válce. Protože Tito nikdy nestanul před soudem, mnoho lidí nechce přiznat, že tyto poválečné masové vraždy jsou zločin a že ti, kteří je nařídili, byli zločinci.
<P>
Možná by bylo vhodné, aby Evropský parlament nebo vy, pane předsedo, vyzval vnitrostátní parlamenty, aby se seznámily s tímto usnesením a podpořily jej či jej doplnily při zohlednění zvláštních národních okolností. Přispěly by tak k jasnějšímu a spravedlivějšímu pochopení svých vlastních národních dějin i dějin evropských.
<SPEAKER ID="038" NAME="Richard Corbett" AFFILIATION="PSE">
Pane předsedo, často jsme vyjadřovali politování nad údajnou nedostatečnou informovaností veřejnosti před evropskými volbami. Po čerstvém příspěvku pana Motea bych však chtěl říci, že větším problémem jsou záměrně zavádějící informace, ne-li přímo lži, které jsou rozšiřovány mezi veřejnost.
<P>
V současné době má tzv. Strana za nezávislost Spojeného království - strana, za niž byl zvolen pan Mote - po celé zemi vyvěšené plakáty, na nichž tvrdí, že nás Evropská unie stojí 400 milionů EUR za každý den členství. To by znamenalo 15 miliard EUR ročně, což je údaj pětkrát vyšší než skutečná částka, kterou si můžete zjistit v knihovně Dolní sněmovny. A to není vše, její sponzor, Stuart Wheeler, prohlásil, že nás členství stojí 120 miliard GBP ročně, tedy přibližně 36krát více než ve skutečnosti.
<P>
Pravda je však taková, že evropský rozpočet, který nás stojí 3,3 miliardy EUR, je pouhé 1 % HDP. Je to dosti nízký rozpočet, poměrně malý, když jej srovnáte s obrovskými hospodářskými přínosy, které v mé zemi činí přibližně 2 000 EUR na jednu rodinu, a to je ohromný přínos, který za cenu členství stojí, a stojí i za zmínku.
<P>
Jak jste sám řekl, pane předsedo, cenou za svobodu je to, že někteří lidé mohou podávat mylné informace a lhát. Tuto cenu musíme zaplatit, ale musíme také rázně bránit pravdu.
<P>
(Potlesk)
<SPEAKER ID="039" NAME="Chris Davies" AFFILIATION="ALDE">
Pane předsedo, vedoucí operací agentury UNWRA v Gaze John Ging hovořil minulý týden před poslanci tohoto parlamentu a informoval nás o tom, že po bombových útocích se do Gazy stále nedostává žádný materiál pro obnovu, nic pro podniky či průmysl, a že OSN pokrývá pouze 60 % kalorické potřeby obyvatelstva.
<P>
Pane předsedo, sám jste tu situaci viděl, ale ona trvá stále dál a jde o kolektivní trest, kterým tam Izrael trestá nevinné lidi.
<P>
Zrovna v několika posledních dnech jsme ke svému údivu slyšeli, jak Izrael vyhrožuje Evropské unii a říká, že když bude komisařka Ferrero-Waldnerová nadále odmítat modernizaci dohody o přidružení mezi EU a Izraelem, pak bude snížen a podkopán evropský vliv a nebudeme v mírovém procesu hrát žádnou roli.
<P>
Nastal čas s tím skoncovat. Chování Izraele je ostudou pro lidstvo, pro civilizaci. Nastal čas nejen na to, abychom dohodu nezmodernizovali, ale abychom ji pozastavili.
<SPEAKER ID="040" NAME="Bernard Wojciechowski" AFFILIATION="IND/DEM">
(PL) Pane předsedo, v nadcházejících volbách do Evropského parlamentu bude volit pouze 13 % polských občanů. Za většinu bude rozhodovat menšina, a to je velká škoda. Tváří v tvář světovým výzvám potřebujeme EU a lidé vidí hodnotu mezinárodní solidarity.
<P>
V poslední době se však neudělalo nic, aby se zvýšilo zapojení společnosti v této oblasti. Při diskusích v Polsku převažuje hašteření dvou stran. Veřejné finance se nesmyslně utrácejí za billboardy s plochými obličeji těch, kteří nevědí, jak se dostat mezi lidi. Předseda vlády Tusk se o skutečnou debatu o evropských záležitostech zajímá stejně jako před ním pan Kaczyński.
<P>
Když jsem v této sněmovně hovořil naposledy, ptal jsem se, zda Evropský parlament plánuje vynaložit na poslední chvíli nějaké velkolepé úsilí, aby přesvědčil lidi, aby šli k volbám. Rozpravě tehdy bohužel předsedal pan Siwiec, který, zdá se, si stále ještě nemůže zvyknout na to, že demokracie bez zapojení lidí je o ničem.
<P>
Ptám se tedy znovu: je Evropský parlament schopen udělat vůbec něco, aby mohl jako orgán naplnit očekávání týkající se voleb? Třináct procent není jen nešťastné číslo, je to naprostá ostuda.
<SPEAKER ID="041" NAME="Avril Doyle" AFFILIATION="PPE-DE">
Pane předsedo, ráda bych jen reagovala na kritiku "zelených" žárovek, která se opět objevila ve sdělovacích prostředcích, zejména v euroskeptických sdělovacích prostředcích, o tomto víkendu.
<P>
Mlčení znamená souhlas, takže bych ráda uvedla, že energeticky účinné žárovky nejsou pro veřejnost nebezpečné, pokud s nimi spotřebitel, obyvatel nemovitosti, zachází správně a pokud se vyrábějí v pracovním prostředí, kde se dodržují zásady ochrany zdraví zaměstnanců i životního prostředí.
<P>
Na evropských nadnárodních společnostech, které vyrábějí energeticky účinné žárovky v zemích, jako je Čína, spočívá břímě odpovědnosti za to, aby dodržovaly výrobní normy, jaké bychom požadovali, kdyby je vyráběli v Evropské unii. Konečný výrobek, samotná žárovka, je dnes naprosto bezpečný, používá-li se podle pokynů, stejně bezpečný jako kterákoli jiná žárovka nebo například baterie. Je třeba s nimi nakládat vhodným způsobem podle pokynů.
<P>
Myslím, že za tím stojí nějaký program - protievropský program - proti výrobě moderních, zelenějších, čistších žárovek, a myslím, že se musíme postavit lidem, kteří chtějí, aby byly na pořadu dne ohledně těchto důležitých výrobků zavádějící informace.
<SPEAKER ID="042" NAME="Pierre Pribetich" AFFILIATION="PSE">
(FR) Pane předsedo, prezident Mitterrand říkával, že jsou dva způsoby, jak dělat politiku: jako úředník a jako kuchař.
<P>
Zmiňuji se o těchto dvou možnostech v souvislosti se současným procesem přistoupení zemí bývalé Jugoslávie a Albánie. Když jsem slyšel a četl o postojích Komise a kolegů poslanců, mám pocit, že se spíše ztotožňují s profesí úředníka, neboť přísně a puntičkářsky zaznamenávají uzavřené kapitoly a tam, kde je to třeba, doplňují další fáze, jako jsou například dvoustranné problémy mezi Slovinskem a Chorvatskem. Myslím, že děláme zásadní chybu.
<P>
V daném případě by bylo lepší se ztotožnit s kuchařem, aby bylo možno citlivě a jemně snoubit přísady a kulturní rozdíly, okořenit je a těžit z těchto nových zemí a všeho, co nabízejí pro obohacení Evropy. Evropa je stále ideálem respektu, tolerance a různorodosti; je stále mírovou silou, zejména pro západní Balkán; a vyžaduje společnou vizi, vizi společného osudu.
<P>
V této době hospodářské krize by nebylo nic horšího, než kdybychom se stáhli sami do sebe a uchýlili se k panické hrůze z druhých, z cizinců. Připomeňme si přístup evropských otců zakladatelů a uplatněme jej na tyto země západního Balkánu.
<SPEAKER ID="043" NAME="Jelko Kacin" AFFILIATION="ALDE">
(SL) Rozšíření Evropské unie přineslo růst, mír a stabilitu a zároveň umožnilo demokratizaci. Nejnovější rozšíření, k němuž došlo před pěti lety, bylo úspěšné, nyní ale stojíme před hospodářskou situací, která vyžaduje rychlé a účinné kroky.
<P>
Vidíme a cítíme výhody plného začlenění do Evropské unie a rozšíření eurozóny. Hráz v podobě eura se ukázala jako úspěšná ochrana, a to nejen pro hospodářské zájmy v Evropské unii, ale také pro obyvatele širší Evropy.
<P>
V Evropské unii nezažíváme 27 hospodářských krizí, ale jednu jedinou, velice závažnou a hlubokou krizi. Nejrychlejším způsobem, jak ji vyřešit, je spojit se s ostatními evropskými zeměmi a činit koordinované, včasné a rozhodné kroky. Protekcionismus je krokem zpět, ale populismus je receptem na hospodářský kolaps.
<P>
Společnosti, které rostou a rozšiřují se, mají budoucnost. Obdobně spočívá budoucnost Evropské unie v jejím neustálém rozšiřování a vytváření a budování nových možností a lepších příležitostí.
<SPEAKER ID="044" NAME="Zita Pleštinská" AFFILIATION="PPE-DE">
- (SK) Dne 1. května jsme letos oslavili páté výročí přistoupení Slovenska k EU. U příležitosti tohoto dne se uskutečnily různé akce, na nichž jsme hodnotili naši činnost v EU. Zúčastnila jsem se oslav na slovensko-polské hranici na hraničním mostě Čirč-Leluchov. Tento symbolický most, jehož výstavba byla financována z předvstupní pomoci EU, spojil slovenskou a polskou komunitu v hraničních regionech a nastartoval spolupráci mezi občany na obou stranách hranice.
<P>
Poté, co se Slovensko a Polsko připojily v prosinci 2007 k schengenskému prostoru, byly zrušeny hraniční kontroly a s nimi i administrativní překážky, které způsobovaly místním lidem problémy a bránily spolupráci. Dnes lze najít mnoho úspěšných projektů financovaných ze strukturálních fondů EU, které přispívají k dlouhodobě udržitelnému rozvoji těchto oblastí.
<P>
Pane předsedo, chtěla bych vyjádřit svou velikou radost a vděčnost za to, že Slovensko, spolu se svými sousedy, patří k EU. Mám potěšení z toho, že jsem se jako jedna ze 14 poslanců Evropského parlamentu zastupujících Slovensko mohla v tomto volebním období podílet na psaní této úspěšné kapitoly dějin EU.
<SPEAKER ID="045" NAME="Marusya Ivanova Lyubcheva" AFFILIATION="PSE">
(BG) V posledních měsících jsme byli svědky několika incidentů, kdy byly lodě uneseny somálskými piráty požadujícími výkupné. Existuje nebezpečí, že se z této praxe stane dobře organizovaná podoba námořního terorismu a výhodné podnikání, neboť se zprostředkovateli začínají stávat dokonce i poradenské firmy a právnické kanceláře. Šťastný konec pro rukojmí v těchto případech nelze vítat s nadšením, neboť postižení majitelé lodí a země za něj platí vysokou cenu. Pirátství se stává hrozbou pro námořní dopravu v celosvětovém měřítku.
<P>
Tato činnost začala postihovat také stále rostoucí počet evropských občanů. V současnosti je 16 Bulharů drženo v zajetí na lodi Malaspina Castle. Sledovat vyjednávání s piráty nelze přijmout jako přiměřenou politiku. Potřebujeme mít více jasno v tom, jaké závazky v takových situacích Evropská unie přebírá. Opatření, která v současnosti činí různé orgány, jsou důležitá, ale zjevně naprosto nedostačující. Proto trvám na naléhavé akci na nejvyšší úrovni s cílem osvobodit rukojmí a dostat tuto činnost, která je ve 21. století ostudná, pod kontrolu.
<SPEAKER ID="046" NAME="Marco Pannella" AFFILIATION="ALDE">
(IT) Pane předsedo, dámy a pánové, jsem zde 30 let, stejně jako vy, ale možná, že kdybychom si za těch 30 let provedli inventuru, zjistili bychom, že se nenaplnily naděje, které jsme měli v roce 1985, kdy jsme v tomto parlamentu učinili kvalitativní skok od staré Evropy států, která zklamala, k novým Spojeným státům evropským.
<P>
Dnes jsme se vrátili k neblahé minulosti - Evropa států namísto evropského státu - a ke své uzavřenosti, a lidé kolem nás, kteří v nás vkládali velké naděje a viděli v nás velkou příležitost, jsou lidé, kteří půjdou brzy trochu s nechutí k volbám a znovu budou odsuzovat skutečnost, že prostřednictvím nešťastné metamorfózy představujeme, pane předsedo, zlo, proti němuž jsme se stavěli a o němž si namlouváme , že jsme jej zdolali.
<SPEAKER ID="047" NAME="Předseda">
Velice vám děkuji, pane Pannello. Dobře si pamatuji, že když jsme byli v roce 1979 zvoleni, předložil jste tisíce pozměňovacích návrhů - tenkrát ještě vytištěné na papíře. Mezitím jste nás však jednou opustil, kdežto já jsem tu zůstal po celou dobu. Vrátil jste se k práci v parlamentu v Římě.
<SPEAKER ID="048" NAME="Marie Panayotopoulos-Cassiotou" AFFILIATION="PPE-DE">
(EL) Pane předsedo, oslavujeme výročí přistoupení nových zemí k Evropské unii a všechny nás vaše řeč potěšila a dojala. Domnívám se však, že přítomný komisař stejně tak jako já a mnoho dalších poslanců myslí na to, že jedna ze zemí, které přistoupily, jmenovitě Kypr, je stále ještě na severu okupována a nacházejí se tam zahraniční jednotky. Evropská unie dnes znovu stojí před výzvou, aby zajistilaplatnost acquis Společenství na celém ostrově Kypr.
<SPEAKER ID="049" NAME="Silvia-Adriana Ţicău" AFFILIATION="PSE">
(RO) Hospodářská krize má závažné dopady na celosvětové hospodářství. Odhaduje se, že všechny členské státy letos vykáží záporný růst. Na evropské úrovni došlo ke znepokojivému nárůstu počtu nezaměstnaných, protože mnohé společnosti tlumily svou aktivitu a zbavovaly se zaměstnanců nebo byli jejich zaměstnanci technicky nezaměstnanými.
<P>
Evropští občané přicházejí o práci a mají potíže se splácením půjček, které si vzali. Také se snižuje životní úroveň. Myslím si, že v této době hospodářské a finanční krize musí EU investovat především do lidí. Dobrý stav evropských podniků závisí na zaměstnancích. Proto si myslím, že máme hlavně a především povinnost podporovat je.
<P>
Myslím si, že summit o zaměstnanosti, který se uskuteční v Praze dne 7. května, musí naléhavě stanovit konkrétní řešení, aby se zastavil děsivý nárůst nezaměstnanosti. Využívám této příležitosti, abych naléhavě vyzvala Evropskou radu, která bude zasedat v červnu, aby svou prioritou učinila zachování pracovních míst a nalezení řešení nezaměstnanosti v Evropské unii.
<SPEAKER ID="050" NAME="Thomas Wise" AFFILIATION="NI">
Pane předsedo, dnes je 4. května a toto bude má poslední řeč zde. Před třiceti lety se však Margaret Thatcherová stala předsedkyní britské vlády a čelila obdobným problémům způsobeným socialisty, jakým čelíme dnes: ochromující dluhy, rostoucí nezaměstnanost a veřejné nepokoje.
<P>
Pochopila, že řešením je malá státní správa, osobní svoboda a národní sebeurčení. EU dnes zavádí rozsáhlou správu, zvyšuje centralizaci a prohlubuje erozi národního státu. Také si pamatuji, že říkala "ne", "ne", "ne", což jsou slova, která EU nezná, nebo jim nerozumí.
<P>
Pronesla dnes již legendární řeč v Bruggách, jíž zažehla odpor vůči tomuto projektu. EU je 50 let starým pokusem odpovědět na 200 let starý problém. Tvrdím, že je-li EU odpověď, otázka musela být pěkně hloupá. A jak říkají v Hvězdných válkách "nechť vás 4. května provází Síla".
<SPEAKER ID="051" NAME="Předseda">
Jestliže mi dovolíte komentář, myslím si, že to byla, a stále je, úžasná dáma. Byla to předsedkyně vlády, která souhlasila s tím, aby se mohly právní předpisy týkající se společného trhu přijímat většinovým systémem hlasování. Margaret Thatcherová tedy souhlasila s většinovým hlasováním v Radě: to bylo závažné rozhodnutí.
<SPEAKER ID="052" NAME="Csaba Sándor Tabajdi" AFFILIATION="PSE">
(HU) Pane předsedo, před dvěma týdny jsem zde také stál a popisoval rozšíření EU jako úspěch, při němž si staré a nové členské státy navzájem přinášejí prospěch, tedy jako tzv. "win-win situation". Dnes bych, pane předsedo, chtěl říci, že uprostřed hospodářské krize musí být politické elity příkladem uměřenosti.
<P>
V Německu byla zavedena omezení pro manažery ve společnostech dotovaných státem. Americký prezident Obama učinil podobné kroky a maďarská vláda snižuje platy ministrů o 15 %.
<P>
Pane předsedo, bylo by dobré, kdyby i Evropská komise šla v tomto ohledu příkladem. Nakonec, v době krize by mělo významný vliv na pověst EU, její důvěryhodnost a prestiž, pokud by se komisaři vzdali části svého tučného odstupného. Přestože se jedná o symbolické gesto, vyslal by se jím občanům Evropy signál, že v době hospodářské krize jsou i vedoucí představitelé EU ochotni přinášet oběti a ukazují solidárnost s lidmi, kteří žijí ze skromnějších příjmů.
<SPEAKER ID="053" NAME="Charles Tannock" AFFILIATION="PPE-DE">
Pane předsedo, Čínská republika, lépe nám známá jako Tchaj-wan, konečně dosáhla svého oprávněného cíle a může se účastnit Světového zdravotnického shromáždění (WHA) jako pozorovatel. Čínská lidová republika (ČLR) tento krok neustále blokovala od roku 1971, kdy v Organizaci spojených národů nahradila Tchaj-wan.
<P>
Jako lékař jsem pevně přesvědčen o tom, že by otázky veřejného zdraví nikdy neměly být součástí mezinárodních vztahů, a Evropskému parlamentu budiž ke cti, že soustavně odmítal politiku Pekingu, která blokovala pokusy Tchaj-wanu zúčastnit se zasedání WHA.
<P>
Gratuluji tchajwanskému prezidentovi Ma k jeho nové úspěšné politice sbližování Pekingu a Taipei; ČLR konečně pochopila pošetilost šikanování svého souseda.
<P>
Také se těším na lepší vztahy mezi oběma vládami, což je situace výhodná pro všechny strany, a zejména nyní, pro zdraví těžce pracujících Tchajwanců.
<SPEAKER ID="054" NAME="Marco Pannella" AFFILIATION="ALDE">
(IT) Pane předsedo, dámy a pánové, mám osobní poznámku, chtěl bych jen zdůraznit, že jste byl v celém tomto volebním období zásadový, až na vaše dnešní tvrzení: v posledních 30 letech jsem byl vždy do tohoto parlamentu zvolen znovu. Došlo však k tomu, že jsem se v zájmu týmového ducha radikální strany poté, co jsem na to své voliče předem upozornil, vzdal svého křesla ve prospěch dalších kolegů, jako je například Olivier Dupuis, který byl pracoval zde i jinde. Co jste řekl, je tedy nepřesné, a znovu opakuji, že po dobu 30 let jsem byl vždy zvolen znovu.
<P>
Tentokrát ale, pane předsedo - přestože jste tu byl za dob Otta von Habsburga a Altiera Spinelliho, kteří povzbuzovali náš Parlament, aby se přímo postavil požadavkům Rady tím, že odmítne vydávat stanoviska -, tedy, pane předsedo, tentokrát jsme oba byli svědky toho, že se Parlament spokojil s tím, že se choval jako "taxi parlament", když byl konfrontován s touhou vnutit nám neparlamentní časový plán - a vy jste jej zavedl - s ohledem na neúspěšný lisabonský projekt.
<SPEAKER ID="055" NAME="Předseda">
Velice vám děkuji, pane Pannello. Vaše slova nejsou v rozporu s tím, co jsem řekl. Mám za to, že jste v letech 1996 až 1999 v Evropském parlamentu nebyl. Byl jste zvolen, jak jste uvedl, ale to si neodporuje s tím, co jsem řekl. Chtěl bych vás výslovně ubezpečit o tom, že respektuji vaši činnost a práci v Evropském parlamentu.
<SPEAKER ID="056" NAME="Neena Gill" AFFILIATION="PSE">
Pane předsedo, chtěla bych vyjádřit své obavy o tisíce nevinných civilistů v údolí Swat, ze kterých učinil Tálibán uprchlíky v jejich vlastní zemi. Všichni známe příběhy o špatném zacházení Tálibánu se ženami. Zprávy z tohoto údolí za poslední měsíc však hovoří o uzavírání holičství, zákazu hudby a zákazu satelitních televizních přijímačů. Běžné jsou také bankovní loupeže a drancování domácností nebo ozbrojené krádeže ženských šperků, a to především u těch lidí, kteří jsou proti Tálibánu nebo se mu staví na odpor. Zavedení práva šaría v údolí Swat vedlo také k tomu, že všichni nemuslimové žijící v tomto údolí musí platit džizju, prastarou formu daně, a pokud vím, byli sikhové žijící na tomto území uneseni nebo zastrašováni, dokud nesouhlasili s tím, že budou platit. Jako jedinou sikhskou poslankyni Evropského parlamentu mě kontaktovalo mnoho voličů, kteří jsou zděšeni tím, co se v údolí Swat odehrává - takto jsou tam diskriminováni lidé, kteří tam žijí 60 let.
<P>
Tento parlament se pyšní historií řady bojů proti těmto podobám porušování lidských práv a odsuzoval osoby, které tyto zastrašovací akce podnikají. Musíme ale udělat více než jen pronášet prohlášení a musíme po Evropské komisi požadovat konkrétní kroky, aby se zajistilo, že budeme mít strategii, jak se Tálibánu a jeho rostoucímu vlivu v regionu postavit. Tálibán je skutečnou hrozbou pro všechny naše hodnoty, pro lidská práva, rovnost a demokracii. Naléhám na vás, abyste napsal komisaři, aby učinil nějaké kroky.
<SPEAKER ID="057" NAME="Předseda">
Děkuji vám, paní Gillová. Toto je také naposledy, co předsedám jednominutových projevům. Vždy jsem se snažil dát prostor co nejvíce lidem. Často se dostalo na celý seznam - tak jako dnes večer -, neboť jedním z privilegií poslanců Evropského parlamentu je hovořit a pondělní večery k tomu vždy dávají příležitost. Chtěl bych vám tedy také upřímně poděkovat za to, co jste nám sdělili.
<P>
Tímto končí doba vyhrazená pro tento bod programu.
