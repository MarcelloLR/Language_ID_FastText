<CHAPTER ID="010">
Situace v Pákistánu po zavraždění Bénazír Bhuttové (rozprava) 
<SPEAKER ID="296" NAME="Předsedající">
(FR) Dle pořadu jednání máme nyní na programu prohlášení Rady a Komise k situaci v Pákistánu po zavraždění Bénazír Bhuttové.
<SPEAKER ID="297" NAME="Janez Lenarčič">
Úřadující předseda. - (SL) Zavraždění bývalé ministerské předsedající a hlavní vůdkyně opozice Bénazír Bhuttové zhoršilo již tak komplikovanou situaci před volbami v Pákistánu. Kromě toho to mělo negativní dopad na proces postupného přechodu Pákistánu k demokratičtějšímu režimu. Bénazír Bhuttová byla rozhodně jednou z těch, kdo mohli přispět k pokroku v oblastech, jako je hospodářský rozvoj, snížení korupce a větší svoboda médií.
<P>
Od vyhlášení výjimečného stavu 3. listopadu loňského roku Evropská unie a Evropský parlament kladly důraz na potřebu stability a vyzývaly ke smíření a znovunastolení demokracie. Stabilita v Pákistánu je rozhodně naším strategickým zájmem. Znamená to, že podporujeme boj umírněné většiny Pákistánců proti násilné menšině extremistů.
<P>
Naše zájmy - zájmy Evropské unie v Pákistánu - jsou také úzce provázány s našimi prioritními úkoly v Afghánistánu a celém širším regionu. Souvisejí s naším bojem proti terorismu a proti šíření zbraní hromadného ničení, s naším bojem za dodržování lidských práv, a to vše bylo mnohokrát zdůrazněno v našich sděleních pákistánským orgánům.
<P>
Prezident Mušaraf zřejmě příští týden zavítá do Bruselu. To bude jedinečná příležitost sdělit mu naše stanovisko. Společně s mezinárodními partnery jsme rovněž navázali kontakt s dalšími hlavními stranami v Pákistánu.
<P>
Základní věc, kterou Rada Evropské unie chce říci, je to, že v Pákistánu bude příští měsíc nesmírně důležité, aby proběhly svobodné a čestné volby otevřené všem. Pákistánská vláda musí usilovat o to, aby pro tyto volby zajistila patřičné politické a bezpečnostní podmínky. Kromě toho musí všechny strany akceptovat rozhodnutí volební komise, že 18. února musí volby proběhnout důstojně a ukázněně.
<P>
Rovněž pákistánské orgány vyzýváme k tomu, aby prodloužené období do voleb využily ke zlepšení volebních podmínek v souladu s mezinárodními standardy. Orgány musí předně zaručit, že udělají vše pro to, aby zabránily volebním podvodům a zastrašování a aby zajistily transparentnost pro svobodnou činnost médií, a zavázat se k propuštění politických vězňů. To vše by přispělo k demokratickému a transparentnímu volebnímu procesu za patřičných bezpečnostních podmínek. Jak víme, Evropská unie vyšle k volbám plnohodnotnou pozorovatelskou misi. Doufáme, že celý průběh těchto voleb bude sledován mezinárodním společenstvím.
<P>
Na prvním zasedání Rady pro obecné záležitosti a vnější vztahy koncem tohoto měsíce budou ministři zahraničí o situaci v Pákistánu podrobně hovořit a budou debatovat o různých možnostech, jak EU může napomoci k úspěšnému pokračování a posílení demokratických procesů v této zemi.
<SPEAKER ID="298" NAME="Benita Ferrero-Waldner">
členka Komise. - Vážená paní předsedající, zavraždění Bénazír Bhuttové není ničím jiným než národní tragédií a všechny nás šokovalo. Paní Bhuttová myslím pro nás pro všechny byla symbolem umírněného a liberálního Pákistánu. Měla podporu lidu a rovněž měla odvahu postavit se extremismu a terorismu. Asi bohužel právě tato její odvaha ji nakonec stála život. Její zavraždění je ztrátou pro miliony Pákistánců, kteří do ní vkládali naděje na demokracii a lepší budoucnost. Její úmrtí je ztrátou i pro Evropu a celý svět.
<P>
Je politováníhodné, že znepokojivé zprávy z Pákistánu se staly až příliš běžnou záležitostí a přicházejí takřka denně. Neuplyne snad ani týden bez velkého teroristického útoku a v posledních šesti měsících bylo sebevražednými atentátníky zavražděno zhruba 700 Pákistánců. Myslím si, že ze smrti paní Bhuttové si můžeme vzít ponaučení, a sice to, že Pákistán k vyřešení vršících se problémů v zemi potřebuje funkční demokracii, právní stát a silnou občanskou společnost.
<P>
Jistě si vzpomenete, že 3. listopadu byl v zemi vyhlášen výjimečný stav. To samozřejmě před parlamentními volbami velmi narušilo důvěru v demokratický proces. Výjimečný stav byl pak zrušen 15. prosince, ale až poté, co byla zavedena nová omezení médií a vyměněna velká část důležitých představitelů soudnictví. Mnoho soudců a právníků je dodnes zadržováno. Měli by být bezodkladně propuštěni.
<P>
Výbuch hněvu po zavraždění paní Bhuttové vedlo k občanským nepokojům a nakonec k rozhodnutí odložit volby z 8. ledna na 18. února. Tyto volby by se nyní měly uskutečnit podle plánu bez žádných dalších odkladů. Myslím si, že Pákistán se musí posunout dále, a cestou kupředu je uspořádání demokratických a transparentních voleb, z nichž vyplyne široký a také důvěryhodný lidový mandát pro nové vlády, jak na úrovni federální, tak i na úrovni jednotlivých provincií. Společně bychom toto měli sdělit prezidentu Mušarafovi, až příští týden přijede na návštěvu Evropy.
<P>
Někteří aktéři se snaží ze zavraždění Bhuttové získat politický kapitál. Nesmíme zapomínat, že na destabilizaci Pákistánu mají v konečném důsledku zájem extremistické síly, a právě ony jsou za tento odsouzeníhodný čin zodpovědné. Neměl by jim být umožněn úspěch. Důvěryhodné vyšetření vraždy může přispět k uklidnění bouře, ale pouze tehdy, jestliže k tomu všichni přistoupí rozumně. Ráda bych dodala, že Scotland Yard odvádí chvályhodnou práci, aby v tomto ohledu pomohl.
<P>
Prezident Mušaraf ve svém projevu k národu 2. ledna hovořil o potřebě národního smíření. Myslím si, že to je skutečně potřeba. Opozice musí být zapojena do řešení současné situace. Je významnou skutečností, že se nastávajících voleb zúčastní všechny důležité opoziční strany. Na základě minulých zkušeností se však Pákistán bohužel vyznačuje nedůvěrou ve volební výsledky, což by mohlo vést k další politické polarizaci. Šance na národní smíření se samozřejmě velmi zvýší, jestliže prezident Mušaraf a příslušné orgány udělají vše potřebné, aby tyto volby měly poctivý a transparentní průběh.
<P>
Protože jsou tyto volby tolik důležité, a to nejen pro Pákistán, ale i pro celý region, rozhodla jsem se vyslat pozorovatelskou volební misi s cílem přispět k demokracii a stabilitě země. Pokud by volby bývaly skutečně proběhly 8. ledna, jak se původně plánovalo, mohli bychom vyslat pouze omezenou pozorovatelskou misi. Avšak vzhledem k tomu, kolik nyní do voleb zbývá času, jsem se po konzultaci s hlavním pozorovatelem Michaelem Gahlerem rozhodla, že z mise učiním plnoprávnou volební pozorovatelskou misi. Všichni si velice dobře uvědomujeme, jak důležitou roli tato mise bude v nadcházejících týdnech zřejmě mít.
<P>
Nadále jsem velice znepokojena tím, v jakých podmínkách jsou tyto volby pořádány a jak je pravděpodobné, že to povede ke kritickému stanovisku volební pozorovatelské mise, nebudou-li co nejrychleji provedeny kroky k nápravě těchto podmínek. V Pákistánu jsou velké problémy jako nedůvěra v řízení voleb, netransparentnost zpracování výsledků a neúčinnost stížností.
<P>
Státní a volební orgány by stále mohly přijmout konkrétní kroky ke zlepšení volebních podmínek. Je mi známo, že vedoucí mise EU v Islamabádu i pozorovatelská volební mise v terénu již rozepsali hlavní zlepšení, která jsou zapotřebí. Myslím si, že bychom se měli vynasnažit o zdůraznění těchto záležitostí v rozhovorech s pákistánskými orgány včetně prezidenta, který bude brzy na návštěvě Bruselu.
<P>
Také jsem dále znepokojena bezpečnostní situací v Pákistánu, zejména s ohledem na zavraždění Bénazír Bhuttové, ale také na nedávné útoky v Lahore, Karáčí a samozřejmě Severozápadní hraniční provincii. Naléhavě vyzýváme pákistánské orgány, aby udělaly vše pro zajištění bezpečnějšího prostředí pro uspořádání voleb, a my pak bezpečnostní situaci pečlivě vyhodnotíme s ohledem na vyslání pozorovatelů EU.
<P>
Prezident Mušaraf dostál slibu a odložil uniformu. Doufám, že to povede k pokroku směrem k silnějším civilním institucím a udržitelné demokracii v Pákistánu. Stejně tak je ale důležité, aby Pákistán dále rozvíjel pokrok v boji proti chudobě. Komise proto na příští léta výrazně navýšila financování v rámci rozvojové spolupráce s Pákistánem včetně oblasti vzdělávání. A já jsem o správnosti tohoto přístupu nadále přesvědčena, protože ho považuji také za příspěvek k boji s extremismem.
<SPEAKER ID="299" NAME="José Ignacio Salafranca Sánchez-Neyra">
jménem skupiny PPE-DE. - (ES) Paní předsedající, po rozpravě a usnesení přijatém v prosinci se v Parlamentu znovu vracíme k diskusi o situaci v Pákistánu. Id t doby došlo k celé řadě událostí, které nám právě připomněla Komise a Rada.
<P>
Nejprve nastalo zrušení výjimečného stavu, pak došlo k postupnému propuštění různých právníků, úředníků, soudců, novinářů a zástupců občanské společnosti, i když, jak paní komisařka podotkla, bylo toto propuštění neúplné. Poté následovalo zavraždění bývalé premiérky paní Bhuttové, které do vážného procesu rozpadu společnosti, k němuž v Pákistánu dochází, vneslo značnou nestabilitu, a následné odložení volebního procesu na nadcházející dny v únoru. Samozřejmě se také chystá návštěva pákistánského prezidenta a jeho pondělní vystoupení v parlamentním Výboru pro zahraniční věci.
<P>
První věc, kterou bych, paní předsedající, rád jménem své frakce, Skupiny Evropské lidové strany (křesťanských demokratů) a Evropských demokratů, vyjádřil, je naše rozhodné odsouzení tohoto brutálního teroristického útoku, který jen potvrzuje to, co nám řekl předcházející zpravodaj pan Díaz de Mera, totiž že terorismus je jev, který má na nás na všechny stejný dopad.
<P>
Než své vystoupení uzavřu, rád bych Komisi a Radě položil dvě otázky.
<P>
Kvituji úsilí vynaložené komisařkou Ferrero-Waldner při pozitivní reakci na žádost Parlamentu o vyslání volební pozorovací mise vzhledem k nastalé situaci. Paní komisařka se ale zmiňovala o znepokojení nad tím, v jakých podmínkách se volby budou konat. Paní komisařko, myslíte si, že s ohledem na stupeň násilí, strachu a nestability v zemi, která je pro stabilitu ve střední Asii klíčová, a to mimo jiné proto, že se jedná o jedinou muslimskou zemi s jadernými zbraněmi, jsou splněny nejlepší možné podmínky k provedení tohoto procesu?
<P>
Paní předsedající, paní komisařka hovořila také o důvěryhodném vyšetřování. Rodina, tedy její vdovec a její syn, i Pákistánská lidová strana i sama paní Bhuttová ještě před svou smrtí vyjádřili v komunikaci s ministrem zahraničí Spojeného království přání, aby toto vyšetřování provedla Organizace spojených národů. Souhlasí Komise a Rada s tím, že je potřeba provést nezávislé vyšetření, aby byla tato strašlivá vražda jednou provždy objasněna?
<SPEAKER ID="300" NAME="Robert Evans">
jménem skupiny PSE. - Vážená paní předsedající, jako předseda delegace pro vztahy se zeměmi jižní Asie se připojuji k Radě a Komisi a i já odsuzuji vraždu Bénazír Bhuttové. Tento parlament vždy odsuzoval terorismus, ať už k němu docházelo kdekoli, a nadále budeme bojovat za právo politiků vyjadřovat své názory a bezpečně vést kampaně-
<P>
Když se Bénazír Bhuttová vrátila do Pákistánu, byla si vědoma, jaké riziko to obnáší, a ať už ji člověk považuje za statečnou nebo nerozvážnou, musí respektovat její oddanost své straně a vlasti. Myslím si, že její památka a památka všech, kdo v tomto volebním období zemřeli, zavazuje nás všechny - Evropany i Pákistánce počínaje prezidentem Mušarafem - , abychom udělali pro pomoc Pákistánu vše.
<P>
Jak řekl pan Lenarčič, docílíme toho zejména bojem proti terorismu. Vidíme, že terorismus je v Pákistánu stejná hrozba jako v Evropě nebo v USA. Komisařka Ferrero-Waldner nám připomněla, že při střelbě a sebevražedných bombových útocích v Pákistánu zemřely stovky nevinných lidí, a my musíme nadále protiteroristickým operacím v Pákistánu poskytovat plnou asistenci a podporu.
<P>
Někteří zde přítomní kolegové možná navrhnou, že bychom měli z Pákistánu odejít a do ničeho se neplést, ale já jsem pevně přesvědčen o opaku. Je nás 27 demokratických národů a musíme hospodářský, sociální a politický vývoj v Pákistánu kolektivně podporovat. Znovu souhlasím s Radou: zásadní pro tento proces bude propuštění všech zbývajících politických vězňů, a stejně tak zajištění svobodných, čestných, transparentních a bezpečných voleb 18. února 2008 a bezpečné a uspokojivé období před tímto datem.
<P>
Kromě toho, co řekla paní komisařka, si myslím, že součástí voleb bude potřeba zajistit 90 milionům voličů přístup ke zprávám ze všech stran politické debaty. Znamená to, že je nutno vytvořit bezpečnější prostředí pro média. Pákistán se pro média stal nejnebezpečnější zemí v Asii - v roce 2007 zde bylo zabito alespoň šest novinářů, asi 30 jich bylo vážně zraněno, více než 100 zatčeno a bezpočet pronásledováno. Je potřeba zastavit cenzuru tisku a vysílání médií a zrušit omezení toho, co mohou říkat a dělat bez zásahů vojenských nebo civilních orgánů. Je nutno zrušit zákaz televizní zpravodajské stanice GEO News a vládní televizní stanice PTV musí veřejnosti přinášet vyváženější zprávy a informace.
<P>
Veškerá pravidla samotného hlasování, sčítání a oznámení výsledků musí být transparentní a jasná všem, ale zejména pákistánským voličům. Známkou demokracie je také to, zda odstupující strana dokáže přijmout porážku a zda politický přechod od jedné vládní strany k druhé, pokud k němu dojde, může mít hladký průběh. To vše budou faktory zásadní k tomu, jestli se na volby bude moci nahlížet jako na skutečný odraz vůle národa a jestli se Pákistán bude moci začít dostávat z dlouhého období temna, do kterého jej uvrhla kulka vraha 27. prosince 2007.
<SPEAKER ID="301" NAME="Annemie Neyts-Uyttebroeck">
jménem skupiny ALDE. - (NL) Paní předsedající, paní komisařko, pane úřadující předsedo Rady, také já bych na úvod samozřejmě ráda vyjádřila svůj obrovský smutek nad tragickou smrtí Bénazír Bhuttové. Bénazír Bhuttová byla laureátkou liberální Mezinárodní ceny svobody, kterou jsme ji udělili, když se poprvé stala ministerskou předsedkyní.
<P>
Je pravda, že je - byla - jenom člověk, a jako taková nebyla dokonalá. V jednom momentě jsme si dokonce říkali, zda jsme vůbec udělali správnou věc. V té době jsem tuto otázku položila Asmě Jahangir, pákistánské aktivistce za lidská práva, kterou nyní generální tajemník Organizace spojených národů pověřil zvláštním posláním. Ona mi řekla, že to rozhodně správné bylo, protože Bénazír Bhuttová šla v Pákistánu skutečným příkladem v mnoha ohledech, zejména pokud jde o roli žen v pákistánské společnosti.
<P>
Je známou skutečností, že Bénazír Bhuttovou zabili násilní teroristé, ale kdo za nimi stál, to je nezodpovězená otázka. Nemyslím si, že je smíření v Pákistánu možné, pokud tato záležitost nebude vyjasněna nestranným vyšetřováním. Nevím, zda to znamená přistoupit na žádost rodiny o vyšetřování ze strany OSN, ale v každém případě je nutno zaručit nestrannost, protože prezident Mušaraf ve své zemi neprokazuje úplně velký respekt k soudním orgánům, dokonce ani k těm nejvyšším.
<P>
Také bych ráda řekla, že dostávám zprávy z Pákistánu o nedávném zatčení, uvěznění a obžalování tisíců militantů strany PPP. Také toto musí přestat, chceme-li, aby se volby konaly za rozumných podmínek.
<SPEAKER ID="302" NAME="Jean Lambert">
jménem skupiny Verts/ALE. - Vážená paní předsedající, velmi ráda bych se připojila ke kolegům a poděkovala Radě a zejména Komisi za navržené praktické kroky v rámci pomoci při procesu podpory řízení voleb a snahy o zlepšení kvality a doufejme i výsledků těchto voleb, mají-li se konat.
<P>
Rovněž vítáme závazek k dalšímu rozvojovému financování, zejména v oblasti vzdělávání, protože mnoho z nás v této sněmovně je přesvědčeno, že investice zde budou alespoň tak účinné, ne-li účinnější než investice do zbraní, což podle všeho byla v posledních letech v rámci podpory Pákistánu priorita některých externích subjektů. Doufáme, že mezinárodní společenství obecně podpoří úsilí Evropské unie v tomto směru.
<P>
Stejně jako ostatní chceme i my vyjádřit soustrast rodině Bénazír Bhuttové, ale také všem rodinám pozůstalým po těch, kdo byli v Pákistánu zabiti při strašných útocích a rukou armády. Shodneme se na tom, že potřebujeme stabilitu, a to jak pro obyvatele Pákistánu, tak i pro mezinárodní společenství, protože se jedná o stát s jadernou silou.
<P>
Jak už tady ale zaznělo, nemyslím si, že stačí pokoušet se prohloubit důvěru obyvatel v systém voleb a jejich výsledek. Další klíčovou demokratickou institucí je soudnictví. Musí být funkční a nezávislé. Lidé musí cítit, že se jim dostane spravedlivého soudu, že bude ukončeno věznění bez obvinění, že zmizí tajná vězení, a rovněž musí mít z jakékoli vlády vzešlé z voleb pocit odhodlání pokračovat ve vyšetřování zmizení osob, ke kterým rovněž v této zemi došlo.
<P>
Také souhlasíme s tím, že svoboda tisku je nezbytná, avšak rovněž bychom rádi požádali, aby některé naše členské státy v dané chvíli přestaly uvažovat o vydáních do Pákistánu, než si budeme jisti, že je tam spravedlivé a nezávislé funkční soudnictví.
<SPEAKER ID="303" NAME="Philip Claeys" AFFILIATION="NI">
(NL) Paní předsedající, zavraždění Bénazír Bhuttové je pro Pákistán tragédií a ukazuje to, před jak nesmírnými problémy země stojí. Jde o zemi, která má 165 milionů obyvatel, vlastní jaderné zbraně a angažuje se v boji proti teroristickým organizacím, jako je Al-Káida a Taliban. Je samozřejmě nanejvýš důležití, aby byla v Pákistánu co nejdříve nastolena stabilita a aby prezident Mušaraf v této době hrál v tomto procesu hlavní úlohu.
<P>
Nad mnoha zásadními nedostatky politiky pana Mušarafa však nesmíme přivírat oči. Například přístup jeho vlády k problému terorismu je až příliš laxní. Třeba ve velkých částech hraniční oblasti s Pákistánem mají Taliban a Al-Káida zcela volnou ruku a nikdo proti tomu v podstatě nic nedělá. Vyhlášením výjimečného stavu 3. listopadu projevil pan Mušaraf rovněž celkem ležérní přístup k demokracii.
<P>
Kromě toho, a to je znepokojivé, se na něj ukazovalo už po prvním útoku na Bénazír Bhuttovou 18. října. Totéž se stalo po jejím skutečném zavraždění. Jeho možné zapojení do celé záležitosti se musí co nejdříve vyjasnit, protože jinak důvěra veřejnosti ve vládu zcela vymizí a to bude jen hrát do karet islamistickým extremistům.
<SPEAKER ID="304" NAME="Charles Tannock" AFFILIATION="PPE-DE">
Vážená paní předsedající, časopis The Economist nedávno uvedl, že Pákistán je nejnebezpečnější stát s jadernými zbraněmi na světě. Bohužel mám pocit, že odhodlání prezidenta Mušarafa k vymýcení terorismu bylo vždy přinejlepším vlažné, a ani jeho kontrola nad informační službou ISI, která je údajně jedna ruka s islamisty, není jasná. Přidejte k tomu ožehavé otázky Kašmíru, balúčského separatismu, aktivit Al-Káidy a Talibanu ve Středozápadní hraniční provincii a kmenových oblastí způsobující škody NATO v Afghánistánu, a vyjde vám z toho země na pokraji zhroucení.
<P>
Stejně jako návrat Bénazír Bhuttové do Pákistánu nabídl zemi jiskřičku naděje, její odsouzeníhodné zavraždění, jehož viníci musí být odhaleni a potrestáni, zemi vrátilo na pokraj katastrofy. Návrat k demokracii je těžký jako před tím. V EU a USA se předpokládá, že vsadit na Mušarafa i se všemi jeho autokratickými tendencemi představuje ve válce proti terorismu tu bezpečnější variantu.
<P>
Pákistánská zkušenost s demokracií byla za posledních 60 let plná nesnází. Možná je nyní načase vzdát se naděje, že se demokracie západního stylu s mnoha politickými stranami může v Pákistánu, kterému vždy vládla nepočetná elita, úspěšně uchytit. Systém v zemi se blíží spíše feudální dědičné monarchii, na což poukazuje okamžité vyzvednutí devatenáctiletého syna Bénazír Bhuttové do čela Pákistánské lidové strany, která bude mít bezpochyby v nadcházejících volbách 18. února velký úspěch.
<P>
To, že si západ zdánlivě musí vybrat mezi Pákistánem a Indií, je rovněž falešná dichotomie. Je to kocovina z druhé světové války. Indie, strategický spojenec, je největší nadějí pro pokrok, prosperitu, mír a stabilitu v jižní Asii. Hodnoty Indie jsou stejné jako hodnoty EU - sekulární demokracie, lidská práva a právní stát. Začněme podporovat ty, kdo mají stejné hodnoty jako my, než se pokusíme přesvědčit ty, kteří je nemají.
<SPEAKER ID="305" NAME="Marianne Mikko" AFFILIATION="PSE">
(ET) Dámy a pánové, delegace Evropského parlamentu pro jižní Asii varovala pákistánskou vládu, že bezpečnostní opatření kolem Bénazír Bhuttové mají slabiny, již v listopadu. Naše obavy z teroristického útoku se bohužel potvrdily. Bénazír Bhuttová bude nadále hrdinkou jak pro obyvatele Pákistánu, tak i pro mezinárodní společenství. Její nepřítomnost mezi kandidáty vrhá na legitimitu nadcházejících voleb stín pochybností.
<P>
Krize v Pákistánu je rovněž příležitostí vést zemi na cestě k demokracii. Pákistánský lid si generála Mušarafa za svého prezidenta nezvolil. Prezident má však nyní příležitost rozhodnout se, zda se do dějin zapíše jako vojenský diktátor, nebo jako demokratický prezident.
<P>
Pan Mušaraf jakožto státník jistě chápe, že ve volbách musí zvítězit demokracie, i když on osobně bude muset o moc přijít. A my se na to budeme chtít zeptat pana Mušarafa osobně příští týden na schůzi mezinárodního výboru v Bruselu.
<P>
My v Evropské unii musíme v dialogu s Pákistánem vytrvat. A právě proto, jak správně podotkl výbor, musíme k volbám dne 18. února vyslat vlastní pozorovatele. Události v Pákistánu nesmějí být výlučnou záležitostí Spojených států.
<P>
Další zásadní věcí pro Evropskou unii je transparentní mezinárodní vyšetření zavraždění paní Bhuttové, plné znovunastolení svobody tisku a svobodné a spravedlivé volby v Pákistánu. Budeme-li jen stát opodál, svých cílů nedosáhneme. Nemáme jinou možnost, než ve vztazích s Pákistánem uplatňovat aktivní politiku.
<SPEAKER ID="306" NAME="Eija-Riitta Korhola" AFFILIATION="PPE-DE">
Vážená paní předsedající, plně se připojuji k vyjádření kolegů, ale ráda bych řekla něco více spíše o dané osobě než o situaci. Ve Finsku máme úsloví, že válka nezávisí na jednom muži. Možná to tak je, ale válka mezi demokracií a extremismem může velmi záviset na jedné ženě.
<P>
Myslím tím bývalou, nyní zavražděnou premiérku Pákistánu, paní Bénazír Bhuttovou. Měla jsem to potěšení setkat se s ní a pracovat s ní a udělalo na mě hluboký dojem, jak byla srdečná, inteligentní a statečná. Jsem velmi hrdá na to, že mohu říct, že pro mě byla přítelkyní a politickou spojenkyní. Bylo už toho o ní řečeno a napsáno tolik, že se možná ptáte, co více se dá říci. Myslím si, že se s vámi mohu podělit o něco, co jste možná nevěděli. Jejím posledním velkým projektem pro demokracii, lidská práva a ženská práva bylo vytvoření organizace Muslimské ženy za demokracii a lidská práva. Společně s ostatními statečnými ženami, jako je Asma Jehangirová z Pákistánu a doktorka Shrin Ebadiová z Íránu vytvořila organizaci povzbuzující muslimské ženy po celém světě k tomu, aby hájily práva, která Korán dle Bénazír Bhuttové ženám dává, ale jež byla po celá staletí popírána.
<P>
V květnu 2007 ji přední světové muslimské aktivistky za demokracii zvolily první předsedkyní této organizace. Bénazír Bhuttová chtěla, aby organizace muslimské ženy utěšila, poskytla jim právní poradenství a praktickou pomoc a zejména jim pomohla vytvořit síť muslimských žen po celém světě, aby byl vybudován svět míru, kde mohou žít různá náboženství pokojně vedle sebe ve vzájemné úctě. Řekla: "Chci vytvořit Pákistán, v němž Źid bude moci jít do synagogy, křesťan do kostela a muslim do mešity, všichni beze strachu." Jejím snem bylo, aby tato nová organizace pomohla k naplnění tohoto snu po celém světě, jak na Západě, tak i v muslimském světě. Myslím si, že nejlepší způsob, jak uctít památku této statečné sestry v boji za demokracii, je podporovat organizaci, kterou vytvořila jako symbol naděje, přestože ona sama již mezi námi není.
<SPEAKER ID="308" NAME="Jo Leinen" AFFILIATION="PSE">
- (DE) Pane předsedo, Bénazír Bhuttová prý svému synovi říkala: prosazování míru v Pákistánu je naší pomstou vojenskému režimu. Dámy a pánové, musíme zajistit, aby odkaz Bénazír Bhuttové nebyl jen úkolem pro jejího syna, ale také pro nás pro všechny a pro mezinárodní společenství, aby v Pákistánu bylo zajištěno nastolení podmínek pro demokracii, k čemuž my musíme napomoci.
<P>
Jak už mnoho řečníků uvedlo, tamější situace není dobrá. Způsob, jakým byl tento útok na Bénazír Bhuttovou vyřešen, je skutečně alarmující. Také já bych rád požádal o to, abychom zajistili mezinárodní vyšetření této vraždy. Scotland Yard už pro to možná připravuje půdu, ale já si myslím, že by bylo dobré, kdyby se toto vyšetřování odehrávalo na popud OSN.
<P>
Paní komisařko, pane úřadující předsedo Rady, hovořili jste o tom, že stabilita v Pákistánu je v našem zájmu. Ano, ale vy se jako vždy díváte jen na teroristickou menšinu. Když člověk v Pákistánu je, dozví se, že vojenský režim vytváří nestabilitu a prezident Mušaraf podstatně přispívá k tomu, že se situace zhoršuje.
<P>
Vloni byl zde v Parlamentu. Nastínili jsme mu své hlavní výtky. Nezlepšilo se nic a hodně se toho zhoršilo, a tak skutečně nechápu, jak je možné, že má možnost příští týden sem do Parlamentu opět přijet. Občanská společnost v Pákistánu to považuje za skryté spojenectví v tom smyslu, že když na to přijde, Západ akceptuje vojenský režim a také samotného pana Mušarafa. Myslím, že příští týden bychom měli věci uvést skutečně na pravou míru.
<SPEAKER ID="309" NAME="Giulietto Chiesa" AFFILIATION="PSE">
(IT) Pane předsedo, dámy a pánové, Pákistán je nyní skutečně nesmírně nebezpečné místo, hlavní zamotaný uzel, kterým jsou svázány všechny nitě terorismu. Zároveň je však tato země hlavním spojencem Západu v boji proti terorismu. Tomuto rozporu se nevyhneme, a stejně tak nebude bez jeho vyřešení možný konec války v Afghánistánu.
<P>
Současná evropská politika toho příliš vyřešit nemůže, přinejmenším dokud bude podporovat politiku Spojených států. Můžeme a musíme prezidenta Mušarafa požádat o obnovu ústavy a uspořádání řádných voleb. Z podivného, tragického zavraždění Bénazír Bhuttové však vyplývá jedno, a sice že jsme bezmocní, protože terorismus v Pákistánu stojí za státními strukturami a jeho původcem jsou tajné služby, které - a na to nezapomínejme - vybudovaly Taliban a dodnes ho podporují a pomáhají mu.
<P>
Nyní bychom však prezidenta Mušarafa měli vyzvat k provedení čistky a měli bychom požádat Spojené státy, které mají s těmito tajnými službami úzké vztahy, aby nám tyto vazby vyjasnily, protože jestli Usáma bin Ládin dosud žije, je to právě díky těmto službám, pokud tedy již nebyl zabit. Kromě toho bych vám rád připomněl, že o tom Bénazír Bhuttová hovořila 2. listopadu 2007 v rozhovoru pro Al-Džazíru a jmenovala i bin Ládinova vraha, Omara Šejka, o kterém prezident Mušaraf ve své poslední knize tvrdí, že to byl bývalý agent britské MI6.
<P>
Vzhledem k tomu všemu jsem přesvědčen, že žádost o zřízení mezinárodní vyšetřovací komise, která by okolnosti smrti Bénazír Bhuttové prověřila, by byla ze strany Evropy správným rozhodnutím.
<SPEAKER ID="310" NAME="Neena Gill" AFFILIATION="PSE">
Pane předsedající, nejprve bych ráda vyjádřila soustrast rodině a přátelům Bénazír Bhuttové. Její ztráta není ztrátou jen pro Pákistán, ale také pro celý svět.
<P>
Jsem velmi hrdá na to, že jsem ji znala osobně. Pozvala mě, abych za ní po návratu do Pákistánu přijela, a když mi od ní několik dní po jejím zavraždění přišla novoročenka, byl to pro mě opravdu srdcervoucí okamžik.
<P>
Bénazír si pamatuji jako velmi silnou charismatickou ženu, která ve 35 letech jakožto vůbec první žena zvolená do čela muslimského státu prosazovala své právo vládnout. Jsem přesvědčena, že se na ni bude vzpomínat jako na jednu z významných postav našeho století - byla vůdkyní, která inspirovala ženy i muže i za hranicemi jižní Asie a především představovala naději na lepší budoucnost Pákistánu.
<P>
Smrt Bénazír způsobil v zemi pozdvižení a já jsem přesvědčena, že jedinou cestou ke stabilitě je zodpovězení otázek ohledně jejího zavraždění, které dnes zaznívají. Mnoho lidí, a to nejen v Pákistánu, ale také ve West Midlands, které zastupuji, chce vědět, kdo je skutečným viníkem. Proto žádám Radu, aby silně podpořila výzvy k mezinárodnímu vyšetření vraždy Organizací spojených národů a zároveň žádám Radu a Komisi, aby sněmovnu informovali, jaké k tomu zaujímají stanovisko.
<P>
Bénazír Bhuttová bojovala za demokratický Pákistán a mírumilovný přechod k civilní vládě. Za tento boj zaplatila životem. Nedopusťme, aby její smrt byla marná. Musíme se za její věc bít dál, a já vítám to, že paní komisařka vysílá silnou volební pozorovací misi. Pokud však tato pozorovací mise má být důvěryhodná, musí nyní pákistánským orgánům naznačit, na základě jakých měřítek bude posuzovat, zda jsou nadcházející volby svobodné a spravedlivé - spadá sem účast všech stran na přezkumu pravidel a postupů voleb a nestranný a naprosto transparentní systém průběhu voleb a ověřování volebních výsledků. Ze všeho nejvíce bych však skutečně chtěla zdůraznit, že je potřeba zrušit veškerá omezení tisku a nastolit svobodu shromažďování k politickým sjezdům a kampaním, kterým bylo v posledních několika týdnech zamezováno.
<SPEAKER ID="311" NAME="Nickolay Mladenov" AFFILIATION="PPE-DE">
Vážený pane předsedo, tragická smrt Bénazír Bhuttové nám zanechala odkaz, a to významný: věřit v to, v co věřila ona, v tom byla síla pákistánského lidu ve snahách o demokratickou vládu.
<P>
V nedávném průzkumu veřejného mínění z loňského listopadu 70 % obyvatel Pákistánu potvrdilo, že chce zrušit všechna omezení pro politické sjezdy a že je proti zákazu politických akcí i proti zadržení hlavního soudce nejvyššího soudu.
<P>
Je to tichá většina Pákistánců, která chce žít v míru a demokracii, a pokud se snažíme o stabilitu v takto nestálé zemi, dosáhneme jí pouze politickým procesem smíření a demokracie.
<P>
Vítám výzvu Komise k vyslání pozorovatelské mise k těmto volbám, ale mám na paní komisařku dvě otázky: za prvé jsme slyšeli různé zprávy o tom, že se po celé zemi ničí volební lístky - jak mohou v takovém prostředí proběhnout volby?
<P>
Za druhé prezident Mušaraf zakázal u těchto voleb nezávislé ankety s voliči odcházejícími od uren. Naléhavě žádám Komisi, aby pákistánským orgánům předložila pádné argumenty pro povolení nezávislého potvrzení výsledků těchto voleb.
<SPEAKER ID="312" NAME="Richard Howitt" AFFILIATION="PSE">
Vážený pane předsedo, vrazi nezaútočili pouze na Bénazír Bhuttovou, ale také na všechny ty, kdo jsou oddáni principu demokracie. Měli bychom podporovat umírněnou většinu v Pákistánu, která se snaží o prosazení demokracie, a pan Tannock nemá pravdu, když říká, že všichni v Pákistánu odmítají evropské hodnoty, což by mu mohlo potvrdit 800 000 britských občanů pákistánského původu.
<P>
Těší mě, že paní komisařka Ferrero-Waldnerová posílila volební pozorovací misi, a jsem zajedno s tím, že máme důležitou roli při budování důvěry během voleb. Prostřednictvím paní komisařky a dnešní rozpravy vyzývám Pákistán k odstranění veškerých omezení politických kampaní, k propuštění všech zbývajících politických vězňů, k včasnému zveřejnění seznamu všech volebních místností a k zajištění toho, že veškeré výsledky budou ihned zveřejněny.
<P>
Měli bychom přivítat zrušení výjimečného stavu, odstoupení prezidenta Mušarafa z funkce náčelníka štábu armády a pozvání mé vlastní země, Spojeného království, aby se podílela na vyšetřování smrti paní Bhuttové. Militantní extremisti nejsou hrozbou pouze v Pákistánu - jsou hrozbou pro nás pro všechny.
<SPEAKER ID="313" NAME="Sajjad Karim" AFFILIATION="PPE-DE">
Vážený pane předsedající, 14. listopadu jsem v této sněmovně řekl, že největší vnitřní hrozbou pro Pákistán je hrozba terorismu. Strašlivá vražda Bénazír Bhuttové je toho důkazem, bylo-li důkazu potřeba.
<P>
Toho dne se extremisti přihlásili o slovo, ale poslední slovo mít nesmějí. Téhož dne jsme vyzvali prezidenta Mušarafa, aby ukončil výjimečný stav, znovu zavedl ústavu a nejvyšší soud a učinil kroky směrem ke svobodným a spravedlivým volbám..
<P>
On toto vše splnil, i když možná ne dokonale, a vzdal se i své funkce v armádě. Musíme pákistánské politiky vyzvat k tomu, aby se sjednotili a do tohoto procesu investovali. Pákistán zažívá bouřlivé časy a my tuto zemi musíme podpořit.
<P>
Jen ještě jednu věc. Vážně mě znepokojuje, jak některé větve pákistánských médií ve svém zpravodajství zkreslují to, co se v této sněmovně skutečně děje, jedná se zejména o zpravodajskou stanici GEO. Tato sněmovna se vždy zasazovala za svobodná a čestná média. Za tím si stojíme a naše prosba je, aby nezneužívali svobod, na kterých nám záleží.
<SPEAKER ID="314" NAME="Véronique De Keyser" AFFILIATION="PSE">
(FR) Vážený pane předsedající, vážená paní komisařko, velice dobře chápu, proč mnoho lidí, včetně vás a Bernarda Kouchnera, tolik stojí o to vyslat do Pákistánu volební misi.
<P>
Je to skutečně jeden z mála nátlakových prostředků, které ještě můžeme na pana Mušarafa použít, ale musíme si uvědomovat, že by se tato mise odehrávala ve zcela zvláštních podmínkách.
<P>
Jsme zvyklí zkoumat situaci a provádět pozorování před, během a po. Pokud jde o to, co se stalo před událostí, už víme, kolik se toho falšovalo. Bénazír Bhuttová společně s Latifem Khosou napsala zprávu o 160 stranách o možném zfalšování těchto voleb, zejména počítačovými prostředky, a tyto podklady měla stejného večera, kdy zemřela, předat dvěma poslancům amerického parlamentu.
<P>
Máme v současné době možnost kontrolovat při volební pozorovací misi falšování počítačovými prostředky? Není-li tomu tak, mohlo by se stát, že vyhlásíme, že přestože doba "před" byla více než pochybná, samotný průběh voleb byl normální, a to navzdory tomu, že dojde k podvodům. Proto se zasazuji o zcela zvláštní pozorovací misi a žádám, abychom tyto volby neprohlašovali za demokratické, pokud je nebudeme schopni kontrolovat.
<SPEAKER ID="315" NAME="Sorin Frunzăverde" AFFILIATION="PPE-DE">
(RO) Bénazír Bhuttová opakuje tragický osud své rodiny, který zahájil její otec Zulfikar Alí Bhutto. Zavraždění paní Bhuttové mělo ukončit demokratizaci Pákistánu a podrýt stabilitu této země, která, na což bychom neměli zapomínat, je naším hlavním spojencem v boji proti terorismu v Afghánistánu. Dovolte, abych vám připomněl, že 25 členských států Evropské unie má v Afghánistánu v současné době civilní nebo vojenské zástupce. Pákistánská armáda je zapojena do významných operací pro udržení vojenské rovnováhy na afghánské hranici, zejména v provinciích Zabol a Helmand, kde nás zastupují hlavně britské, litevské a rumunské jednotky.
<P>
V tomto ohledu je velmi důležité hovořit o zodpovědnosti za zavraždění paní Bhuttové, je velmi důležité hovořit o demokratizačním procesu a jeho pokračování, ale stejně tak je důležité diskutovat o otázce zachování vojenské rovnováhy na afghánské hranici a o tom, kdo by se mohl stát garantem této rovnováhy, protože, pane předsedo, jakýkoli neúspěch v Afghánistánu způsobený nestabilitou Pákistánu by byl ostudným okamžikem pro svobodný demokratický svět, o který se zasazujeme.
<SPEAKER ID="316" NAME="Charles Tannock" AFFILIATION="PPE-DE">
Pane předsedo, mám jen technickou poznámku, rád bych dle postupu "catch the eye" reagoval na to, co řekl pan Howitt, protože zde řekl chybné tvrzení. Hovořil jsem o státu Indie a státu Pákistán a vládách obou zemí - ne o obyvatelích těchto zemí nebo o obyvatelích pocházejících z těchto zemí, kteří žijí v členských státech Evropské unie. Hovořil jsem o politickém zřízení, ne o občanech, a tak bych byl rád, kdyby pan Howitt své poznámky odvolal.
<SPEAKER ID="317" NAME="Předsedající">
Dávám vám třicet sekund na dokončení myšlenky.
<SPEAKER ID="318" NAME="Charles Tannock" AFFILIATION="PPE-DE">
To je velmi laskavé, ale myslím, že už jsem vše řekl. Prostě jsem chtěl říci, že jsem ve svém projevu hovořil o skutečnosti, že Indie je sekulární demokracie, která respektuje lidská práva, neruší média, nepronásleduje křesťany nebo vyznavače ahmadíjského islámu a umožňuje obyvatelům vyjadřovat názory a praktikovat jejich náboženství. Pákistán bohužel v posledních asi 50 letech procházel bouřlivými obdobími vojenské diktatury a represe náboženských menšin a etnických menšin. To je záležitost státu a vlád, ne obyvatel těchto zemí. Stejně tak rozhodně nepochybuji o tom, že lidé pákistánského a indického původu v Londýně, který zastupuji, sdílejí hodnoty EU.
<SPEAKER ID="319" NAME="Janez Lenarčič">
Úřadující předseda. - (SL) Budu hovořit stručně. Padlo několik otázek ohledně vyšetřování, několik výzev k nezávislému nebo mezinárodnímu vyšetřování a několik dotazů na názor Rady. Rád bych zdůraznil, že Rada se touto otázkou nezabývala, takže o stanovisku Rady nemohu hovořit. Mohu však vyjádřit pevné přesvědčení předsednictví, že bude provedeno vyšetřování v souladu s mezinárodními standardy. V tomto ohledu nás těší, že alespoň jeden členský stát, Spojené království, již nyní spolupracuje tím, že příslušným pákistánským orgánům poskytuje patřičné odborné zkušenosti.
<P>
Pokud jde o volby, rád bych vám připomněl prohlášení předsednictví ze 3. ledna tohoto roku, kde klademe zvláštní důraz na to, že v této chvíli je potřeba udělat vše pro udržení, posílení a pokračování demokratizačního procesu i demokracie a demokratického procesu v Pákistánu.
<P>
V této souvislosti znovu vítám rozhodnutí Evropské komise posílit volební pozorovací misi v Pákistánu a rád bych zopakoval výzvu pákistánským orgánům, aby čas zbývající do voleb využily ke zlepšení situace a k organizaci voleb.
<SPEAKER ID="320" NAME="Benita Ferrero-Waldner">
členka Komise. - Pane předsedo, dovolte mi, abych začala několika obecnými poznámkami k této velmi zajímavé rozpravě.
<P>
Vím, že někteří budou vždy tvrdit, že stabilita a demokracie jsou v Pákistánu tak nějak neslučitelné. Já si myslím, že bez návratu k demokratickému řízení a konsolidace plně odpovědných civilních institucí v zemi trvalá stabilita být nemůže a ze situace budou těžit hlavně extremisté. Z tohoto důvodu je velmi důležité, abychom poskytli svou podporu a abychom zemi doprovodili na cestě k většímu pokroku. I když došlo k této tragické smrti Bénazír Bhuttové a mnoha dalších obětí, nadále věřím, že Pákistán má šanci na skutečný pokrok směrem ke stabilitě a inkluzivnější formě demokracie, a to volbou nové vlády, která bude mít širší zmocnění ze strany lidu.
<P>
Aby k tomu mohlo dojít, musí být volby demokratické a transparentní. V této klíčové době pro Pákistán by měl prezident Mušaraf své zemi prokázat, že je odhodlán postarat se o to, aby tyto volby proběhly demokraticky a transparentně a v souladu s mezinárodními standardy.
<P>
Jaké jsou nejlepší podmínky pro uspořádání voleb? Kromě podmínek politických a bezpečnostních, o kterých jsem hovořila ve svém úvodním vystoupení, je nutno pro dosažení řádného volebního prostředí zajistit následující klíčové faktory.
<P>
Jednak musí volební správa fungovat transparentním a konzultativním způsobem, aby mezi voliči prohlubovala důvěru, za druhé musí být výsledky ze všech volebních místností a ve všech fázích konsolidace dostupné veřejnosti, za třetí musí být proces sčítání a tabelace zcela otevřen přezkumu, za čtvrté je zapotřebí svobody médií a za páté je nezbytný nezávislý rámec pro řízení ve věcech stížností a odvolání.
<P>
Pokud jde o zveřejnění seznamu volebních místností, je dobře známo, že budou stejné volební místnosti jako při minulých volbách. To je tedy jasné.
<P>
Pokud jde o otázku týkající se toho, že došlo ke zničení některých volebních lístků, víme, že se to v několika ojedinělých případech stalo, ale naštěstí byly všechny uloženy na CD u volební komise a zničené volební lístky budou nahrazeny. Budou tedy k dispozici.
<P>
Pokud jde o nezávislé ankety u voličů odcházejících od voleb, nejedná se o věc pro volby zásadní. V čím dál více zemích se však zavádí praxe, že by tyto ankety být měly.
<P>
A nyní několik podrobných otázek.
<P>
Ráda bych se teď zaměřila na vyšetřování. Jak jsem již řekla ve svém úvodním vystoupení, v zemi probíhá vyšetřování, k němuž přispívá Scotland Yard. Měli bychom vyčkat výsledku tohoto vyšetřování a měli bychom rovněž věřit tomu, že Scotland Yard díky svým zkušenostem bude schopen pákistánským orgánům pomoci. Samozřejmě bude nutné poskytnout jim při této práci plný přístup a podporu.
<P>
Po volbách pak možná bude místo pro mezinárodní skupinu význačných osob, avšak nejprve musíme počkat na to, co přinese šetření. Pracovní skupina Rady o tom diskutovala jen stručně a nedospěla k žádným závěrům.
<P>
Nicméně bych také chtěla říci, že je velice důležité pomoci Pákistánu v boji proti terorismu, a všechny ostatní žádosti, jež v debatě zazněly, například propuštění všech zadržovaných, budou mít zásadní význam.
<P>
Také jsem jasně řekla, že u země jako Pákistán je důležité více se zaměřit na vzdělání. My už to nějakou dobu děláme a bude to ještě nějakou dobu trvat - je to běh na dlouhou trať. Ale pokud chceme demokracii, toto je oblast, ve které skutečně musíme dosáhnout zlepšení, a proto bych ráda zachovala své projekty spolupráce, zejména v těch nejproblematičtějších oblastech, tedy v Severozápadní hraniční provincii, Balúčistánu, Waziristánu apod.
<P>
Znovu bych ráda řekla, že v panu Gahlerovi, vašem kolegovi, hlavním pozorovateli voleb, máme myslím člověka, který již během těchto velmi těžkých dní v Pákistánu ukázal, jak zodpovědně k těmto věcem přistupuje, spolu s 52 dlouhodobými pozorovateli a 11 členy ústřední skupiny, která se zabývá všemi podrobnými otázkami volební pozorovací mise. Mise bude velmi specifická a budete mít dobrou příležitost, abyste prezidentu Mušarafovi sami řekli svůj názor. Proto je dobře, že se s ním setkáte ve Výboru pro zahraniční věci.
<SPEAKER ID="321" NAME="Zuzana Roithová" AFFILIATION="PPE-DE">
- (CS) Pane předsedo, dovolte mi se Vás zeptat, jak má slušná žena na sebe upozornit v této metodě "catch the eye", když sedí na okraji sálu. A chci vědět, jestli jsem byla do seznamu zařazena, anebo jak to tady mají dámy dělat.
<SPEAKER ID="322" NAME="Geoffrey Van Orden" AFFILIATION="PPE-DE">
Pane předsedo, jen technická poznámka, já jsem byl zřejmě první, kdo se dnes odpoledne přihlásil dle postupu "catch the eye”. Nevím, proč jste mi upřel možnost vyjádřit se. Ještě k tomu jste dal další příležitost jednomu z mých kolegů, který již před tím v rozpravě vystoupil. Vy jste mu povolil ještě další časový úsek!
<P>
Nejsem proti tomu, co kolega řekl. Šlo mi jen o postup, který jste použil, a dle mého názoru skutečně nebylo správné, že jste mi upřel příležitost promluvit.
<P>
Chtěl jsem říci tolik, že v Pákistánu potřebujeme stabilní a spolehlivou vládu.
<SPEAKER ID="994" NAME="Předsedající">
?- Pane Van Ordene, byl jsem informován, že jste dnes dle postupu "catch the eye" již hovořil a proto s ohledem na pravidla, která byla nastavena tak, aby příspěvky poslanců pokrývaly co nejširší spektrum, jsem přijal rozhodnutí, které způsobilo, že se na vás dnes zjevně nedostane. Avšak rád bych vám připomněl, že budou ještě další příležitosti, kdy se budete moci vyjádřit. V každém případě jste byl zařazen na seznam a to bude rozhodně respektováno. Musíme pokračovat, jinak nebudeme mít čas na otázky. Omlouvám se, ale v tomto dialogu nemůžeme pokračovat. Dalším bodem jednání jsou tedy otázky na Radu.
<SPEAKER ID="323" NAME="Geoffrey Van Orden" AFFILIATION="PPE-DE">
Pane předsedo, to, co jste právě řekl, není pravda. Předchozí příležitost v rámci postupu "catch the eye" nastala proto, že nikdo jiný se o "catch the eye" nesnažil, takže to vypadalo jako příležitost.
<P>
Já jsem konkrétně žádal o možnost vystoupit v této rozpravě o Pákistánu. Žádost jsem podal písemně a po celou dobu rozpravy jsem naznačoval, že žádám o slovo. Proto není žádná omluva na to, že jste mi tuto možnost upřel, a já jsem přitom chtěl říci důležité poznámky.
<P>
Bohužel jsem velmi rozčarován tím, jakým způsobem jste tomuto dnešnímu zasedání předsedal.
<SPEAKER ID="324" NAME="Předsedající">
Váš protest bereme na vědomí, pane Van Ordene.
