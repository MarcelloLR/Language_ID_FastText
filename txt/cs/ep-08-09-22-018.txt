<CHAPTER ID="018">
Jednominutové projevy k důležitým politickým otázkám
<SPEAKER ID="028" NAME="Předseda">
Dalším bodem jsou jednominutové projevy k důležitým politickým otázkám.
<SPEAKER ID="029" NAME="Rareş-Lucian Niculescu" AFFILIATION="PPE-DE">
(RO) Minulý týden se zde v Bruselu konal první evropský summit o integraci Romů. Zařazení této složité otázky, otázky Romů, do programu EU je myšlenka, kterou Rumunsko trvale podporovalo, a já se domnívám, že by mělo být přivítáno. Evropská rada, která se touto záležitostí zabývá od roku 1990, podotkla, že Romové představují skutečnou evropskou národnostní menšinu. Z tohoto důvodu je otázka Romů otázkou evropskou, nikoli otázkou jednotlivých států, a já se domnívám, že iniciativa Evropské komise by měla mít plnou podporu Parlamentu.
<P>
Jsem přesvědčen, že Evropský parlament by se měl vyjádřit ve prospěch zařazení vzdělání do samého jádra evropské politiky týkající se Romů, protože zkušenosti nedávných let ukázaly, že vzdělání je tou nejspolehlivější cestou k integraci a k úspěšnému překonání překážek, které stojí před Romy a jejich sousedy.
<SPEAKER ID="030" NAME="Csaba Sándor Tabajdi" AFFILIATION="PSE">
(HU) Pane předsedo, v současné době jsme svědky hrubého porušování zákazu tržní diskriminace ze strany německých a rakouských supermarketových řetězců, které bojkotují maďarské drůbeží farmy a zpracovatelský průmysl.
<P>
Týká se to supermarketů REWE, SPAR, METRO a Kaufland, které nepřijímají dodávky maďarských výrobků v souvislosti s bojkotem ze strany rakouských organizací na ochranu práv zvířat. To následně způsobilo maďarskému drůbežářství ztrátu ve výši 2 miliard forintů. Dochází k rasové diskriminaci maďarských výrobků a tedy k porušování právních předpisů o hospodářské soutěži Evropské unie.
<P>
Postižení se proto obrátí na Evropský soudní dvůr, neboť dochází k porušování dvou základních principů Unie: zákazu rasové diskriminace a principu rovné a svobodné hospodářské soutěže. Děkuji vám za pozornost.
<SPEAKER ID="031" NAME="Filiz Hakaeva Hyusmenova" AFFILIATION="ALDE">
(BG) Pane předsedo, vážení kolegové, 30. září 2008 zahájí v Bulharsku činnost národní systém tísňového volání čísla 112, který je uplatněním směrnice 2002/22/ES Evropského parlamentu a Rady. Číslo systému bude možno volat z kteréhokoli místa na území státu a zajistí rychlý, bezplatný přístup k této službě. Technické řešení bulharského systému nouzového volání 112 využívá nejmodernějších technologií a umožňuje identifikaci čísla volajícího. Bulharské ministerstvo pro tísňové situace poskytlo podrobné informace o zavedení systému a jeho fungování všem poslancům Evropského parlamentu.
<P>
Rád bych vyjádřil vděk za odložení řízení o porušení právních předpisů a za hodnocení, které Evropská komise bulharské vládě udělila za zřízení systému tísňového volání. Vnímám toto hodnocení jako vyjádření péče, kterou Společenství věnuje bezpečí a zdraví občanů Evropy.
<SPEAKER ID="032" NAME="Monica Frassoni" AFFILIATION="Verts/ALE">
(IT) Pane předsedo, dámy a pánové, události minulého týdne z něj učinily obzvláště smutný a obtížný týden z hlediska těch, kterým na srdci leží otázky svobody a rasismu: šest migrujících osob z různých afrických zemí bylo minulý čtvrtek v Itálii zabito Camorrou, původně byli obviňováni, že jsou zločinci a obchodují s drogami, což se ukázalo jako naprosto nepravdivé. Dále byl v Miláně ubit k smrti černý mladík.
<P>
Zároveň došlo v Kolíně k naprosto neuvěřitelné reakci na stejné otázky, na otázky rasismu a diskriminace.
<P>
Mám pocit, že Evropa má v současnosti dvě velmi odlišné tváře. Rovněž se domnívám, že tento Parlament by měl v otázkách rasismu zaujmout mnohem aktivnější postoj, než tomu bylo v poslední době, protože v mnoha zemích - mou nevyjímaje - se rasismus vrací zpět na scénu s velmi tragickými důsledky.
<SPEAKER ID="033" NAME="Předseda">
Děkuji vám. Všechny lidské bytosti mají stejnou důstojnost.
<SPEAKER ID="034" NAME="Eoin Ryan" AFFILIATION="UEN">
Pane předsedo, rád bych obrátil pozornost k problému 4,6 milionu obyvatel Etiopie, kterým hrozí hladomor kvůli akutnímu nedostatku potravin. Situace nastala kvůli suchu. Etiopská vláda prohlašuje, že se o hladomor nejedná, ale UNICEF říká, že v určitých částech země hladomor panuje a lidé jsou v akutním nebezpečí hladomoru. Situace nastala jen v určitých oblastech a já se domnívám, že mezinárodní společenství a EU musí rychle jednat a pokusit se doručit přibližně půl milionu tun potravin, pokud máme zabránit naprostému hladomoru. Domnívám se, že se jedná o prioritní záležitost, a jelikož je Evropská unie jedním z největších poskytovatelů zahraniční rozvojové pomoci, jsem toho názoru, že je nezbytně nutné, abychom tak učinili neprodleně.
<P>
Pane předsedo, dovolte mi ještě říct, že jako poslanec za Irsko souhlasím s vašimi poznámkami o Libertas a irském referendu. Bojovali jsme za schválení Smlouvy v referendu; v otázce financování jsme byli otevření a transparentní. Strana Libertas nám řekla jednu věc a nyní jsme zjistili, že to bylo jinak. Rád bych vás a všechny ostatní podpořil ve snaze zajistit mnohem větší otevřenost a transparentnost strany Libertas, co se týká toho, odkud přesně pocházejí její peníze, protože lidé to chtějí vědět.
<SPEAKER ID="035" NAME="Mary Lou McDonald" AFFILIATION="GUE/NGL">
Pane předsedo, zatímco předseda Evropské centrální banky, Jean Claude Trichet, opakovaně vyjádřil znepokojení nad inflačním indexováním mezd, nevzal do úvahy neutěšenou situaci pracovníků, zejména těch s nízkými příjmy, kteří těžce bojují se stoupajícími životními náklady. Je třeba zajistit, aby podobné zásahy měly minimální vliv na inflaci, nicméně současně je zvyšování mezd zaměstnanců s nízkými příjmy zapotřebí, protože jsou nyní vystaveni vážnému tlaku. Evropský boj proti inflaci se nemůže omezit na boj proti legitimním mzdovým požadavkům. Zatímco si ti s vyššími příjmy mohou dovolit umírněnost v oblasti mezd, u lidí s nízkými příjmy jde o úplně jinou záležitost. Národní vlády a národní centrální banky se nacházejí v nejlepší pozici k tomu, aby reagovaly na měnící se ekonomické podmínky, a proto jsem vždy byla proti opatřením, která podkopávala hospodářskou suverenitu. Jako malý stát si je Irsko dobře vědomo skutečnosti, že naše hospodářská situace má při tvorbě hospodářské politiky ECB jen okrajový význam, a proto pozice, které banka zaujímá, nevyhovují vždy potřebám nebo zájmům irského hospodářství.
<P>
I já jsem zastánkyní transparentního financování. Rovněž tak zastávám respekt k výsledkům demokratických procesů a tato organizace by měla vzít na vědomí, že všechny kampaně, které usilovaly a uspěly v odmítnutí Smlouvy, až na jedinou výjimku, zveřejnily plné a pravdivé účty a neexistují otazníky, co se týká mechanismů vynakládaní prostředků nebo finančních zdrojů, které tato uskupení, včetně mé strany, obdržela.
<SPEAKER ID="036" NAME="Gerard Batten" AFFILIATION="IND/DEM">
Pane předsedo, zítra budeme hlasovat o zprávě, která zdánlivě omezuje imunitu úředníků Europolu, ale ve skutečnosti je kouřovou clonou pro budoucí legislativu, která ji ve skutečnosti prodlouží do doby po roce 2010. Nekoná se žádná rozprava. Hlasování je pouze poradním cvičením. Rozhodnutí učiní Evropská rada.
<P>
Úředníci Europolu budou moci operovat v členských státech s celou řadou nejrůznějších pravomocí, které jim poskytnou imunitu pro vše, co udělají, a vše, co řeknou v rámci své služby - což je privilegium, které neměla ani NKVD v dobách Stalinova "Velkého teroru".
<P>
To bude představovat novinku v Anglii, kde žádný úředník veřejné správy nemá imunitu před trestním stíháním. Podle Lisabonské smlouvy nebudou mít parlamenty členských států možnost zablokovat další rozšíření pravomocí Europolu, ke kterým dojde na základě rozhodnutí Rady. Jde o první kroky na cestě k vytvoření policejního státu Evropské unie.
<SPEAKER ID="037" NAME="Philip Claeys" AFFILIATION="NI">
(NL) Pane předsedo, vyzývám vás, abyste vznesl formální protest na starostu Kolína týkající se jeho zamítnutí žádosti, aby poslanci Evropského parlamentu a další vybrané osoby mohli pokojně vyjádřit svůj názor a zúčastnit se kongresu na významné sociální a politické téma, konkrétně na téma islamizace Evropy.
<P>
Levicoví extrémisté fyzicky napadali další osoby, zapalovali na ulici nábytek a paralyzovali celé centrum města ve svém odhodlání zabránit lidem účastnit se mírumilovného kongresu. Starosta Schramme nejenže odmítl odsoudit toto násilí a zastrašování, on mu tleskal a dokonce zašel tak daleko, že naznačoval, že to byli obyvatelé Kolína, kteří spontánně protestovali proti konání kongresu.
<P>
Událost měla celou řadu svědků a je skutečně hanebné, že něco takového se v dnešní době může stát v zemi, která se nazývá demokracií, že je lidem silou zabraňováno vyjádřit svůj názor.
<SPEAKER ID="038" NAME="Colm Burke" AFFILIATION="PPE-DE">
Pane předsedo, rád bych nastolil otázku zákazu cestování, který uvalilo Bělorusko a který znemožňuje dětem postiženým černobylskou jadernou havárií vycestovat do zahraničí.
<P>
Více než 1000 irských rodin hostí tyto běloruské děti každé léto a Vánoce ve svých domácnostech za účelem odpočinku a zotavení, což často zahrnuje lékařské vyšetření a v některých případech i léčbu. Existuje bilaterální smlouva mezi Itálií a Běloruskem, která znamená, že Itálie není zákazem postižena. Vím, že irský ministr zahraničních věcí usiluje o dohodu s Běloruskem a já oceňuji skutečnost, že probíhají jednání.
<P>
Rád bych také zdůraznil potřebu smlouvy mezi EU a Běloruskem. Na základě evropské politiky sousedství poskytne EU v období 2007 - 2010 Bělorusku finanční pomoc ve výši 20 milionů EUR. EU by měla stanovit zrušení zákazu vycestování jako podmínku pro vyplacení těchto prostředků.
<P>
Měla by též být vytvořena smlouva mezi EU a Běloruskem, která by běloruským dětem umožnila cestovat do zemí EU za účelem odpočinku a zotavení. Tím by byla práva dětí na vycestování zajištěna dlouhodobě .
<SPEAKER ID="039" NAME="Maria Badia i Cutchet" AFFILIATION="PSE">
(ES) Pane předsedo, Organizace spojených národů považuje obchodování s lidmi za neslučitelné s důstojností a hodnotou lidské bytosti. Přesto se každý rok více než půl milionu lidí stává obětí obchodu s lidmi, 80 % z nich tvoří ženy a dívky, polovinu tvoří nezletilí a většina je ve vězení sexuálního vykořisťování.
<P>
Podle Mezinárodní organizace pro migraci také významné množství žen, které jsou obětí obchodu s lidmi, každoročně vstoupí do Evropské unie.
<P>
Zítřek, 23. září, je Mezinárodním dnem boje proti sexuálnímu vykořisťování a obchodování s ženami. Domnívám se, že je to vhodná příležitost, abychom se v této sněmovně zavázali k posílení všech opatření v boji proti této metle, která porušuje práva takového obrovského množství lidí, a zejména v boji proti obchodníkům s lidmi a proti chudobě tím, že zajistíme více vzdělávacích a pracovních příležitosti jakož i uplatňováním osvětových strategií v cílových zemích tak, aby se tato otázka stala předmětem veřejné diskuse.
<SPEAKER ID="040" NAME="Harald Ettl" AFFILIATION="PSE">
(DE) Pane předsedo, jako odborář chci dnes promluvit o smutných událostech v docích istanbulské čtvrti Tuzla. Jenom v posledních třech letech přišlo v Tuzle o život více než 90 pracovníků následkem vražedných pracovních podmínek. Posledním případem byla tragická nehoda, ke které došlo 11. srpna a kterou bych označil za trestný čin. Tři sezónní dělníci zemřeli při zkouškách záchranného člunu, dalších 16 dělníků utrpělo zranění. Při spouštění člunu z lodi se přetrhla lana a tito dělníci se zřítili do vody.
<P>
Zvláště tragickou okolností této nehody je, že tyto testy se normálně provádějí s pytli naplněnými pískem. Dá se říci, že tito dělníci posloužili jako lidské pytle s pískem. Dělníkům, kteří chtěli na protest proti katastrofickým bezpečnostním opatřením vstoupit do stávky, pohrozily subdodavatelské firmy okamžitým propuštěním.
<P>
Komise již ve své zprávě o pokroku z roku 2006 poukázala na skutečnost, že práva zaměstnanců a odborů jsou v Turecku nedostatečná. Žádám vás proto, abyste naléhal na turecké úřady, aby k odborům přistupovaly jako k rovnocenným partnerům průmyslových podniků a konečně vytvořily humánní pracovní prostředí s přísnějšími bezpečnostními předpisy pro pracovníky v Tuzle, aby skončil tento otřesný stav.
<SPEAKER ID="041" NAME="Magor Imre Csibi" AFFILIATION="ALDE">
Pane předsedo, Evropská unie je založena na principu zastupitelské demokracie. Jako poslanci Evropského parlamentu máme povinnost zajistit, aby evropská politika odrážela vůli občanů. Proto zde chci vyjádřit svou nedůvěru způsobenou neustále se zvyšujícím počtem schválených geneticky modifikovaných plodin, a když tak činím, mluvím jménem většiny občanů Evropské unie. Průzkum Eurobarometru zveřejněný v březnu letošního roku ukazuje, že 58 % Evropanů je proti geneticky modifikovaným plodinám. Více než třetina z nich se domnívá, že není řádně informována o výhodách a rizicích používání geneticky modifikovaných plodin v zemědělství.
<P>
Tato čísla by nás měla znepokojovat. Namísto toho Komise pokračuje ve schvalování vstupu stále rostoucího počtu geneticky modifikovaných plodin na zemědělský trh EU. Schválení dalšího geneticky modifikovaného sójového bobu ze dne 8. září je jen nejnovějším příkladem.
<P>
Vážení kolegové, po zvážení těchto skutečností navrhuji, abychom vyzvali Komisi k zahájení celoevropské informační kampaně vysvětlující nebezpečí a výhody, které geneticky modifikované plodiny představují pro lidi a životní prostředí. Mělo by následovat nové posouzení. Žádám Komisi, aby zastavila schvalování nových geneticky modifikovaných plodin do doby, než budou evropští občané řádně informovaní a vyjádří svůj postoj v této citlivé otázce.
<SPEAKER ID="042" NAME="Milan Horáček" AFFILIATION="Verts/ALE">
(DE) Pane předsedo, základem nové smlouvy o partnerství s Ruskem musí být hlavní pilíře EU - demokracie, lidská práva, svoboda a právní stát. Ruský postup v Gruzii nám znovu ukázal, že ani pod vedením Dmitrije Medveděva není připraveno respektovat vládu práva a mezinárodní dohody. Šestibodový plán pro Gruzii žádá obnovení situace, která panovala 7. srpna. To zahrnuje stažení ruských sil na linie, které držely před vypuknutím nepřátelských akcí v Jižní Osetii, a nikoli rozmístění kontingentu dalších 3 800 vojáků.
<P>
Navíc dochází k pošlapávání lidských práv. Situace politických vězňů je nesnesitelná, jak dokládá případ Michaila Chodorkovského. To samé se týká nedodržování energetické charty, jíž by se Rusko, jako jeden ze signatářů, mělo řídit.
<SPEAKER ID="043" NAME="Ewa Tomaszewska" AFFILIATION="UEN">
(PL) Pane předsedo, v Indii dochází k pogromům na křesťany, které jsou iniciované hinduistickými fundamentalisty. To souvisí s vraždou jednoho z hinduistických představitelů, z níž policie viní maoisty. Dochází k vypalování křesťanských osad a škol. Hinduističtí fundamentalisté z této vraždy neoprávněně viní křesťany. V Orisse uprchlo více než 40 000 křesťanů do džungle. Zhruba 15 000 žije v uprchlických táborech pod policejní ochranou. Více než dvacet lidí bylo zavražděno. Ve vesnicích Tangia a Rupagaon byli křesťané upáleni ve svých domovech. V oblasti Kandhamal bylo zabito nejméně 8 lidí. Bylo spáleno přinejmenším 10 kostelů. Arcibiskup dillíské diecéze Vincent Concessao je přesvědčen, že k zastavení násilí je zapotřebí efektivnějších opatření. Místní úřady však potřebné kroky nepodnikají . S nenávistí vůči křesťanství by se mělo nakládat stejným způsobem jako s jinými extrémními podobami netolerance.
<SPEAKER ID="044" NAME="Pedro Guerreiro" AFFILIATION="GUE/NGL">
(PT) Pane předsedo, António Guerreiro, Fernando González, Gerardo Hernández, Ramón Labañino a René González, pět kubánských občanů, kteří pouze bránili svou vlast a své spoluobčany, aby se nestali oběťmi teroristických činů, které podporují a organizují skupiny se sídlem v Miami, bylo nespravedlivě uvězněno ve Spojených státech od 12. září 1998, což už je tedy téměř deset let. V průběhu těchto deseti let bylo těchto pět kubánských občanů vystaveno nespočetnému množství nezákonných situací, nepřijatelných a nehumánních trestů, nátlaku, vydírání a porušování základních lidských práv, jako bylo například uvalení krutých překážek a omezení na návštěvy rodinných příslušníků ze strany amerických úřadů. Elizabeth Palmeiros, manželka Ramóna Labañina, čeká více než dva roky na udělení víza. António Guerreiro již více než půldruhého roku neměl návštěvu od rodiny, Fernando González je v podobné situaci více než rok. Americké úřady nedovolily Adrianě Perezové navštívit svého manžela, Gerarda Hernándeze, od 12. září 1998, zatímco Olga Salanuevova nesměla navštívit svého manžela Reného Gonzáleze od srpna roku 2000. Požadujeme spravedlnost, požadujeme propuštění těchto pěti kubánských vlastenců.
<SPEAKER ID="045" NAME="Kathy Sinnott" AFFILIATION="IND/DEM">
Pane předsedo, přes vlhké klima u nás v Irsku docházelo k vážným povodním v minulosti relativně zřídka. Poslední dobou se ničivé záplavy staly každoročním, sezónním jevem.
<P>
Na situaci se podílí řada faktorů: výstavba v záplavových oblastech, špatná údržba odvodňovacích struh a podobně. Nicméně jeden z významných faktorů - nevhodná výsadba lesů - byl v posledních desetiletích podporován financováním z fondů EU, a z tohoto důvodu si zaslouží vaši pozornost.
<P>
Tyto smrkové porosty, zejména pokud se nacházejí v oblastech horních toků, výrazně změnily odtokovou strukturu irského říčního systému. Zároveň byla většinou zanedbávána výsadba domácích irských stromů a lesních porostů, a to zejména z důvodů, jakým způsobem byly v minulosti rozdělovány finance.
<P>
Naneštěstí se Irsko rozhodlo nezahrnout lesnictví do nového programu rozvoje venkova. Odříznout domácí irské lesnictví od zdrojů financí v této kritické době, kdy potřebuje znovu vstoupit na scénu, je receptem pro katastrofu zahrnující více povodní, znečištění vod, hromadění CO2 a klesající úrodnost půdy.
<P>
Existují určité symbolické projekty v rámci programu, které zahrnují domácí odrůdy stromů. Nelze však popřít skutečnost, že byla promeškána příležitost ke zmírnění budoucích záplav prostřednictvím využití fondů pro domácí druhy stromů.
<SPEAKER ID="046" NAME="Kinga Gál" AFFILIATION="PPE-DE">
(HU) Pane předsedo, dámy a pánové, neměli bychom jenom propagovat mezikulturní dialog, ale měli bychom ho i bránit, pokud se ocitne pod útokem, zejména pokud se koexistence různých etnik den po dni zhoršuje v sousední zemi, v členském státu Evropské unie.
<P>
Štvavé, drsné výroky Jána Sloty, předsedy jedné z vládnoucích stran na Slovensku, a jeho hry na webové stránce YouTube, které vyzývají obyvatele k zabíjení politiků maďarských menšinových stran na Slovensku, stejně jako nedávný výrok slovenského ministra školství, že by zakázal maďarštinu na Slovensku a že důvodem, proč podporuje poslance za maďarskou menšinu v parlamentu je to, že se zúčastnili budapešťského fóra, které rozčílilo poslance maďarského parlamentu, měly a bohužel ještě mohou mít smutné následky.
<P>
Důsledky tolerování extrémních výroků a pobuřování už lze pocítit. Podle nedávných průzkumů veřejného mínění 60 % patnáctiletých považuje Maďary za nejneoblíbenější národ a souhlasí s šokujícími, pobuřujícími obviněními, jež čelní slovenští politici po léta pronášejí. Maďaři však začínají mít strach. K této situaci dochází nyní, kdy máme všichni náruč do široka otevřenou a domníváme se, že se nic nestane, Parlament, Komise a Rada mají spoustu práce a všichni slavíme rok mezikulturního dialogu. Děkuji vám za pozornost.
<SPEAKER ID="047" NAME="Silvia-Adriana Ţicău" AFFILIATION="PSE">
(RO) Přibližně 60 milionů evropských občanů, což představuje 15 % obyvatel EU, žije v nebezpečí chudoby. V boji za vymýcení chudoby byly označeny následující priority: vyšší zaměstnanost, zabránění předčasným odchodům ze škol, vymýcení dětské chudoby, modernizace systému sociálního zabezpečení a vymýcení diskriminace. Investice do školství by měly být prioritou. Zajištění moderní vzdělávací infrastruktury a zkvalitnění profesního vzdělávání, ohodnocení a sociálního statutu učitelů jsou předpokladem pro vybudování kvalitního vzdělávacího systému.
<P>
V současnosti přesahuje průměrná míra předčasného ukončování školní docházky v EU hranici 16 %. Mnozí mladí lidé, kteří nedokončí školní docházku, pocházejí z venkovských oblastí a jsou nuceni školu opustit kvůli tíživé finanční situaci. Vyzývám členské státy, aby rozvoj vzdělávací infrastruktury a tvorbu pracovních příležitostí, zejména ve venkovských oblastech, stanovily za své priority. Lepší vzdělání garantuje pro mladší generaci slušný životní standard a tím i zlepšení sociální a hospodářské soudržnosti Evropské unie. Budoucnost EU závisí na síle, hodnotách a kvalitě současné a budoucích generací.
<SPEAKER ID="048" NAME="Pál Schmitt" AFFILIATION="PPE-DE">
(HU) Děkuji vám, pane předsedo. 15. září se v Budapešti konalo ustanovující zasedání Evropského inovačního a technologického institutu. Maďarsko a Budapešť, která byla vybrána za centrum této instituce, mají na poli vědeckého výzkumu vynikající tradici. Jen pomyslete na skutečnost, že 12 držitelů Nobelovy ceny byli maďarští vědci, kteří se aktivně podíleli na klíčových vynálezech 20. století.
<P>
Nejvýznamnějšími úkoly této nové instituce je prosazování a koordinace spolupráce mezi evropskými vědeckými centry a vytváření sítě univerzit, výzkumných ústavů a účastníků na inovacích ze soukromého sektoru. Tyto cíle jsou v souladu se základním principem Lisabonské strategie, s ústředním konceptem vytvoření společnosti založené na znalostech, která dosáhne vyšší konkurenceschopnosti, ekonomického růstu a vytváření pracovních příležitostí.
<P>
Pane předsedo, dovolte mi prosím poděkovat těm, kteří vybrali maďarskou Budapešť za sídlo této významné instituce. Jsem přesvědčen, že Budapešť bude dobrou hostitelkou. Rád bych poukázal na nevídaný politický konsenzus, kterého bylo v této záležitosti v Maďarsku dosaženo. Upřímně doufám, že tato instituce v příštím roce, který Evropská unie vyhlásila rokem tvořivosti a inovací, bude přispívat k úspěchu. Děkuji za slovo.
<SPEAKER ID="049" NAME="Marian Harkin" AFFILIATION="ALDE">
Pane předsedo, před necelými dvěma týdny Evropský soudní dvůr shledal, že Irsko se dostalo do rozporu s rámcovou směrnicí o vodě, co se týká některých systémů čištění odpadních vod. Osobně musím říci, že mne velmi těší, že se Komise aktivně snaží zajistit čistou pitnou vodu v Irsku. Nyní má však Komise EU příležitost stavět na tomto dobrém základě. Mohla by tak učinit prodloužením plánu pro nakládání se zemědělskými odpady. Termín dokončení prací je prosinec 2008, ale vzhledem k výjimečným okolnostem práce dokončeny nebudou. Jestliže k prodloužení termínu nedojde, tak, jak jsem již řekla, práce nebudou dokončeny a nikomu to neprospěje.
<P>
Prodloužení termínu by naopak prospělo všem, kvalitě vody v Irsku, životnímu prostředí, zemědělcům a politice Komise. Prodloužení termínu, aby bylo umožněno splnění směrnice o dusičnanech, by bylo rozumným a smysluplným krokem ze strany Komise, který by doložil názorovou shodu ve věci uplatňování politiky EU.
<SPEAKER ID="050" NAME="Árpád Duka-Zólyomi" AFFILIATION="PPE-DE">
(SK) Slovensko, členský stát Unie, přijalo systém hodnot Evropské unie, což znamená, že by mělo rovněž respektovat princip kulturní a jazykové rozmanitosti Společenství.
<P>
Nedávný průzkum provedený Open Society Fund však upozorňuje na nebezpečný nárůst nenávisti slovenských žáků směřované proti maďarské menšině a ukazuje, že více než 63 % z nich se domnívá, že na veřejnosti by Maďaři měli mluvit pouze slovensky a maďarsky hovořit pouze doma. Neslýchanou věcí je, že dokonce i ministr školství tento názor v parlamentu plně podpořil.
<P>
To je alarmující situace. Ministrův názor je v rozporu s ústavou, slovenskými zákony a s principy, na nichž je založena demokratická Evropa. Od doby, kdy vládu převzala koaliční vláda pana Róberta Fica, je na Slovensku něco v nepořádku. Množí se protimaďarské, rasistické a xenofobní projevy, zejména zásluhou pana Jána Sloty, předsedy vládní strany. Zarážející skutečností je, že ani předseda vlády ani představitelé koaličních stran proti tomu neprotestují a neodsuzují tento škodlivý a nebezpečný trend.
<SPEAKER ID="051" NAME="Slavi Binev" AFFILIATION="NI">
(BG) Pane předsedo, vážení kolegové, rád bych vaši pozornost obrátil k nejnovějšímu z řady skandálů, které v Bulharsku propukly v souvislosti se 49 miliony EUR, které ministerstvo vnitra vynaložilo na použití zvláštních sledovacích prostředků. Tyto výdaje by byly ospravedlnitelné, kdyby díky použití odposlouchávacích a sledovacích přístrojů došlo k odhalení a usvědčení byť jen jediného zločince. Úředníci ministerstva vnitro zároveň vždy argumentují tím, že jim k úspěšnému stíhání zločinců v Bulharsku chybí i to nejzákladnější vybavení.
<P>
Ukazuje se, že poté, co byly vynaloženy prostředky, které by stačily na nákup 15 průzkumných letounů, dokáže bulharská policie hlásit pouze to, že policisté neviděli, kdo umístil nálož v tajném nevěstinci v centru hlavního města. Fakta vedou k jedinému možnému závěru. Ministerstvo vnitra spolu s jistými soukromými společnostmi okrádají bulharské daňové poplatníky, okrádají je systematicky a ve velkém měřítku. Služby, které by měly sloužit k prevenci zločinu, jsou využívány pouze pro politické a hospodářské vydírání a pro vyřizování si účtů s opozicí.
<SPEAKER ID="052" NAME="Iuliu Winkler" AFFILIATION="PPE-DE">
(HU) Děkuji vám, pane předsedo. V nadcházejících letech lze dosáhnout udržitelného rozvoje hospodářství Evropské unie pouze v případě, že posílíme 23 milionů malých a středních podniků v Unii, neboť ony zajišťují zhruba čtyři z pěti pracovních příležitostí vytvořených v poslední době v Unii.
<P>
Evropský balíček opatření, akt o malých podnicích, zveřejněný Komisí v červnu, uznává ústřední úlohu, kterou malé podniky hrají v evropských ekonomikách, a stanovuje obecný rámec pro politiku Unie a členských států. Dokument navrhuje přijetí nových opatření v klíčových oblastech, jako například zjednodušení regulace státní pomoci a zlepšení finanční disciplíny.
<P>
Evropské malé podniky však potřebují více než pouhou politickou vůli Komise, Parlamentu či dokonce členských států. Potřebují, aby došlo k rychlému vypracování a efektivnímu uplatnění nových opatření. Evropský parlament se musí ujmout klíčové role v uspíšení tohoto procesu. Děkuji vám.
<SPEAKER ID="053" NAME="Katalin Lévai" AFFILIATION="PSE">
(HU) Pane předsedo, zjišťujeme, že se mezi lidmi, sociálními skupinami, etniky a nezřídka mezi národy šíří extrémní myšlenky a projevy násilí. Existují politické nástroje k jejich zadržení, lze využít správních a policejních nástrojů.
<P>
Politici, kteří přemýšlejí v dlouhodobém horizontu, však raději volají po dialogu, nejen po dialogu politickém, který často vede ke konfliktům, ale i po dialogu kulturním. Abychom s někým vedli dialog o kultuře, musíme především znát svou vlastní kulturu.
<P>
Podstatou roku mezikulturního dialogu je, že bychom měli poznat různé vrstvy společnosti, život a historii menšin, etnických skupin a národností, které na první pohled mohou vypadat zvláštně nejen při pohledu přes hranice, ale i v rámci jednotlivých zemí. Tyto znalosti pomáhají jednotě národů a dobrým vztahům mezi národy a etnickými skupinami, zatímco nedostatek porozumění jim zabraňuje.
<P>
Domnívám se, že v roce mezikulturního dialogu je obzvláště důležité, aby evropské společnosti udržovaly skutečně hodnotný dialog mezi většinou a menšinou, protože jedině tak se mohou rozvinout skutečné vztahy mezi kulturami evropských zemí. Jedná se o evropský jev, který je třeba řešit na evropské úrovni. Velmi vám děkuji.
<SPEAKER ID="054" NAME="Dragoş Florin David" AFFILIATION="PPE-DE">
(RO) Společně jsme rozhodli, že evropská energetická politika bude usilovat o snížení energetické závislosti EU, zajištění spolehlivosti dodávek a transparentnosti cen. V současnosti pozorujeme, že evropský trh s plynem je charakterizován značně dynamickým vývojem ve všech směrech: energetické politice, technickém vybavení, samotném obchodu s plynem a transparentnosti cen, neboť stanovování cen je klíčovou součástí ochrany evropských spotřebitelů.
<P>
V této souvislosti vyžaduje měření a účtování plynu ve vztahu ke koncovým spotřebitelům rozvoj vhodných standardů, které umožní jednotnou metodu počítání používanou po celé EU, aby měření bylo transparentní, to jest spravedlivé, nestranné a přesné.
<P>
Vyzývám dnes Evropský parlament, aby učinil všechny potřebné kroky k zajištění prověření způsobů, jimiž je plyn měřen a účtován, protože jsme zjistili, že v Rumunsku přepravci a distributoři plynu nesplňují následující normy: plyn je měřen v krychlových metrech a účtován v kw/h, takže občané nemají možnost ověřit si svou skutečnou spotřebu, která je výsledkem matematického vzorce založeného na sporných parametrech.
<SPEAKER ID="055" NAME="Proinsias De Rossa" AFFILIATION="PSE">
Pane předsedo, množství občanů pociťuje zlobu a strach v souvislosti s kolapsem finančních institucí po celém světě a možným dopadem této situace na jejich úspory, důchody a zaměstnání.
<P>
Těší mne, že je tu přítomen komisař McCreevy, který se bude účastnit následující rozpravy. Domnívám se však, že musí neprodleně jednat ve věci, kterou navrhuje Parlament - ve zkrocení "kasinového kapitalismu", který nás přivedl na pokraj ekonomické propasti.
<P>
Pane komisaři, pokud vám vaše zaujetí pro neoliberální ideologii toto neumožní, měl byste odstoupit a uvolnit místo někomu jinému, kdo se postaví tváří v tvář tržním bukanýrům. Je zapotřebí nových, přísných předpisů pro finanční a bankovní sektor a vaše dosavadní prosazování takzvané "mírné regulace", což v některých případech znamenalo nulovou regulaci, musí skončit.
<P>
Než se posadím, rád bych poukázal na poznámky, které učinila slečna McDonaldová ze strany Sinn Féin, která se jimi snažila ospravedlnit kampaň proti Lisabonské smlouvě, a nyní prohlašuje, že usiluje o hospodářskou suverenitu Irska uprostřed globální finanční krize. Domnívám se, že jenom dokládají lehkomyslný postoj odpůrců Lisabonské smlouvy.
<SPEAKER ID="056" NAME="Marek Aleksander Czarnecki" AFFILIATION="ALDE">
(PL) Finanční krize znamená, že i transparentnost finančních fondů souvisejících s alternativními investicemi by měla být pro Evropský parlament důležitou otázkou. Zlepšování transparentnosti podniků prostřednictvím právních nástrojů, zejména co se týká vztahů mezi zajišťovacími fondy a soukromými kapitálovými fondy na jedné straně a podniky, v nichž tyto fondy mají podíl na straně druhé, se stalo prioritní záležitostí.
<P>
Takzvané kodexy osvědčených postupů by mohly případně sloužit jako vzor, ale nemohou nahradit legislativní opatření v případech špatného chování. Je nutné vytvořit kodex osvědčených postupů v oblasti metod pro znovunastolení rovnováhy v současné struktuře vedení podniků.
<P>
Nová legislativa by měla také zajišťovací fondy a soukromé kapitálové fondy zavázat ke zveřejnění a objasnění investiční politiky a rizik pro individuální i institucionální investory, jakož i pojišťovací makléře a dohlížející orgány.
<SPEAKER ID="057" NAME="Milan Gaľa" AFFILIATION="PPE-DE">
(SK) Dovolte mi vyjádřit svůj zármutek a říci několik slov k připomenutí tragické nehody slovenského autobusu nedaleko chorvatského města Gospič.
<P>
Bylo zmařeno čtrnáct lidských životů, další lidé na své cestě za dovolenou utrpěli zranění. Rád bych vyjádřil svou účast truchlícím a zároveň poděkoval chorvatské straně za příkladné chování, kterým zmírnila dopad nehody a za péči o naše občany. Chorvatsko svou schopností reagovat na problémy a řešit je opakovaně dokazuje, že jeho budoucnost leží v Evropské unii.
<SPEAKER ID="058" NAME="Emmanouil Angelakas" AFFILIATION="PPE-DE">
(EL) Pane předsedo, v posledních týdnech jsme s obzvláštním zájmem a obavami sledovali vývoj finančního sektoru ve Spojených státech.
<P>
Rozhodnutí vlády Spojených států zachránit největší pojišťovací společnost pomocí půjčky ve výši 85 miliard dolarů, znárodnění dvou předních hypotečních skupin a bankrot čtvrté největší investiční banky vytvořily ve Spojených státech atmosféru paniky a vzbudily značné obavy mezi evropskými občany.
<P>
Příčinou je to, že v globalizovaném hospodářském prostředí krize velmi pravděpodobně postihne Evropu - pokud se tak již nestalo - a zasáhne bankovní systém a příjmy evropských občanů.
<P>
Rozprava, která se ve středu bude konat v Evropském parlamentu za přítomnost Rady a Komise, musí přinést konkrétní odpovědi na následující otázky:
<P>
do jaké míry je evropské hospodářství připraveno snášet pravděpodobné následky započaté krize?
<P>
jaký je plán a jaká konkrétní opatření byla učiněna pro zabezpečení finanční situace evropských občanů?
<P>
a konečně, jakou politiku hodlá Evropská centrální banka sledovat při podpoře evropských finančních institucí?
<SPEAKER ID="059" NAME="Marie Panayotopoulos-Cassiotou" AFFILIATION="PPE-DE">
(EL) Pane předsedo, 26. září bude EU oslavovat svou jazykovou rozmanitost. Události se budou soustřeďovat na myšlenku, že jazyky tvoří kulturní mosty a že by mělo být podporováno studium cizích jazyků a komunikace přes jazykové bariéry.
<P>
Tyto události a vyjádření Komise však zcela opomíjejí potřebu udržet v Evropě výuku staré řečtiny a latiny. Tyto klasické jazyky jsou zdrojem řady slov a výrazů ve všech evropských i jiných jazycích.
<P>
Zároveň je k diskusi otevřená zelená kniha "Migrace a mobilita: výzvy a možnosti vzdělávacích systémů EU". challenges and opportunities for EU education systems' is open for consultation. Zelená kniha hovoří o úloze, kterou hraje směrnice 77/486/EHS Rady ve vzdělávání dětí migrujících zaměstnanců a kriticky hodnotí nahodilé akce, které byly v posledních 30 letech na základě této směrnice podnikány.
<P>
To je příležitost, jak posílit výuku jazyků evropských migrujících pracovníků.
<SPEAKER ID="060" NAME="Zita Pleštinská" AFFILIATION="PPE-DE">
(SK) Třetí politická krize v řadě na Ukrajině pravděpodobně byla příčinou, proč historický druhý summit mezi Ukrajinou a EU, jenž se konal v Paříži počátkem září, nedosáhl ambicióznějších závěrů, co se týká rusko-gruzínského konfliktu.
<P>
Oceňuji, že Evropská unie znovu deklarovala podporu budování občanské společnosti a demokratickým změnám na Ukrajině. Rovněž pozitivně vnímám dohodu o "vízových rozhovorech", které by v dlouhodobém horizontu měly vyústit v bezvízový režim mezi oběma stranami, a rovněž skutečnost, že navzdory politické krizi zůstává pro Ukrajinu cesta k členství v EU otevřená.
<P>
Dnes nemá nikdo pochyby, že oranžová revoluce změnila historický směr, kterým Ukrajina kráčela. Nyní musí Ukrajina ukázat, že je stabilní a jednotná. To je její jediná příležitost pro dosažení evropské perspektivy.
<P>
Jsem přesvědčená, že svobodu doma posílíme jedině tak, že ji budeme chránit i za hranicemi EU. Proto se zúčastním 11. zasedání delegace Evropského parlamentu na Ukrajině, které se bude konat 2. a 3. října v Kyjevě a Jaltě.
<P>
Věřím, že přítomnost zástupců Evropského parlamentu na Ukrajině přispěje k uklidnění situace a k politické stabilitě Ukrajiny.
<SPEAKER ID="061" NAME="Mikel Irujo Amezaga" AFFILIATION="Verts/ALE">
(ES) Pane předsedo, rád bych se jenom připojil k odsouzení teroristického útoku či útoků, včetně vraždy, jež jsme zakusili v naší zemi. Baskové mají tu smůlu, že jsou jedinou zemí Evropské unie, která neustále zakouší terorismus, jenž trvá už desetiletí. Sám pocházím z rodiny, která zažila čtyřicetiletý exil - stejnou dobu jakou trval frankistický režim - a pokud jsme se něčemu naučili, byla to skutečnost, že žádný politický cíl nemá cenu byť jediného lidského života. Závěrem bych rád řekl, že my všichni, kdo jsme přesvědčeni o právu Basků na rozhodování, máme jasno v tom, že právo na život je nejzákladnějším právem ze všech.
<SPEAKER ID="062" NAME="James Nicholson" AFFILIATION="PPE-DE">
Pane předsedo, jsme si všichni dobře vědomi skutečnosti, že rostoucí ceny ropy a plynu mají velmi negativní vliv na mnoho odvětví našeho hospodářství a na spotřebitele.
<P>
Rád bych obrátil pozornost k dopadu, který má krize na zemědělství, rybářství a malé podniky. Vysoké ceny paliv se v současné době přenesly na zemědělce: náklady rostou a zemědělci nedostávají zvýšené dotace, kterými by pokryli náklady na drahé energie a plyn.
<P>
Palivová krize podkopává růst konkurenceschopnosti malých a středních podniků, snižující se kupní síla spotřebitelů situaci jenom ztěžuje a já se obávám pomyslet na to, pane předsedo, co se stane tuto zimu - mnoho milionů lidí si nebude moc dovolit se zahřát.
<P>
Všichni jsme viděli, co se dělo u benzínových stanic v době, kdy stoupaly ceny ropy - každý den, když jste projížděli kolem, byla cena vyšší. Když však nyní cena poklesla, snižování už není zdaleka tak rychlé, jako bylo zvyšování. Domnívám se, že prodejci musí reagovat: už dosáhli svých zisků a nyní je třeba, aby předali štafetu a poskytli rozumné ceny spotřebitelům.
<SPEAKER ID="063" NAME="Csaba Sógor" AFFILIATION="PPE-DE">
(HU) Pane předsedo, Maďarsko hraničí se sebou samým a po první světové válce ztratilo dvě třetiny svého území. Političtí představitelé Maďarů žijících v těchto oblastech, což představuje 3 miliony obyvatel v sedmi zemích, v minulém století bojovali za svá práva pouze za použití mírových prostředků.
<P>
Po šest let hovořilo téměř 20 politických organizací v rámci fóra zastupitelů z Karpatské kotliny o mírových možnostech prosazování zájmů a v debatách pokračují na témata: identity, mateřského jazyka, hospodářských vztahů a autonomie. I já jsem účastníkem tohoto fóra. Letos jsme se rozhodli, že otevřeme společnou kancelář pro lobování v Bruselu v zájmu využití možností poskytovaných EU.
<P>
Je nepochopitelné a nepřijatelné, že mírumilovné snahy maďarských komunit jsou uráženy krajními projevy politiků některých členských států EU, kteří zároveň obviňují maďarskou menšinu své země z kolektivní zločinnosti a chtějí omezit užívání jejich mateřského jazyka.
<P>
Rád bych obrátil pozornost Evropského parlamentu k těmto útokům a znovu připomenul, že národnostním menšinám je třeba zajistit jejich společenská práva a neobviňovat je z kolektivní zločinnosti. EU v této záležitosti musí hrát aktivní, preventivní roli. Děkuji vám.
<SPEAKER ID="064" NAME="Ioannis Gklavakis" AFFILIATION="PPE-DE">
(EL) Pane předsedo, Komise se snaží pomoci v boji proti problému rostoucích cen potravin v rozvojových zemích a zamýšlí poskytnout těmto zemím finance ve výši 1 miliardy EUR.
<P>
Z těchto prostředků bude financován nákup semen a dalších potřeb pro zvýšení zemědělské produkce, nasycení obyvatelstva, snížení inflace a cen potravin.
<P>
Je politicky a morálně správné, že chceme pomáhat rozvojovým zemím, ale současně bychom měli podniknout podobné iniciativy pro podporu evropských zemědělců. Vysoké ceny potravin je zasáhly stejně tvrdě a k tomu je třeba přidat, že tyto peníze je třeba považovat za úspory nákladů ze společné zemědělské politiky (SZP).
<P>
Navrhuji proto, aby podstatná část této miliardy EUR byla použita na pomoc evropským zemědělcům, kteří čelí množství problémů.
<P>
Na závěr mi dovolte vyjádřit vážné obavy nad řádným využíváním peněz přidělených těmto zemím; země v Africe, karibské oblasti a Tichomoří nemají žádný model rozvoje venkova a neexistuje v nich systém inspekce. Obávám se, prostředky se ztratí v byrokracii mezinárodních organizací, aniž by nakonec přinesly nějaký užitek.
<SPEAKER ID="066" NAME="Předsedající">
Tím je tento bod uzavřen.
