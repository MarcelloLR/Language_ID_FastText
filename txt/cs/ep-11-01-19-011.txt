<CHAPTER ID="011">
Bezpečnostní situace v oblasti Sahelu (rozprava) 
<SPEAKER ID="485" NAME="Předsedající">
Dalším bodem je rozprava o otázce k ústnímu zodpovězení o bezpečnostní situaci v oblasti Sahelu, kterou položili Arnaud Danjean, Ioannis Kasoulides, Elmar Brok, José Ignacio Salafranca Sánchez-Neyra, Michael Gahler, Krzysztof Lisek a Andrey Kovatchev za skupinu Evropské lidové strany (Křesťanských demokratů) místopředsedkyni Komise, vysoké představitelce Unie pro zahraniční věci a bezpečnostní politiku - B7-0808/2010).
<SPEAKER ID="486" NAME="Arnaud Danjean" LANGUAGE="FR">
Pane předsedající, paní baronko Ashtonová, tématem, kterým se dnes zabýváme, jsme se měli zabývat již před mnoha měsíci, jelikož bezpečnostní situace v oblasti Sahelu se neustále zhoršuje již více než tři roky. Navíc tuto problematiku probíráme v týdnu, během něhož jsme ve Francii pohřbili dvě nevinné mladé oběti islámského terorismu, které byly zabity před pár týdny na nigersko-malijské hranici.
<P>
Vedle silných emocí, které tyto zločiny vzbudily, musíme rozpoznat skutečné hrozby soustředěné v tomto regionu ležícím na prahu Evropy. Tyto hrozby totiž neplynou pouze z terorismu, ačkoli únosy a vraždy jsou nejdramatičtějším dokladem zhoršující se situace v Mauritánii, Mali a Nigeru. Zločinecké sítě se zde vyskytují v hojném počtu. Nelegální obchod s drogami, zbraněmi a lidmi ohrožuje stabilitu nejen těchto zemí, ale také našeho vlastního kontinentu. Nesmíme se nechat zmást; stejně jako skutečnost, že většina obětí teroristických činů v tomto regionu jsou Evropané, také platí, že místem určení veškerého tohoto nelegálního obchodu je evropský kontinent.
<P>
Tváří v tvář této mimořádně znepokojující situaci by Evropská unie měla zavést integrovanou, komplexní strategii, která by spojovala její rozvojovou a bezpečnostní politiku. To je zcela zásadní. Fungují již samozřejmě některé iniciativy, zejména prostřednictvím desátého Evropského rozvojového fondu, a byly pro tyto země vyčleněny téměř 2 miliardy EUR na boj proti chudobě, na rozvoj hospodářství a zavedení výkonnější správy věcí veřejných. Některé členské státy samozřejmě mají také politiky dvoustranné spolupráce.
<P>
Nyní však musíme jít mnohem dál. Zejména pak naše činnost musí být mnohem lépe koordinována. Musíme posílit regionální přístup a podpořit tyto země v jejich užší spolupráci při řešení společných výzev, kterým čelí. Musíme rovněž rozšířit a co možná nejvíce integrovat celou řadu politik, kterými Evropská unie disponuje, a sice v oblasti rozvoje, bezpečnosti, posilování institucionálních struktur, celních úřadů, soudů a policie.
<P>
Paní baronko Ashtonová, je málo oblastí natolik blízko Evropě, které by poskytovaly přístřeší takovému počtu hrozeb pro naši bezpečnost, a málo regionů, ve kterých Evropská unie může konečně uskutečnit integrovaný přístup plánovaný Lisabonskou smlouvou, na jehož základě byla vytvořena Evropská služba pro vnější činnost, v jejímž čele v současné době stojíte.
<P>
Paní baronko Ashtonová, můžete nám prosím poskytnout podrobnosti ohledně strategie, kterou se chystáte uplatňovat v tomto regionu?
<SPEAKER ID="487" NAME="Catherine Ashton">
místopředsedkyně Komise/vysoká představitelka Unie pro zahraniční věci a bezpečnostní politiku. - Pane předsedající, chci začít, stejně jako pan Danjean, hroznými zprávami o smrti dvou mladých Francouzů, kteří byli před deseti dny uneseni v nigerském hlavním městě Niamey a zabiti pouhých pár hodin poté. Odsoudili jsme tento skutečně hrůzný zločin a znovu vyjadřuji naši soustrast jejich rodinám stejně jako rodinám členů nigerských zásahových jednotek, kteří byli zabiti během následné přestřelky. Chci vyjádřit solidaritu francouzským úřadům a nigerským úřadům.
<P>
Dalších pět francouzských občanů ovšem drží někde v poušti na severu Mali jako rukojmí Al-Káida v islámském Maghrebu. Pouze v uplynulém roce bylo uneseno 10 Evropanů a 4 byli zabiti.
<P>
Bezpečnostní situace v Sahelu je alarmující: organizované zločinecké sítě, slabá přítomnost státu v pouštních oblastech a malá pravomoc bezpečnostních složek spolu s všudypřítomnou chudobu, suchem a nedostatkem potravin. Tyto hrozby představují vážnou výzvu pro rozvojovou práci a vyhlídky do budoucna, jelikož pro ty, kteří se angažují v rozvojových činnostech, se stalo příliš riskantní pokračovat v práci v takovém prostředí.
<P>
Evropská unie a její členské státy již několik let přispívají k řešení problémů spojených s rozvojem a bezpečností v jednotlivých zemích Sahelu, bezpečnostní hrozby však přesahují národní hranice a jediná možná a účinná reakce je ta regionální a komplexní. Musíme pokračující evropskou účast v Sahelu učinit soudržnější, koordinovanější a účinnější.
<P>
Loni v říjnu mi Rada pro zahraniční věci dala za úkol připravit spolu s Komisí do začátku tohoto roku strategii pro Sahel. Tato strategie se měla opírat o celostní a integrovaný přístup a soudržně využívat různé dostupné nástroje, abychom mohli posílit bezpečnost, stabilitu, rozvoj a řádnou správu věcí veřejných v Sahelu.
<P>
Domnívám se, že abychom odpověděli na složitost problémů Sahelu, musíme jednat na různých úrovních. Zaprvé, potřebujeme politický a diplomatický rozměr. Ten je nezbytný pro usnadnění dialogu mezi zeměmi Sahelu, které k sobě stále chovají vzájemnou nedůvěru. Měli bychom stavět na národních strategiích, které máme - tam, kde existují - a podporovat zavedení regionálních iniciativ a nástrojů pro společné řešení bezpečnostních hrozeb.
<P>
Souběžně s tím by Evropská unie měla posílit dialog o bezpečnosti v Sahelu se zeměmi Maghrebu, regionálními organizacemi - Africkou unií, ECOWAS a CEN-SAD - a také mezinárodním společenstvím obecně a Organizací spojených národů, Spojenými státy americkými a Kanadou zejména.
<P>
Zadruhé, musíme pomáhat zemím Sahelu při posilování pravomocí bezpečnostních sfér - armády, policie, soudnictví a hraničních kontrolních systémů - v každé zemi. Musí být schopné účinným způsobem znovu nastolit právní stát a bezpečnost a přesunout státní pravomoc do nejcitlivějších regionů. Budeme podporovat regionální spolupráci mezi Mali, Mauritánií a Nigerem na operativní úrovni, aby mohly společně a účinněji čelit hrozbě Al-Káidy v islámském Maghrebu, organizovanému zločinu a domácímu banditství.
<P>
Zatřetí, z dlouhodobého hlediska by Evropská unie měla nadále přispívat k rozvoji zemí Sahelu s cílem pomoci jim zlepšit jejich schopnosti poskytovat obyvatelům sociální služby a pokrok. Jednotlivé země budou nadále podporovat vnitřní stabilitu a pomáhat nalézat jak socio-ekonomická řešení, tak řešení etnického pnutí.
<P>
Začtvrté, abychom předcházeli extremismu a radikalismu a bojovali s nimi, musíme podporovat státy a legitimní nestátní aktéry při přípravě a provádění strategií a aktivit, jejichž cílem je přemoci islámský radikalismus a podpořit demokratickou, tolerantní a nenásilnou představu o fungování společnosti.
<P>
Naší snahou bude soudržným způsobem využívat krátkodobé a dlouhodobé nástroje, kterými disponujeme, abychom uskutečnili různé prvky této strategie. Součástí samozřejmě bude zapojení členských států do strategie.
<P>
Spolupracuji velmi úzce s komisařem Piebalgsem, jehož účast na přípravě bezpečnostní a rozvojové strategie je zásadní, abychom zajistili zdroje potřebné pro její uplatňování.
<P>
Jsem přesvědčena, že pokud zavedeme tuto novou komplexní a celostní strategii, pokračující v politickém, diplomatickém a operativním rozvojovém směru naší působnosti v oblasti Sahelu, dáme nový impuls řešení četných hrozeb a výzev, kterým tento region čelí. Těším se na důkladnou prezentaci této strategie, ke které dojde za několik týdnů, a zapojení vážených poslankyň a poslanců Evropského parlamentu do diskuse.
<SPEAKER ID="488" NAME="José Ignacio Salafranca Sánchez-Neyra" LANGUAGE="ES">
Pane předsedající, jak bylo uvedeno v textu otázky k ústnímu zodpovězení, kterou jsme položili, v posledních třech letech jsme svědky eskalace situace nepříznivě ovlivňující zájmy Evropské unie a občany v jižní Sahaře, která se stala útočištěm pro islámskou odnož Al-Káidy, což je doprovázeno celou řadou vražd, únosů, vydíráním a obchodem s drogami a lidmi, jejichž oběťmi byli němečtí, italští, španělští a naposledy francouzští občané. Chceme proto vyjádřit solidaritu s našimi francouzskými kolegyněmi a kolegy a říci, paní baronko Ashtonová, že tato situace vyžaduje pevnou, neoblomnou odpověď ze strany Evropské unie, jak to požaduje prezident Sarkozy.
<P>
V těchto souvislostech je nutno reagovat na poli politiky, hospodářství a rozvoje a pan Danjean nám připomněl značné možnosti čerpání zdrojů z Evropského rozvojového fondu.
<P>
Paní baronko Ashtonová, chtěl bych vás požádat, zda byste poskytla své hodnocení protiteroristického summitu G8, který se konal v říjnu v Mali a jehož se nezúčastnilo Alžírsko. Obdržela jste tehdy mandát Rady. Uvedla jste, že odpověď musí mít regionální základ. Myslím si, že je špatným znamením, když dvě ze stran tohoto konfliktu - Maroko a Alžírsko - vzájemně nespolupracují, což se přidává k nestabilní situaci v Tunisku.
<P>
Závěrem bych vás chtěl, paní baronko Ashtonová, požádat, zda byste posoudila protiteroristické centrum vytvořené Alžírskem 2 000 km jižně od Alžíru za účasti Mali, Mauritánie a Nigeru, a zda byste mi řekla, jestli souhlasíte s interpretací, že cílem tohoto protiteroristického centra je zabránit přítomnosti Evropské unie a Spojených států amerických, jejímž cílem je zaručit bezpečnost v oblasti.
<SPEAKER ID="489" NAME="Roberto Gualtieri" LANGUAGE="IT">
Pane předsedají, paní vysoká představitelko, dámy a pánové, zdá se, že mezi poznámkami pana Danjeana a vaším projevem, paní baronko Ashtonová, panuje pozitivní shoda, co se týká analýzy situace a konstatování, že situace v Sahelu je kritická.
<P>
Hovoříme o jednom z nejchudších regionů na světě, hraničícím s některými ze zemí, kterými během posledních týdnů otřásla dosud nejnebezpečnější vlna nestability. Je rovněž regionem, kde infiltrace teroristů a obchod s drogami narůstají do skutečně znepokojujících rozměrů. To vše činí tuto situaci neudržitelnou a skutečně ohrožuje Evropu.
<P>
V evropské iniciativě proto musí dojít ke kvalitativnímu pokroku. Iniciativa pro bezpečnost a rozvoj v Sahelu z roku 2009 se dosud ukázala jako neúčinná. Je třeba vytvořit novou strategii pro bezpečnost v Sahelu, k jejímuž přijetí vyzvala Rada ministrů zahraničních věcí a které očekáváme. Domnívám se, že je třeba zdůraznit dva důležité body: zaprvé regionální přístup; a zadruhé integrovaný přístup, který nám umožní co nejlépe používat různé nástroje, které má Evropská unie k dispozici, konkrétním, operativním a koordinovaným způsobem. Musíme si nicméně uvědomit, že směřování možné mise musí být posouzeno velmi opatrně, protože mise společné bezpečnostní a obranné politiky jsou jedním z našich nástrojů, nejsou však náhradou za politickou strategii.
<P>
Naše skupina proto plně schvaluje nový, obnovený závazek Evropy vůči Sahelu a nedočkavě očekáváme podobu nové strategie a její podrobné projednávání a těšíme se, že její uplatňování podpoříme.
<SPEAKER ID="490" NAME="Charles Goerens" LANGUAGE="FR">
Pane předsedající, v oblasti Sahelu došlo k alarmujícímu nárůstu incidentů zmiňovaných v otázce k ústnímu zodpovězení.
<P>
Lidé nejvíce postižení činností zločineckých sítí a teroristů jsou lidé žijící mimo svou vlast. Řada z nich se chová příkladným způsobem, jako tomu bylo v případě dvou francouzských občanů, jejichž tragickou smrt odsuzujeme. Každý incident zároveň dále podkopává autoritu příslušné vlády, která se snaží řešit své problémy spojené s hospodářskou, bezpečnostní a politickou spoluprací v rámci regionálního systému, jehož institucionální rámec, nezapomeňme, se široce opírá o evropský model. Otázky vznesené v této diskusi jsou mimořádně důležité.
<P>
Pokud chceme dělat to, co se od nás jako od Evropské unie v první řadě očekává, musíme se dohodnout na společném přístupu, konkrétně k oblasti Sahelu a obecně k Hospodářskému společenství západoafrických států (ECOWAS).
<P>
Zadruhé, musíme se vážně zamyslet jak nad bezprostředními, tak základními příčinami stojícími za zhoršující se situací v regionu. Jednou ze základních příčin je extrémní chudoba těchto států, kvůli které jsou slabé a neschopné plnit své svrchované funkce.
<P>
Zatřetí, musíme definovat jasnou strategii EU k této problematice, a chtěl bych poděkovat paní baronce Ashtonové za její prohlášení.
<P>
Začtvrté, nesmíme šetřit na zdrojích potřebných pro pomoc dotčeným státům, aby znovu získaly kontrolu nad situací, zejména pak nad bezpečnostní situací. Chtěl bych skončit zdůrazněním, že při řešení problémů uvedených v otázce pana Danjeana se ve skutečnosti zabýváme naší vlastní bezpečností.
<SPEAKER ID="491" NAME="Sabine Lösing" LANGUAGE="DE">
Pane předsedající, o čem tohle vše pojednává? O organizovaném zločinu nebo o politickém a/nebo náboženském terorismu? Je to důležitá otázka, pokud jde o hodnocení situace. Odborníci na tento region jsou názoru, že se mnohem více jedná o trestnou činnost než o nábožensky motivovaný mezinárodní terorismus. Opatření pro potírání terorismu často mívají fatální důsledky pro mír a demokracii a mohou být použity jako záminka pro podporu jiných zájmů.
<P>
Může také jít o to, že Afrika je jednou z oblastí, o kterou se Evropa zajímá. Slovy Gillese de Kerchoveho, koordinátora Evropské unie pro boj proti terorismu, je Afrika "dvorkem" Evropy. Jsem proti bezpečnostním politikám, které pomůžou Africe ozbrojit se. Oblast Sahelu lze učinit bezpečnou pouze zlepšením situace místního obyvatelstva. Navýšení rozpočtu na bezpečnost a armádu v zemích, kde obyvatelé trpí akutním nedostatkem potravin, je nešťastný krok.
<P>
Závěrem bych byla ráda, kdybyste zvážili skutečnost, že únosy a jiné zločiny jsou obchodem, do kterého je zapojena spousta lidí v nepřehledném množství organizací. Financování bezpečnostních struktur ze strany západu by mohlo mít kontraproduktivní dopad na snahy bojovat proti zločinnosti a mohlo by i nadále v budoucnu uvádět nevinné lidi do nebezpečí.
<SPEAKER ID="492" NAME="Cristian Dan Preda" AFFILIATION="PPE">
(RO) Pane předsedající, únos a následná vražda Antoina de Lecoura a Vincenta Deloryho v Nigeru nám bolestivě připomíná, že je třeba zavést strategii na podporu bezpečnosti, stability a řádné správy věcí veřejných v oblasti Sahelu. Skupina Evropské lidové strany (Křesťanských demokratů) již dlouhou dobu takovou strategii skutečně podporuje a já bych v této souvislosti uvítal, kdyby Evropská komise vydala sdělení v tom smyslu, že do konce tohoto měsíce bude předložena strategie, která bude slučovat bezpečnostní a rozvojové aspekty.
<P>
Jsem přesvědčen, že se musíme zabývat všemi aspekty bezpečnostní otázky v oblasti Sahelu. Pokud totiž terorismus dokázal v tomto regionu zapustit kořeny, stalo se tak proto, že zde našel politické, hlavně však sociální a zřejmě ekonomické podmínky vedoucí k jeho rozšíření. V této oblasti jsou mimořádně propustné hranice a chybí účinná vládní kontrola. Všechny tyto faktory zřejmě usnadnily rozšíření nezákonného obchodování. Dochází zde také k nedostatečnému rozvoji.
<P>
Domnívám se, že zde jsou dva mimořádně užitečné faktory, které napomohou zajistit bezpečnost v Sahelu, a tudíž i evropských občanů. Zaprvé, na úrovni Sahelu-Sahary je zapotřebí vytvořit strategii, jejímž cílem bude opětovné nastolení zákonné moci států tohoto regionu v opuštěných oblastech, a samozřejmě také ustanovení právního státu. Zadruhé, domnívám se, že musíme zahájit společné socio-ekonomické rozvojové programy v pohraničních oblastech, abychom vytvořili pro místní obyvatele pracovní příležitosti.
<SPEAKER ID="493" NAME="Pier Antonio Panzeri" AFFILIATION="S&amp;D">
(IT) Pane předsedající, dámy a pánové, požadavky na uskutečnění rozpravy k tomuto tématu byly vzneseny několikrát a pokaždé byly přijaty závazky týkající se zavedení požadovaných iniciativ v oblasti Sahelu, ať už se jednalo o stabilizaci regionu či zajištění větší bezpečnosti.
<P>
Jak víme, vzhledem ke špatné situaci na hranicích a obrovské velikosti regionu je Sahel ideálním místem pro transit obchodníků s drogami a teroristických skupin, zejména Al-Káidy v islámském Maghrebu. Slabost a nestabilita států v tomto regionu jsou hlavním problémem, a jak bylo zdůrazněno, tyto hrozby mají přímý dopad na obyvatele a země regionu, zejména na Mauritánii, Mali a Niger.
<P>
Hlavním úkolem, kterým se Evropská unie musí zabývat, je vypracovat důvěryhodnou bezpečnostní strategii opírající se o různé stránky možné evropské činnosti: politiku spolupráce a rozvoje, regionální programy, strategii koordinace bezpečnosti místních komunikací a politiky vzdělávání v oblasti bezpečnosti. Proto by Evropská unie nejenže měla, ale musí zasáhnout co možná nejrychleji, a očekáváme tedy, že Komise vypracuje souhrnnou strategii, jak jste oznámila, paní baronko Ashtonová, stejně jako očekáváme silnou intervenci přímo na místě.
<P>
Závěrem, můj požadavek je jasný: musíme věnovat mnohem větší pozornost událostem odehrávajícím se na jihu Evropy, protože řada věcí se změní a bylo by lépe, kdybychom nezůstali nepřipraveni. Bude pouze pro dobro Evropské unie, když budeme prozíravější.
<SPEAKER ID="494" NAME="Olle Schmidt" AFFILIATION="ALDE">
(SV) Pane předsedající, zhoršení bezpečnostní situace v Sahelu je mimořádně vážné. Stálo mnoho životů a hrozí, že podkope politický pokrok, kterého bylo dosaženo v posledních letech v boji s terorismem. Přirozeně bych také rád vyjádřil svou soustrast všem, kteří byli tímto hrůzným násilím tak těžce postiženi.
<P>
Je obzvláště politováníhodné, že počet útoků ze strany Al-Káidy v oblasti Sahelu narůstá v době, kdy v řadě jiných zemí světa tento počet klesá. Odhadem 25 % celosvětového obchodu s kokainem směřujícího do Evropy z Latinské Ameriky prochází každoročně přes oblast Sahelu. Pašování drog zajišťuje teroristům stabilní příjmy a to jim umožňuje nabírat do svých řad mladé lidi v regionu a dobře jim platit.
<P>
Tento děsivý vývoj znepokojuje také naše kolegy v oblasti Sahelu a na posledním zasedání Smíšeného parlamentního shromáždění AKT-EU v prosinci jsme dopodrobna projednali možnosti zlepšení bezpečnostní situace v tomto regionu a omezení tamního pašeráctví. Paní baronko Ashtonová, snahy Evropské unie musí být zcela jasně stanovené a je třeba je urychlit. Spolu se zeměmi Sahelu musíme rozšířit a koordinovat své úsilí prostřednictvím souhrnné regionální strategie, přesně jak jste uvedla. Evropská unie zde má velkou společnou odpovědnost, pokud jde o poskytování vysoce kvalitní pomoci a rozhodné posilování demokratických sil.
<SPEAKER ID="496" NAME="Santiago Fisas Ayxela" AFFILIATION="PPE">
(ES) Pane předsedající, jak víte, v Nigeru, jedné z centrálních zemí oblasti Sahelu, se budou koncem tohoto měsíce konat prezidentské a parlamentní volby. Myslím si, že rozhodnutí paní baronky Ashtonové vyslat k těmto volbám delegaci Evropské unie je důležitým gestem podpory, a chci jí poděkovat za to, že v čele této delegace mám stát já.
<P>
Nejprve bych chtěl vyjádřit své politování nad nedávnou vraždou dvou mladých Francouzů v Nigeru spáchanou rukou teroristů. Nezapomínám ani na nigerské vojáky, kteří zemřeli při záchranné operaci.
<P>
Obyvatelé tohoto regionu jednoznačně odmítají násilí a terorismus, jelikož jsou první, kdo jimi v důsledku trpí. Žádají však Evropskou unii, aby učinila vše, co je v jejích silách, a pomohla jim vymýtit teroristické násilí a aby mimo jiné poskytla zbraně a výcvik pro jejich ozbrojené síly, aby mohly odpovídajícím způsobem reagovat na tyto teroristické vpády.
<P>
Navíc je Niger navzdory velkému přírodnímu bohatství jednou z nejméně rozvinutých zemí na světě. Evropská unie proto musí pracovat na zavedení účinné strategie rozvojové spolupráce, aby pomohla Nigeru a celému regionu vymanit se ze složité situace, ve které se nachází. Domnívám se, že v této oblasti nám jde o velmi mnoho, protože se nejedná jen o její dobro, ale také o dobro Evropy, která je vzhledem ke své zeměpisné blízkosti závislá na její stabilitě.
<SPEAKER ID="497" NAME="Ana Gomes" AFFILIATION="S&amp;D">
(PT) Pane předsedající, nejistá situace v oblasti Sahelu vyžaduje úsilí v oblasti rozvoje, jak uvedl komisař Piebalgs před několika dny. Nicméně rozvoj, ačkoli je zásadní a dlouhodobý, není sám o sobě dostatečný. Jak dnes řekla paní baronka Ashtonová, Evropská unie potřebuje soudržnou strategii, která využije všech dostupných nástrojů, včetně nástrojů zaměřených na reformování bezpečnostních sil zemí tohoto regionu a na budování demokratických a institucionálních kapacit. Evropská unie však v tomto směru nepodnikla žádné kroky. Stačí se pouze podívat vedle do Guiney-Bissau, dnes prakticky transformované na "narkostát", odkud Evropská unie teprve před nedávnem stáhla misi evropské bezpečnostní a obranné politiky. Byl to špatný krok, protože zapotřebí bylo posílit velikost a mandát této mise, zejména proto, že centrum organizovaného zločinu v Guineji-Bissau si za cíl vybírá přímo Evropu.
<P>
Dalším příkladem toho, jak Evropská unie v oblasti Sahelu nedělá, co by měla, je způsob, jakým si umyla ruce, pokud jde o hledání řešení konfliktu v Západní Sahaře. Pokud se budeme i nadále dívat jinam - zvláště nyní, s ohledem na velice vypjaté dění v Tunisku a důsledky pro celý region -, pouze zhoršíme bezpečnostní situaci v Sahelu a další zoufalou generaci, nacházející se v úzkých, vydáme zločineckým a teroristickým organizacím jako Al-Káida v islámském Maghrebu, která již v regionu funguje ve velké míře.
<P>
Nemůžeme stále nemít soudržnou strategii, jak to popsala paní baronka Ashtonová.
<SPEAKER ID="498" NAME="Mariya Nedelcheva" AFFILIATION="PPE">
(FR) Pane předsedající, paní baronko Ashtonová, dámy a pánové, Sahel je klíčovým regionem ležícím mezi subsaharskou Afrikou a Evropou. Znepokojující míra tamějšího nedostatku bezpečnosti se týká nás všech.
<P>
Chtěla bych vás upozornit na usnesení, které dne 4. prosince loňského roku přijalo Smíšené parlamentní shromáždění AKT-EU a jež se zabývá právě touto problematikou, a na doporučení, která toto usnesení vydává.
<P>
Společná evropská strategie je samozřejmě zapotřebí, Evropa se však nikam nedostane, pokud bude jednat samotná. Proto se strany účastnící se dění v regionu musí zapojit do široce koordinovaných akcí. Vrcholná schůzka představitelů zemí v tomto regionu, pořádaná pod záštitou OSN, EU a Africké unie, by byla příležitostí k otevřenému zabývání se problémem a k pokusu o nalezení řešení prostřednictvím široké strategie.
<P>
Abychom prokázali skutečnou politickou vůli, je bezpodmínečně nutný dvoufázový akční plán pro tento region. V první fázi by se zabýval bezprostřední, naléhavou situací. V ní by státy regionu společně sdílely zdroje a informace, které mají, a koordinovaly své akce.
<P>
Druhá fáze by zahrnovala zlepšení povědomí místních obyvatel o problému a jeho prevenci. Je důležité zabránit každodennímu rozšiřování řad teroristů, jež je důsledkem frustrace a nedostatečného směřování tamního obyvatelstva.
<P>
Evropská unie nemůže stát stranou, přihlížet a nic nedělat pro řešení tohoto problému. Chtěla bych proto vyzvat paní baronku Ashtonovou, aby udělala vše potřebné pro pokrok v jednáních a nalezení konkrétních řešení tohoto vážného problému.
<SPEAKER ID="499" NAME="Corina Creţu" AFFILIATION="S&amp;D">
(RO) Pane předsedající, zhoršení bezpečnostní situace v oblasti Sahelu již není regionálním problémem. Následkem nárůstu počtu útoků, jejichž oběťmi bývají evropští obyvatelé, se nyní bohužel stal problémem Evropské unie.
<P>
Sahel čelí především neustále narůstající teroristické hrozbě. Její oběti jsou zejména Evropané, kteří bývají znepokojivě často unášeni a vražděni. Sahel je rovněž tranzitním regionem pro pašování drog a zbraní a pro nelegální emigraci do Evropy. Věřím, že praktická spolupráce se severoafrickými orgány musí být zvýšena, aby se zlepšilo zapojení ozbrojených a bezpečnostních sil v regionu do boje proti terorismu. Podobně máme k dispozici řadu politických nástrojů pro rozšíření regionální spolupráce s cílem čelit této hrozbě.
<P>
Doufám, že technická pomoc ze strany Evropské unie se z velké míry zaměří na podporu procesu rozvoje, protože nemůžeme přehlížet skutečnost, že teroristické skupiny nalézají v Sahelu úrodnou půdu, zejména kvůli chudobě obyvatelstva a slabosti vládních orgánů. Domnívám se, že zvýšená, správně zaměřená rozvojová pomoc může sehrát klíčovou úlohu při zlepšování situace v regionu.
<SPEAKER ID="500" NAME="Dominique Vlasto" AFFILIATION="PPE">
(FR) Pane předsedající, paní baronko Ashtonová, dámy a pánové, všichni souhlasíme s tím, že situace v oblasti Sahelu se výraznou měrou zhoršila. Vzniklá zóna nezákonnosti na prahu Evropy je hrozbou, kterou musíme rozhodně a neprodleně porazit. Počet extrémistických skupin narůstá a ohrožuje životy civilistů.
<P>
Také já odsuzuji ztrátu na lidských životech a únosy a dělám si obavy o evropské státní příslušníky pobývající v regionu. Maroko dosud sloužilo jako pevnost chránící před různými formami nezákonného obchodování přicházejícího ze Sahelu. Nicméně překupníci drog, zbraní a lidí se nyní Maroku vyhýbají a postupují přes Mauritánii a Kanárské ostrovy, kudy se dostávají do Evropské unie. Domnívám se, že je odpovědností Evropské unie, aby učinila kroky, jež pomohou dotčeným státům učinit těmto hrozbám přítrž.
<P>
O bezpečnosti Evropy se rozhoduje nejen na našem vlastním území, ale také v nejbližších regionech. Nadešel čas, abychom jednali, a já vyzývám Komisi a Radu, aby uskutečnily akční plán, který pomůže v oblasti Sahelu obnovit bezpečnost.
<SPEAKER ID="501" NAME="Gilles Pargneaux" AFFILIATION="S&amp;D">
(FR) Pane předsedající, paní baronko Ashtonová, jako poslanec Evropského parlamentu pocházející ze severu Francie se připojím k panu Danjeanovi, který popsal nejen silné emoce, které vyvolalo zabití dvou mladých mužů ze severní Francie, ale také pocit rozhořčení nad nespravedlností této události. Vzdávám čest jejich památce.
<P>
Souhlasím s hodnocením situace pana Danjeana a rovněž vítám úvodní odpovědi, které paní baronka Ashtonová poskytla na začátku naší rozpravy. Nicméně bych vám rád, pokud mohu, paní baronko Ashtonová, položil otázku: víme, jak propustné jsou hranice mezi Mali a jižním Alžírskem, a víme, že druhá strana Sahelu, Západní Sahara, by se v budoucnu také mohla stát zdrojem nejistoty, jakým je dnes Sahel.
<P>
Můžete nám proto říct, zda plánujete nějaké iniciativy, zejména v reakci na plán autonomie představený Marockým královstvím Organizaci spojených národů, který, jak doufám, by pomohl učinit tento region bezpečnější a zavést nezbytný dialog zejména s alžírskými orgány?
<SPEAKER ID="502" NAME="Charles Tannock" AFFILIATION="ECR">
Pane předsedající, salafistické jednotky, které jsou součástí celosvětové odnože Al-Káidy, našly útočiště v oblasti Sahelu, která je rozsáhlým a vzdáleným územím ideálním pro jejich účely výcviku teroristů, unášení nebohých nevinných osob - a vyjadřuji svou soustrast rodinám dvou nedávno zavražděných francouzských občanů - a samozřejmě pašování a organizovaného zločinu.
<P>
Tím vzniká velká výzva pro bezpečnost, vedle obdobných problémů, kterým již čelíme v příhraniční oblasti mezi Afghánistánem a Pákistánem, v Somálsku a Jemenu. Evropská unie musí nyní úzce spolupracovat se spojenci Spojených států amerických a dalšími demokratickými zeměmi, jako je Indie a Izrael, stejně jako se sousedními umírněnými arabskými a africkými vládami při hledání společné strategie pro potlačení této hrozby celosvětové bezpečnosti.
<P>
Paní vysoká představitelko, operace Atlanta poblíž Somálska je úspěšná. Je možná zapotřebí zvážit něco takového nyní - misi společné bezpečnostní a obranné politiky pod záštitou NATO a vedenou Francouzi či něco takového -, abychom potlačili tuto celosvětovou hrozbu, zejména v oblasti Mali, Mauritánie a Nigeru, které jsou již tak velmi chudými zeměmi a potřebují každou pomoc, kterou jim můžeme poskytnout.
<SPEAKER ID="503" NAME="Catherine Ashton">
místopředsedkyně Komise/vysoká představitelka Unie pro zahraniční věci a bezpečnostní politiku - Pane předsedající, budu zcela stručná, protože vážené poslankyně a poslanci byli velmi vstřícní, nejen když podpořili šíři přístupu, který budeme zaujímat, ale také když vznesli konkrétní dotazy.
<P>
Vyberu si dva z nich; první se týká - a v jistém smyslu s ním začal pan Salafranca - způsobu, jakým bychom měli podporovat regionální iniciativy, kterým často dominují jednotlivé země a nezahrnují všechny země regionu, a způsobu, jak se co nejlépe pokusit a poskytovat takovou míru podpory, která zajistí, že se spojíme se všemi zeměmi tohoto regionu. Přistupuji k tématu trochu více zeširoka než pan poslanec, ale velmi uváženě. Jednou z našich výzev je stát za iniciativami, kterých jsou země schopny ujmout se individuálně i společně, a zaručit přitom jejich účinnost tím, že zajistíme jejich komplexnost, ať již co se týká počtu zemí nebo přístupu, který zaujímají.
<P>
Jednou z věcí, kterou se musíme zabývat, je, jak vyvážit naše vlastní akce ve vztahu k podporování nejdůležitějších akcí. Snažím se být vždy velmi svědomitá při zvažování způsobů naší intervence, ať již prostřednictvím naší podpory či prostřednictvím nástrojů, kterými disponujeme, pro zajištění a podporu iniciativ na místě - iniciativ vzniklých přímo v dotčených zemích - jelikož bývají často, ne však vždy, nejlepší cestou vpřed.
<P>
Co se týká Západní Sahary a učiněných návrhů, jedná se o věci, kterými se musíme zabývat. Musím zjistit, kam nejlépe můžeme směřovat podporu. Na řadě jednání s váženými poslankyněmi a poslanci si uvědomuji, že tyto otázky, zejména Západní Sahara, se staly významnější. Musíme tento přístup zvažovat velmi komplexním způsobem. Budeme v této práci pokračovat. Bude součástí našich diskusí v Radě pro zahraniční věci, ale vrátíme se k ní také v Parlamentu, abychom se ujistili, že jsme ji udělali správně.
<P>
Nyní je velmi důležité, abychom pokročili ve strategii, která bude skutečně brát zřetel na krátkodobý, střednědobý a dlouhodobý horizont, ale také na rozsah způsobu, jakým se můžeme zapojit jako Evropská unie, Parlament, Komise a jako skupina členských států schopných zahrnout vše do jedné vážně promyšlené strategie pro budoucnost.
<SPEAKER ID="504" NAME="Předsedající">
Rozprava je ukončena.
