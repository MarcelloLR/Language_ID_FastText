<CHAPTER ID="016">
Vliv marketingu a reklamy na rovnost mužů a žen (rozprava) 
<SPEAKER ID="767" NAME="Předsedající">
Dalším bodem programu je zpráva (2008/2038 (INI)) paní Evy-Britt Svenssonové jménem Výboru pro práva žen a rovnost pohlaví o vlivu marketingu a reklamy na rovnost mužů a žen.
<SPEAKER ID="485" NAME="Eva-Britt Svensson">
zpravodajka. - (SV) Vážený pane předsedající, ráda bych poděkovala svým kolegům ve Výboru pro práva žen a rovnost pohlaví, a zejména stínové zpravodajce, za vynikající a konstruktivní příspěvky ke zprávě.
<P>
Předsednictvo Rady zdůraznilo význam boje proti stereotypům v otázce pohlaví. Je to jedna ze šesti prioritních oblastí předsednictva. Proto považuji za důležité, abychom i zde v Parlamentu vyjádřili své názory na problém stereotypů v oblasti pohlaví a na jejich vliv na rovnost mužů a žen.
<P>
Abychom se vyhnuli jakýmkoliv nedorozuměním, ráda bych zvláště uvedla a zdůraznila, že v této oblasti nedoporučuji žádné nové právní předpisy na evropské ani na vnitrostátní úrovni. Opatření, která navrhuji, se týkají vnitrostátních, autoregulačních orgánů, které již existují a které zastupují výrobce, inzerenty reklamy a spotřebitele. Tyto orgány by měly pracovat na zvýšení osvěty zaměřené na vytváření stereotypů v oblasti pohlaví, které se projevují v reklamě. Členské státy by měly také zajistit, aby existovaly orgány, na něž se může široká veřejnost obracet se svými stížnostmi. Myslím si také, že Evropský institut pro rovnost žen a mužů, který je právě zřizován, by měl provádět výzkum zaměřený na vliv tohoto druhu reklamy na rovnost. Potřebujeme vědět více.
<P>
Proč je to tedy důležité? Je to důležité proto, že reklama je všude - v našich domovech, na veřejných prostranstvích, v tisku, ve sdělovacích prostředcích atd. Samozřejmě nás ovlivňuje, ať již si to uvědomujeme nebo ne. Společnosti by do reklamy neinvestovaly miliardy, kdyby neměla žádný účinek.
<P>
Reklama a marketing se dnes pokoušejí prodávat nejen zboží nebo výrobky, ale prodávat určitý životní styl, určitou podobu kultury. Musíme se chovat určitým způsobem a jednat určitým způsobem, abychom naplnili očekávání různých standardů. Proti tomuto jevu je nutno bojovat zejména tam, kde ovlivňuje mladé lidi, kteří hledají dospělou identitu, cesty budoucího vzdělání atd. Chci, aby byli všichni lidi schopni volby, aniž by byli vědomě či podvědomě ovlivňováni různými standardy, které vytvářejí stereotypy v oblasti pohlaví.
<P>
Dnes není možné, aby dělal inzerent reklamu na výrobek, který zvětšuje problémy v oblasti životního prostředí nebo urychluje změnu klimatu. Mám představu, že v budoucnosti bude stejným způsobem zakázáno prodávat výrobky vytvářející diskriminaci na základě pohlaví a genderových stereotypů.
<P>
Jsem rovněž přesvědčena, že spolu s rostoucí osvětou významu reklamy začnou spotřebitelů, a to muži i ženy, odmítat kupovat takové výrobky, které tohoto druhu reklamy využívají. Také se domnívám, že spotřebitelé budou dávat přednost společnostem, výrobcům, kteří mají uvědomělou reklamní politiku a kteří nepřipustí reklamu založenou na stereotypech v oblasti pohlaví. Pro společnosti a inzerenty to bude významné měřítko úspěchu, neboť tím, že budou ovlivňovat větší rovnost a přispívat k ní, budou prokazovat svou zodpovědnost. Všichni přece říkáme, že toto je náš společný cíl. Je to jeden z velkého množství faktorů, avšak je důležitý.
<SPEAKER ID="487" NAME="Viviane Reding">
členka Komise. - Vážený pane předsedající, ráda bych poděkovala Evropskému parlamentu a zpravodajce, paní Svenssonové, za to, že poukázaly na velmi citlivou otázku týkající se vlivu marketingu a reklamy na rovnost mužů a žen.
<P>
Reklama hraje významnou úlohu při financování sdělovacích prostředků. Snižuje režijní cenu časopisů a tisku a zabezpečuje, že spotřebitelé dostávají většinu audiovizuálního obsahu zdarma. To je důležité pro svobodu projevu a rozmanitost, o nichž se v tomto Parlamentu často diskutuje.
<P>
V průběhu let jsme byli svědky nárůstu zákazů a kontrol reklamy na cigarety, alkohol a tučná jídla a brzy budeme mít nové předpisy pro výrobce automobilů, týkající se způsobu informování o emisích CO2. Reklama je snadným terčem, neboť je mnohem snazší ji regulovat než řešit základní problémy, které jsou často složitější, přestože zpráva, o níž dnes v noci jednáme, podporuje další kontroly reklamy, tentokrát ze subjektivní oblasti politiky rovnosti pohlaví.
<P>
Jakožto komisařka pro sdělovací prostředky uznávám základní politické zájmy, ale zajímá mne také to, jaký vliv budou tyto zájmy mít, pokud budou naplněny v celém průmyslu a široké veřejnosti. Vzhledem ke komplikované situaci v reklamě, která vyplývá z nedostatku peněz a ze všech těchto zákazů, snížili inzerenti úlohu reklamy ve svých marketingových výdajích. Kromě reklamy ve sdělovacích prostředcích existují i jiné způsoby marketingu výrobků: například podpora výrobků. To je velmi nepříznivé pro pluralitu sdělovacích prostředků, protože příjem většiny tištěných sdělovacích prostředků, novin a časopisů nepostačuje k jejich dalšímu vydávání.
<P>
Některá pozitivní hlediska podporující cíl zprávy, kterým je ochrana občanů, zpráva opomenula. Dovolte mi, abych uvedla několik příkladů. Článek 3 směrnice o audiovizuálních mediálních službách obsahuje v souvislosti s audiovizuální reklamou důrazný odkaz na lidskou důstojnost a nediskriminaci. Mohu vás ujistit, že Komise zajistí, aby provádění této směrnice členskými státy vyjadřovalo záměr zákonodárce.
<P>
Zpráva nezdůrazňuje ani významnou úlohu, kterou sehrála autoregulace. Dovolte mi i zde uvést jeden příklad. Měli byste si uvědomit, že autoregulace dobře reagovala v případech, cituji "nežádoucích stereotypů", a uvedu vám velice konkrétní příklad. Módní průmysl zastavil módní "pornokampaně", které stigmatizovaly ženy jako čistě sexuální objekty. K řešení těchto problémů tedy existují legislativní opatření.
<P>
V tomto ohledu je namístě velmi realistický přístup. Reklama je krátký mediální útvar, který letmo zahlédneme na stránce nebo v 30sekundovém videospotu. To, co zpráva nazývá vytvářením stereotypů, může být jen rychlým způsobem propojení výrobku s určitou skupinou spotřebitelů. Může to rovněž svědčit o nedostatečně tvůrčí práci. Na druhé straně existuje dobrá reklama a špatná reklama a jako komisařka pro sdělovací prostředky musím akceptovat, že i když se nám to nemusí líbit, součástí svobody projevu je i právo na neúspěch, dokonce i na závažný neúspěch. Pokud bych požádala toto plénum, aby o tom rozhodlo, myslím si, že právo na selhání bychom neomezili.
<P>
Jak uznává zpráva, přesvědčivý výzkum, který by spojoval vytváření stereotypů s nerovností pohlaví, neexistuje. Tvorba politik vyžaduje nejen pevně podložené názory, ale i silnou základnu pro důkazy. Na tom stojí i naše politické návrhy, a proto Komise podporuje pozitivní doporučení uvedená v této zprávě Evropského parlamentu. Vždy jsme například podporovali výměnu osvědčených postupů mezi regulačními orgány. Určitě by měly pokračovat rozhovory o vzdělávání a výzkumu a další rozhovory.
<P>
Ráda bych zdůraznila, že je tomu nyní již devět let, co jako komisařka pro sdělovací prostředky naléhavě žádám, aby byly ve školách zavedeny kurzy mediální gramotnosti. Jsem přesvědčena, že by bylo velmi důležité, kdybychom dokázali podnítit kritické hodnocení mladých lidí tak, aby reklamě rozuměli a aby odmítali špatné reklamy, které pro naši společnost skutečně nejsou aktuální. Chtěla bych se zaměřit na osvědčené postupy, líbí se mi například španělský model cen za reklamu, která správně řeší otázky rovnosti pohlaví. To je správná cesta, jak postupovat, a proto bychom měli klást důraz na to, co je pozitivní, a zjistit, zda dokážeme dosáhnout dalšího pokroku, protože stojí za to za něj bojovat.
<SPEAKER ID="489" NAME="Esther Herranz García">
jménem skupiny PPE-DE. - (ES) Vážený pane předsedající, skutečná svoboda končí tam, kde začíná svoboda ostatních. Čím svobodnější jsou sdělovací prostředky, tím svobodnější je i společnost, neboť ztráta svobody začíná právě cenzurou reklamy a pokračuje zasahováním do obsahové náplně.
<P>
Evropská lidová strana předložila proto k této zprávě pozměňovací návrhy, aby došlo k nápravě mnoha totalitních úchylek, které jsou v rozporu se zásadou svobodné společnosti.
<P>
Evropský marketing a reklama již uplatňují autoregulaci a v členských státech jsou dostatečné právní předpisy. Marketing a reklama se používají nejen v mediální oblasti - jsou součástí našich každodenních životů a naštěstí existují vynikající odborníci pracující v těchto oblastech, kteří si jejich značný vliv na sociální rovnováhu většinou uvědomují. Evropská lidová strana bude tedy hlasovat proti pozměňovacím návrhům a odstavcům, které předložili komunisté, neboť obviňují pracovníky v tomto sektoru z masivního šovinismu a sexismu, což je mylná představa.
<P>
V Evropské lidové straně věříme v rovnost mužů a žen, ale jsme přesvědčeni, že je nutno hájit ji bez očerňování ostatních. Myslíme si, že je nutno chránit děti a mládež a že děti a mladé lidi musí vychovávat jejich rodiny a společnost jako celek. Vychovávat na základě hodnot, které jim pomohou stát se lepšími lidmi.
<P>
Domnívám se, že sektářské uplatňování rovnosti, které si klade tato zpráva za cíl, je vážnou chybou a skupina PPE to samozřejmě nepřipustí. Velmi doufáme, že naše pozměňovací návrhy budou přijaty, abychom tuto zprávu mohli podpořit. V opačném případě se z úcty k subsidiaritě členských států a z úcty k odborníkům v marketingu a reklamě zdržím konečného hlasování.
<P>
Nevěřím, že bude pro nás dobré, pokud budeme kritizovat vnitrostátní zákony a překračovat pravomoci tohoto Parlamentu, protože to sníží naši důvěryhodnost v budoucnosti.
<SPEAKER ID="491" NAME="Bernadette Vergnaud" LANGUAGE="FR">
Vážený pane předsedající, paní komisařko, dámy a pánové, tato zpráva není bezvýznamná, jak by mohla naznačovat pozdní hodina této rozpravy. Chci poděkovat paní Svenssonové za práci, kterou odvedla, a za spolupráci.
<P>
Marketing a reklama jsou v naší společnosti všeobecně zastoupeny a přispívají k tvorbě sociálních vzorů, které mají někdy nepříznivé vlivy ve formě diskriminace nebo návratu k zjednodušujícím stereotypům v oblasti pohlaví. Reklama je určitě i zdrojem kreativity a takováto znázornění se někdy používají úmyslně, s cílem pobavit. Inzerenti však nesmějí zapomínat na to, že reklama musí hrát významnou výchovnou úlohu, že musíme rozvinout kritickou schopnost mladých lidí s cílem odstranit všechny formy diskriminace, které v některých případech vznikají z ponižujících obrazů na základě pohlaví, které mohou ohrožovat důstojnost jednotlivce.
<P>
Účelem této zprávy není otázka vydavatelské či tvůrčí svobody. Účelem je podnítit subjekty v tomto odvětví, aby zlepšily současné autoregulační systémy, spolupracovaly s příslušnými orgány na zlepšení kodexů osvědčených postupů a uvědomily si svou odpovědnost nejen ve vztahu k rovnosti pohlaví, ale i ve vztahu k fyzickému a duševnímu zdraví, které je někdy ohroženo tlaky vznikajícími z měřítek krásy, stanovených jako žádoucí norma.
<P>
Žádám tedy poslance, aby zamítli pozměňovací návrhy, které směřují k odstranění těchto částí textu, který by bez nich ztratil veškerý svůj smysl.
<SPEAKER ID="493" NAME="Sophia in 't Veld">
jménem skupiny ALDE. - (NL) Vážený pane předsedající, skutečně chápu problém, o němž hovořila paní zpravodajka. Představuji si průzkumnou výpravu přilétající z planety Mars. Směřují k Zemi a aby získali představu o jejích obyvatelích, v rámci přípravy se podívají pouze na reklamu. Poté k nám přiletí a jsou překvapeni tím, že ženy se nezajímají jen o čisticí prostředky a nesedí jen doma a nečekají, než se jejich manželé vrátí z práce domů. Ženy jsou nezávislé a inteligentní, vydělávají si své vlastní peníze a jsou tedy i spotřebitelkami. Kromě toho jsou na Zemi i další druhy rodin, které v reklamách nikdy nevidíte - rodiny s jedním rodičem, homosexuální páry s dětmi a rodiny přistěhovalců, nebo lidé na vozíčcích či s vadami řeči. V reklamách je však nikdy nespatříte. Pokud jde o to, souhlasím se zpravodajkou.
<P>
Přesto, jak jsem již uvedla, souhlasím s poznámkami paní komisařky Redingové i kolegyně ze skupiny Evropské lidové strany. Je tady ještě něco, čemu říkáme svoboda projevu. Proto si nemyslím, že bychom měli jakkoliv zasahovat do obsahu reklam. Lepším nápadem jsou osvědčené postupy. Nemohu zde samozřejmě jmenovat žádné značky, ale mám na mysli jednu italskou módní značku a jiné výrobky, které před dvaceti lety toto tabu prolomily.
<P>
Zpráva je navíc příliš široká, protože její název odkazuje na marketing a reklamu a zpráva se přitom zabývá i učebnicemi, televizí, internetem, videohrami a mnohými dalšími otázkami. Mám-li být upřímná, myslím si, že do toho by se EU vměšovat neměla.
<P>
Je tam také zmíněna reklama na sexuální služby. To sem vůbec nepatří. Vkus a morálka se mohou změnit a nemyslím si, že je můžeme jednotně diktovat z EU.
<P>
A konečně, podíváte-li se na to, jakou představu o ženách vykreslila reklama během posledních 50 let, s uspokojením konstatuji, že ženy jsou mnohem moudřejší, než si myslíme. Nedovolí prostě reklamě, aby jim zabránila stát se nezávislými.
<P>
Chceme-li tedy skutečně něco udělat, mám nakonec dva konkrétní návrhy. Zaprvé, pokud my, spotřebitelé, nemáme rádi reklamu, začněme stávkovat. A zadruhé navrhuji, aby aspoň na jeden ze čtyř nejvyšších postů Evropské unie byla jmenována žena.
<SPEAKER ID="495" NAME="Ewa Tomaszewska">
jménem skupiny UEN. - (PL) Vážený pane předsedající, ráda bych upozornila na to, že se v televizi, dokonce i v té veřejnoprávní, a na billboardech objevují některé reklamy, jejichž obsah nebo forma ponižuje znázorněné osoby. Těmito osobami jsou zpravidla, ne však vždy, ženy. Skutečnost, že jsou zbaveny důstojnosti, pojímány jako objekty, znázorněny jako osoby na nižší intelektuální úrovni nebo takové, které jsou schopny vzbudit zájem výlučně v sexuální oblasti, může u některých nepřipravených osob, jež jsou těmto materiálům vystaveny, způsobit ztrátu sebedůvěry. Snižuje to jejich úsilí o dosažení životních plánů a omezuje jejich ambice. Takováto reklama má vliv především na mladé lidi, což může její nepříznivý vliv ještě posílit. To je jeden z mnohých výsledků všudypřítomného konzumního způsobu života. Pro mnohé lidi je zisk, i v případě, že je získán nečestným způsobem, důležitější než zacházení s lidskými bytostmi jako se subjekty s vlastní hodnotu, kterou je třeba chránit. Proto je důležité, aby byl tento druh reklamy omezen právními předpisy.
<SPEAKER ID="497" NAME="Hiltrud Breyer">
jménem skupiny Verts/ALE. - (DE) Vážený pane předsedající, rovnost mužů a žen je jednou z hodnot a cílů Evropské unie. EU má v úmyslu nastolit tuto rovnost ve všech oblastech činnosti. Je nemyslitelné, aby z toho byla vyloučena oblast reklamy. Proto vítám zprávu paní Svenssonové, která se zaměřila na tento důležitý problém a předložila vyrovnanou zprávu. Upřímně vám děkuji.
<P>
Reklama nás ovlivňuje podvědomě. Jeden z hlavních účinků je způsob, jakým vytváří stereotypy v oblasti pohlaví. Diskriminace v reklamě je v rozporu s cílem týkajícím se rovnosti. EU nedělá dost pro odstranění sexismu a diskriminace ve sdělovacích prostředcích. Proto musíme dát jasně najevo, že Evropa je také Evropou hodnot. Nechceme žádnou reklamu, která vyjadřuje nenávist k ženám, reklamu, která degraduje ženy na objekty nebo se vyžívá v hrubých klišé o ženách. Totéž se samozřejmě vztahuje i na reklamy o mužích.
<P>
Naopak by mne potěšilo, kdyby reklama pomáhala měnit naše zažité vnímání úloh, naše představy o mužích a ženách. Reklamní průmysl však, bohužel, vytvořil bojové linie proti tomu, co by mělo být ve skutečnosti považováno za samozřejmost, totiž proti úctě, a to zvláště proti úctě k ženám. Nedokáži pochopit, proč reklamní průmysl tuto bouři ve sklenici vody rozpoutává. Nazývám to bouří právě proto, že se zdá, že se to bohužel dostalo k uším mnohých poslankyň tohoto Parlamentu.
<P>
Přes to všechno se můžeme jistě shodnout na těchto základních zásadách: musíme si více uvědomovat diskriminaci ve sdělovacích prostředcích a potřebujeme také vnitrostátní monitorovací orgány, jimž by mohly být předkládány stížnosti. Mimochodem, v mnohých členských státech něco takového existuje. Proto nemohu pochopit, k čemu je tento poplach. Dokonce jsem si přála, abychom v této zprávě zašli ještě dále. Proto doufám, že na tom, co máme nyní na stole, se můžeme skutečně shodnout, protože tuto zprávu potřebujeme jako základ a neměli bychom ji již dále oslabovat.
<SPEAKER ID="499" NAME="Urszula Krupa">
jménem skupiny IND/DEM. - (PL) Vážený pane předsedající, navzdory mnohým pozitivním aspektům zprávy, která upozorňuje na negativní vliv sdělovacích prostředků, marketingu a reklamy, které karikují a objektivizují lidské bytosti, diskriminují je a zbavují je jejich důstojnosti, přece jen musím protestovat proti některým argumentům, které jsou manipulativní a zaměřené na vytvoření moderní rovnostářské společnosti bez etických vzorů. Je pravda, že různé hormonální a psychologické terapie umožňují experimenty na lidech, ale toto experimentování způsobuje vážná traumata a mělo by být zakázáno stejně, jako jsou omezovány pokusy na zvířatech.
<P>
Mužskost i ženskost, dvojí forma lidské tělesné konstituce, jsou prvky, které formují osobnost. Změnit tyto úlohy je nemožné, protože jsou zapsány v lidské povaze. Upozorňovat na vliv reklamy je určitě dobré a správné, ale lepší by bylo vyžadovat eticko-právní kontrolu založenou na přijetí systému univerzálních hodnot, postavenou nejlépe na božím zákoně.
<SPEAKER ID="501" NAME="Edit Bauer" AFFILIATION="PPE-DE">
(SK) Někdy si ani neuvědomujeme, že důsledky reklamní politiky mají dalekosáhlé následky pro zachovávání stereotypů, které často znamenají téměř nepřekonatelnou překážku pro změny, které jsou žádoucí pro dosažení vytyčených cílů, včetně těch lisabonských.
<P>
Přitom si však uvědomuji, že reklama jako taková má samozřejmě i mnoho kladných stránek. Je třeba si uvědomit, že reklamní politika, zejména ve vztahu mužů a žen, brzdí postup sladění pracovního a rodinného života, neboť velmi často sugeruje obraz ženy, která hravě a s úsměvem zvládá všechny své, někdy i konfliktní úlohy, vyplývající z jejích různých sociálních rolí a vykonávané nejčastěji v časovém tlaku.
<P>
Problémem není jen samotné uchovávání přežitých stereotypů mužských a ženských rolí, ale jejich další posilování. Odborníci totiž upozorňují na to, že reklama nejen posiluje, ale i formuje očekávání. Jedním z nejvíce zarážejících důkazů je množství děvčat trpících anorexií.
<P>
Pokud na jedné straně marketing a reklama využívají nebo dokonce zneužívají stávajících stereotypů, na druhé straně bude Evropská rada zbytečně přijímat usnesení o boji proti stereotypům, která ztratí jakoukoliv účinnost.
<P>
Řešením však určitě nebude nějaký ucelený evropský kodex chování. Problém marketingu a reklamy nelze však připsat k odpovědnosti sdělovacích prostředků jako takových. Škoda, že zpráva ve snaze tento problém řešit volí cesty, které jsou buď neschůdné nebo nevedou k cíli.
<SPEAKER ID="503" NAME="Marusya Ivanova Lyubcheva" AFFILIATION="PSE">
(BG) Vážený pane předsedající, paní komisařko, vážení kolegové, tuto zprávu považuji za velmi důležitou a velmi potřebnou. Prostředí, které nás stále obklopuje, je mimořádně důležité pro vytváření postojů, chování a postoj k problémům, včetně problému rovnosti. Marketing, reklama, sdělovací prostředky, internet a televize mohou být významným zdrojem jak kladných, tak i velmi záporných postojů k myšlence rovnosti pohlaví.
<P>
Aniž bychom omezovali svobodu činnosti sdělovacích prostředků, organizací a institucí zabývajících se marketingem a reklamou, aniž bychom zaváděli cenzuru, měli bychom zvážit záporné dopady, odsoudit znázorňování žen v nepříznivém světle, jako subjekty vybízející k násilí či sexismu, nebo zobrazování žen jako kombinace dráždivých ženských podnětů s ještě dráždivějším pokušením v podobě alkoholických nápojů. Není to ponižující?
<P>
Protože uvažujeme o rovnosti jako o partnerství, myslíme si, že tolerance marketingu a reklamy platí u těchto problémů i pro muže. Reklama a marketing by měly vytvářet způsob chápání rovnosti, měly by odrážet etické vzory rovnosti muže a ženy a nikoliv deformovat myšlenku rovnosti s cílem zisku. Proto by marketing a reklama měly vytvářet prostředí pro sociální pochopení, pro sociální perspektivu.
<P>
Zpráva vyzdvihuje potřebu šíření zásad rovnosti ve sdělovacích prostředcích pomocí programů a materiálů určených různým věkovým skupinám, popularizaci osvědčených postupů respektování, pochopení rozdílů mezi pohlavími, nediskriminaci. To bude utvářet kulturu rovnosti a vytvoří stav rovnosti.
<SPEAKER ID="505" NAME="Zita Pleštinská" AFFILIATION="PPE-DE">
(SK) Reklama je neoddělitelnou součástí našeho života a má nepopiratelný vliv na chování veřejnosti a na utváření veřejného mínění.
<P>
Ve zprávě zpravodajky Svenssonové se nacházejí body, s nimiž souhlasím. Jsou to hlavně body, které poukazují na nutnost chránit děti a nezletilé osoby před negativní reklamou. Reklama propagující prodej sexuálních služeb a prostituci deformuje dítě již od jeho útlého věku.
<P>
Na rozdíl od zpravodajky mám jiný názor na způsob, jakým lze vytyčeného cíle dosáhnout. Na evropské úrovni stěží dokážeme zasahovat do svobody sdělovacích prostředků, aniž bychom dodržovali zásadu subsidiarity. Nemyslím, že se nám podaří přijmout evropský etický kodex v oblasti marketingu a reklamy.
<P>
Naše obavy o mladou generaci musíme adresovat zejména rodičům a pedagogům. Jsem přesvědčena, že hlavní odpovědnost rodičů a pedagogů spočívá v tom, zda dokážou naučit děti rozumně a zodpovědně používat televizi a nové technologie.
<SPEAKER ID="507" NAME="Zbigniew Zaleski" AFFILIATION="PPE-DE">
(PL) Toto usnesení příliš zdůrazňuje otázku nerovnosti mužů a žen a stereotypy v oblasti pohlaví. Je potřeba zmínit se o vytváření záporných stereotypů a nerovnost pohlaví je hlavním prvkem špatné reklamy, nikoliv však jediným.
<P>
Zaprvé, mnohé psychologické pokusy ukazují, jak se zejména děti, ale i dospělí, učí z televize a ostatních sdělovacích prostředků agresivitě, negativním postojům a nevhodnému chování. Navážu-li na to, co uvedla paní komisařka Redingová o vzdělávání ve školách, jako psycholog považuji za důležité, že podle výsledků výzkumu jsou lidé přesvědčeni, že televize a zejména reklama je neovlivňují do takové míry, do jaké na ně ve skutečnosti působí. Marketing a reklama ve sdělovacích prostředcích manévrují mezi informacemi, propagací a manipulací. Problém spočívá v rozlišování mezi nimi. Pokud volná reklama nedodržuje morální, společenské a psychologické zásady, je škodlivá. Tento bod je pravděpodobně nejdůležitější.
<SPEAKER ID="509" NAME="Monica Maria Iacob-Ridzi" AFFILIATION="PPE-DE">
(RO) Chtěla bych navrhnout několik praktických způsobů, jak přistupovat k problému negativního vlivu reklamy na rovnost pohlaví v Evropě.
<P>
Z hlediska příslušných evropských právních předpisů je klíčovou otázkou zásada země původu. To se vztahuje i na reklamu, takže vysílání pořadu, který schválila vnitrostátní rada pro vysílání v některém členském státě, musí být schváleno ve všech ostatních členských státech.
<P>
Nedávno jsme řešili jasné příklady diskriminace na základě pohlaví, podporované reklamními pořady, jejichž vysílání v zemích Evropské unie nebylo možno pozastavit. Proto si myslím, že by měla být zavedena opatření pro případy, kdy urážlivé mediální pořady, umožňující výjimku ze zásady země původu, porušují Evropský pakt pro rovnost žen a mužů. Protože diskutujeme o oblasti, která spadá do pravomoci Společenství, konkrétně o obchodování v oblasti audiovizuálních služeb, domnívám se, že by měla Evropská komise zavést vymáhání pokut od producentů, kteří podporují diskriminační vyjadřování v reklamě.
<SPEAKER ID="511" NAME="Marie Panayotopoulos-Cassiotou" AFFILIATION="PPE-DE">
(EL) Vážený pane předsedající, podporujeme tržní hospodářství i hospodářskou soutěž. Chceme, aby byla na základě zdravé hospodářské soutěže sdělována pravda, aby výrobky soutěžily na základě pravdivých skutečností.
<P>
Svoboda neznamená nezodpovědnost. Ani reklama není trikem, který umožňuje, aby kdokoliv vychvaloval své výrobky. Dnešního dopoledne jsme hovořili o řešení diskriminace a je velice zvláštní, že ti, kdo podporují odstranění diskriminace, nechtějí chránit lidskou důstojnost uplatňováním autoregulace v reklamě.
<P>
Blahopřeji paní komisařce, neboť svými návrhy často dokazovala, že činí kroky k ochraně menšin a hodnot pomocí sdělovacích prostředků a zejména moderních technologií.
<SPEAKER ID="513" NAME="Agnes Schierhuber" AFFILIATION="PPE-DE">
(DE) Vážený pane předsedající, podporuji názor, že rodiče a zákonní zástupci nesou velikou odpovědnost za způsob, jaký zacházejí s dětmi. Dnes považuje svět podnikání děti za významné spotřebitele a podle toho se k nim také chová. Proto je potřeba již od velmi raného věku informovat děti o moci reklamy a jejích možných nepříznivých vlivech. Nemyslím si však, že bychom měli reklamu jednotně regulovat v celé Evropě.
<P>
Jak již uvedla paní komisařka, v rámci vzdělávacího systému se musíme pokoušet dětem již od velmi útlého věku ukazovat cestu a informovat je o příležitostech i rizicích, které s sebou reklama přináší.
<SPEAKER ID="515" NAME="Eva-Britt Svensson">
zpravodajka. - (SV) Děkuji vám za diskusi. Chtěla bych jen vysvětlit jednu věc - zpráva pochází od Evropské sjednocené levice. Pokud jde o pozměňovací návrhy, chtěla bych vám připomenout, že výbor přijal 53 pozměňovacích návrhů včetně čtyř, které předložila paní Herranz Garcíová.
<P>
Hovořilo se zde o svobodě projevu. Je nepochybné, že svoboda projevu je nedotknutelná. Ve zprávě není nic o přijímání nových právních předpisů na evropské úrovni ani na úrovni členských států. To je záležitost jednotlivých zemí. Ve zprávě se zaměřujeme na orgány, které již existují, autoregulační a společné orgány, v nichž výrobci, inzerenti reklam a spotřebitelé společně nacházejí osvědčené metody.
<P>
Komise tvrdí, že ke zjištění vlivu na rovnost je potřebný přesvědčivější výzkum. S tím souhlasím a proto je to také ve zprávě zdůrazněno. Potřebujeme další výzkum. Musíme povzbuzovat kritické myšlení! Přesně o tom tato zpráva je! O zvyšování informovanosti a tedy i kritického myšlení!
<SPEAKER ID="516" NAME="Předsedající">
Rozprava je ukončena.
<P>
Hlasování se bude konat ve středu dne 3. září v 11:30.
<P>
Písemná prohlášení (článek 142)
<SPEAKER ID="766" NAME="Zita Gurmai" AFFILIATION="PSE">
, písemně. - (HU) Boj proti stereotypům je jednou ze šesti prioritních oblastí plánu uplatňování rovnosti na období 2006-2010.
<P>
Je to zásadní věc, jejíž praktický vliv je velmi dalekosáhlý a obecný, protože stereotypy vytvářejí ženám velmi nepříznivou situaci a představují významnou překážku jejich úspěchu při hledání zaměstnání, na pracovišti, při postupu v kariéře, účasti na rozhodování nebo při sladění pracovního a soukromého života. Stereotypy vytvářejí a udržují nerovnost ve všech oblastech života, proto způsobují nevýslovné škody celé společnosti a významně snižují účinnost úsilí o vytvoření rovnosti.
<P>
Myslím si, že je potřebná dobře naplánovaná, koordinovaná činnost a kampaně proti stereotypům, přičemž mezi významné prvky patří sociální povědomí, které začíná v dětství, dále vzdělání a uplatňování správných postupů.
<P>
Marketing a reklama, které se objevují ve sdělovacích prostředcích, mají důležitou úlohu při vytváření obrazu o ženách. Znevýhodňující obraz významně přispívá k udržování velmi nepříznivé situace a naopak, tento trend lze zvrátit realistickým znázorněním skutečnosti, příležitostí a zručností. Proto musíme pracovat na přípravě těchto možných nástrojů a opatření, jimiž lze podpořit pozitivní změnu. Navíc je velice důležité, aby byly správně uplatňovány platné právní předpisy.
<SPEAKER ID="765" NAME="Andrzej Tomasz Zapałowski  " AFFILIATION="UEN">
písemně. - (PL) Vážený pane předsedající, zpráva paní Evy-Britt Svenssonové o vlivu marketingu a reklamy na rovnost mužů a žen je jedním z těch dokumentů, které se zaměřují na řešení otázek, které v porovnání s problémy, jimž Evropská unie v současnosti čelí, nemají nejvyšší význam. V některých ohledech zpráva prostě není seriózní.
<P>
Pro zpravodajku představují stereotypy v oblasti pohlaví větší problém než brutalizace mediálního obsahu, týkající se zejména dětí. Vzhledem k reklamnímu kodexu, který je v současnosti platný ve sdělovacích prostředcích, je tvrzení, že reklamy vzbuzují nenávist na základě pohlaví, přemrštěné. Ve zprávě se neuvádí rostoucí problém diskriminace na základě pohlaví, uplatňované vůči občanům EU, vyznávajícím muslimské náboženství. Obávám se, že muslimský tisk není monitorován, pokud jde o rovnost mužů a žen.
<P>
Toto je velmi vážný problém, který musí členské státy EU vyřešit. K dosažení správných vztahů v oblasti rovného zacházení s muži a ženami v tradiční, historické evropské společnosti není v současnosti potřebný žádný zásah. Proti jednotlivým případům nevhodného chování v této oblasti se dá bojovat pomocí platných právních předpisů.
