<CHAPTER ID="017">
REACH (návrh nařízení o stanovení zkušebních metod) (rozprava)
<SPEAKER ID="459" NAME="Předsedající">
Dalším bodem je rozprava o otázce k ústnímu zodpovězení, kterou položil pan Secconi jménem Výboru pro životní prostředí, veřejné zdraví a bezpečnost potravin Komisi: Návrh nařízení o stanovení zkušebních metod pro REACH (B6-0158/2008).
<SPEAKER ID="460" NAME="Guido Sacconi">
autor. - (IT) Vážený pane předsedající, dámy a pánové, pane komisaři, všichni určitě dobře víte, že za několik dní, za deset dní, abych byl přesný, začne první fáze uskutečňování nařízení REACH. Jde o fázi předběžné registrace chemických látek. Vzhledem k této, dovolím si říci, slavnostní chvíli, jsme byli, jak si jistě vzpomínáte, pobouřeni definicí testování uvedenou ve prováděcím nařízení REACH. A to z toho důvodu, že jedním z cílů předpisů REACH, které jsme zabezpečili nelehkým způsobem v rámci legislativního procesu a meziinstitucionálních jednání, bylo konkrétní prosazování alternativních metod týkajících se testů na zvířatech.
<P>
Když jsme zjistili, že v návrhu prováděcího nařízení nefiguruje série testů, které vědecky schválilo Evropské středisko pro validaci alternativních metod (ECVAM), protože v první řadě ještě nebyly schváleny na účely regulace a za druhé některé z nich, tři z pěti, byly doporučeny ke schválení v OECD, byli jsme, opakuji, velmi pobouření. Je samozřejmě správné, že s předpisy REACH by mělo postupovat tak, jak bylo plánováno, ale stejně je správné, aby měly správný základ, pokud jde o soulad s duchem a účelem tohoto nejdůležitějšího nařízení.
<P>
Jak víte, mezitím jsme vedli mezi sebou rozhovory a 5. května dostal Parlament dopis podepsaný jménem komisaře Dimase a jménem komisaře pro výzkum, v němž nám byly poskytnuty zajímavé a závazné odpovědi na naše otázky a náš teoretický nesouhlas s tímto nařízením. Musíme uznat, že se stanovuje řádný způsob urychlení, racionalizace a tam, kde je to potřebné, zpřehledňování procesů schvalování alternativních metod.
<P>
Naše diskuse dnes večer bude formálnější. Jsem si jistý, že tyto závazky potvrdíte, a tím nám umožníte zítra přijmout naše usnesení, která budou mezitím změněna a doplněna. Jakmile to uděláte, vzhledem k závazku, o jehož potvrzení vás žádám, stáhneme naše nesouhlasné stanovisko k nařízení. Namísto toho si poznamenáme tyto závazky, ale budeme nadále vyzývat k potvrzení těchto závazků v co nejkratším čase a k urychlení změny nařízení, aby do něho byly při nejbližší možné příležitosti zahrnuty alternativní testy, které byly mezitím v plné míře schváleny.
<P>
Děkuji vám, mám pocit, že jsem skončil ještě dříve, než uplynul čas pro příspěvek, což nám umožní rychleji pracovat.
<SPEAKER ID="461" NAME="Günter Verheugen">
místopředseda Komise. - (DE) Vážený pane předsedající, dámy a pánové, pan Sacconi mě dostal do mírně zvláštní situace. Jak víte, pane Sacconi, to, co kritizujete, není součástí mých pravomocí, neboť o celkovou odpovědnost za projekt REACH se dělím s panem Dimasem. Proto se domnívám, že je vhodné, že tu dnes večer jsem, abych potvrdil záležitosti, které jste nastolil.
<P>
Komise poskytne potřebné vysvětlení postupu, a zdůrazňuji slovo "potřebné", a jsem vám nesmírně zavázaný za to, že jste tyto problémy a otázky nastolil, a jsem vám vděčný za váš velmi osobní a významný příspěvek, který nám pomohl tyto problémy vyřešit.
<P>
Jak tedy budeme postupovat? Interní postupy Komise uplatňované pro schvalování a přijetí nových alternativních testovacích metod pro účely právní úpravy budou významným způsobem zjednodušené a zrychlené. Pro tyto účely začne Komise zavedením předběžné analýzy regulační relevantnosti, která nám pomůže zaměřit se na proces vědeckého schvalování těch testovacích metod, které jsou nejvhodnější jako základ pro následné přijetí metody k účelům právní úpravy.
<P>
Za druhé omezíme počet procedurálních kroků a zavedeme jasné časové lhůty s cílem zjednodušit a urychlit současný proces. Vztahuje se to zejména na práci poradních výborů a na konzultace s členskými státy.
<P>
Ta třetí, všechna důležitá procesní rozhodnutí, která má přijmout Komise, budou přijata samotnými generálními řediteli.
<P>
Za čtvrté, zabezpečíme, že nová série postupů bude transparentnější. Internetová stránka, která bude vytvořena v spolupráci se Společným výzkumným centrem, bude neustále poskytovat informace o daném stavu navrhovaných alternativních metod. Rozhodnutí o zamítnutí, jinými slovy rozhodnutí o přerušení analýzy konkrétní testovací metody, budou na internetové stránce také odůvodněna. Komukoli to umožní podrobně sledovat pokrok v případě každé metody.
<P>
Komise také příjme opatření zaměřená na optimalizaci institucí zapojených do procesu schvalování a přijatelnosti na účely právní úpravy. V první řadě to znamená zkvalitnění účasti a interakce agentur, jakými jsou Evropská agentura pro chemické látky a Evropská agentura pro léčivé přípravky, které se v současnosti snažíme propojit v rámci jedné sítě.
<P>
Kromě toho je možné rovněž v mnoha ohledech zkvalitnit spolupráci s OECD a měli bychom se na to zaměřit. Nezahrnuje to jen vysílání zaměstnanců, aby pracovali v rámci programu OECD Test Guidelines Programme, ale i poskytování finančních prostředků pro sekretariát tohoto programu.
<P>
Hlavní prioritou je a nadále bude přijetí alternativních metod testování pro účely právní úpravy. Zároveň budeme monitorovat pokrok v rámci OECD vzhledem k procesu přijetí pro účely právní úpravy ve Společenství v případě nepřiměřených časových lhůt na mezinárodní úrovni.
<P>
Pane Sacconi, sám víte ze své zkušenosti z naší společné práce na předpisech REACH, jaký velký význam já osobně připisuji velmi rychlému pokroku v oblasti alternativních metod. Skutečně jsme se oba shodli na tom, že nejpokrokovější světové právní předpisy v oblasti chemických látek, které jsme přijali v rámci nařízení REACH, nesmí vést k tak prudkému nárůstu počtu zvířat využívaných ke zkouškám. Můžete proto počítat s mým stálým osobním závazkem v této oblasti.
<SPEAKER ID="462" NAME="Thomas Ulmer">
jménem skupiny PPE-DE. - (DE) Vážený pane předsedající, pane komisaři, pane Sacconi, dámy a pánové, má skupina podporuje návrh usnesení. Zároveň bych chtěl panu Sacconimu poděkovat za jeho práci. Cílem předpisů REACH, jak jste právě řekli, je být nejlepšími, nejdynamičtějšími a nejpokrokovějšími právními předpisy v oblasti chemických látek ve světě. Přesně tak to stanovujeme v našem lisabonském procesu. Z tohoto důvodu je také nyní důležité, aby realizace pokračovala se stejnou dynamikou a v stejném tempu. Rovněž můžeme pomoci odstranit velké množství administrativního zatížení prostřednictvím zjednodušování struktur a urychlování postupů. Přáním všech stran je, aby testování na zvířatech bylo posledním východiskem a aby se počet testů na zvířatech výrazně snížil.
<P>
Na obratlovce a primáty se vztahuje zvláštní ochrana. Je nezbytné, aby se schvalování alternativních testů a testů, které se provádějí na zvířatech, urychlilo a zjednodušilo. S cílem ušetřit čas musí existovat například rámec pro rozhodnutí v jednotlivých případech. V souladu s tím musí realizace zahrnovat předběžný výběr testovacích metod uspořádaných podle kvality, jinými slovy metoda, při níž se předpokládá největší úspěšnost, se má schválit jako první. Je důležité, aby se přechodná období zkrátila a aby se snížil počet fází v rámci přechodného procesu, aby se do rozhodovacího procesu zapojili generální ředitelé, aby byly naše agentury úžeji propojené, aby byly postupy transparentní a aby byly informace včetně informací pro Parlament bezodkladně poskytovány.
<P>
V této chvíli velmi doufám, částečně pro obsah dopisu, který jste nám, pan Verheugene, spolu s panem komisařem Dimasem a Potočnikem napsal, že dokážeme v této oblasti rychle postupovat a že nařízení REACH v praxi potvrdí, že je nejdynamičtějším právním předpisem v oblasti chemických látek ve světě.
<SPEAKER ID="463" NAME="Satu Hassi">
jménem skupiny Verts/ALE. - (FI) Vážený pane předsedající, chtěla bych velmi poděkovat panu Sacconimu za dosažení dobrých výsledků v jednání o této záležitosti, v nichž jako zpravodaj zastupoval Výbor pro životní prostředí, veřejné zdraví a bezpečnost potravin.
<P>
Když se diskutovalo o nových právních předpisech EU v oblasti chemických látek REACH, jednou z největších obav veřejnosti bylo, že povede k zvýšení množství testů na zvířatech. V rámci politických skupin v Evropském parlamentu se dospělo k dohodě, že právní předpisy budou nastaveny tak, aby se udělalo všechno pro minimalizaci počtu testů na zvířatech včetně zavedení jiných, alternativních metod testování, v co největší možné míře.
<P>
Velmi nás potěšily zprávy od Evropského střediska pro validaci alternativních metod (ECVAM) o tom, že množství metod, které byly navržené jako alternativy k testům na zvířatech, bylo vědecky schváleno. Proto jsme byli zaraženi, když Komise svůj administrativní souhlas s týmiž alternativními metodami testování udělovala tak dlouho. Z rozhovorů mezi Výborem pro životní prostředí, veřejné zdraví a bezpečnost potravin a Komisí vyplynulo, že Komise plánuje čekat, než tyto testy schválí Organizace pro hospodářskou spolupráci a rozvoj jako celek, kde rozhodnutí jedné země může zastavit celý rozhodovací proces. Výbor pro životní prostředí, veřejné zdraví a bezpečnost potravin dal Komisi velmi jasně najevo, že takovéto oddálení není přijatelné a že jsme připraveni na uplatnění našeho práva veta v rámci nového postupu projednávání ve výborech.
<P>
Velmi mě těší, že rozhovory, které pokračovaly mezi zpravodajem, jehož výbor jmenoval, panem Sacconim, a Komisí vedly k uspokojivému výsledku a že Komise je nyní zavázána k urychlení zavedení alternativních metod, s cílem snížit počet testů na zvířatech a utrpení, které je s nimi spojené. List, který poslala Komise a který podepsali komisaři Dimas, Verheugen a Potočnik, byl začleněn do návrhu rozhodnutí, které by měl Parlament zítra přijmout.
<P>
Je velmi důležité, aby byla EU připravená přijmout rozhodnutí samostatně v případě, že OECD procesy zpomalí. Přestože jsme se setkali s překážkami, bude konečný výsledek uspokojivý.
<SPEAKER ID="464" NAME="Marios Matsakis" AFFILIATION="ALDE">
Vážený pane předsedající, chtěl bych jen dodat, že pan Sacconi získal pověst důvěryhodného, efektivního a váženého člověka v rámci všech činností souvisejících s předpisy REACH. Proto si zasluhuje naši plnou podporu, kterou mu i projevíme, pokud jde o současný návrh nařízení, kterým se stanovují zkušební metody REACH. Chtěl bych mu poděkovat za náročnou práci, kterou v této oblasti vykonává.
<SPEAKER ID="465" NAME="Předsedající">
Dostal jsem jeden návrh usnesení podle čl. 108 odst. 5 jednacího řádu.
<P>
Rozprava byla ukončena.
<P>
Hlasování se bude konat ve čtvrtek.
