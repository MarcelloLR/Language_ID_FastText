<CHAPTER ID="020">
Jednominutové projevy (článek 150) 
<SPEAKER ID="220" NAME="Předsedající">
Dalším bodem jsou jednominutové projevy k důležitým politickým problémům.
<SPEAKER ID="221" NAME="Jim Higgins" AFFILIATION="PPE">
(GA) Paní předsedající, cílem Evropské unie musí být zásadní omezení výskytu smrtelných a vážných zranění a zlepšení bezpečnosti silničního provozu.
<P>
Nejsem smířen s tím, že je třeba čekat až do roku 2033, než bude zaveden evropský řidičský průkaz. V současné době existuje jen evropský vzor řidičského průkazu, ale co to vlastně znamená?
<P>
Chceme chránit uživatele silnic, je-li k tomu politická vůle, a pevně věřím, že nyní dostupné moderní technologie mohou zkrátit období zavádění směrnice 2006/126/ES v platnost. Déle nemůžeme čekat, to je velmi důležité. Komise s tím musí něco konkrétního udělat.
<SPEAKER ID="222" NAME="Alajos Mészáros" AFFILIATION="PPE">
(HU) Paní předsedající, demokracie, svoboda, solidarita a křesťanské ideály jsou společnými evropskými hodnotami, ve které věřím. Uznával je i hrabě János Eszterházy, slovensko-maďarský politik, který byl odsouzen komunisty na základě vykonstruovaných obvinění v roce 1947 a zemřel mučednickou smrtí v mírovském vězení v roce 1957. Kromě všech dalších zásluh to byl politik, který jako poslanec parlamentu odsoudil deportace Židů a v roce 1942 proti nim hlasoval v parlamentu fašistického Slovenského státu. Jeho jediným proviněním bylo, že se postavil za slovenské Maďary, kteří byli společně s německy mluvícími občany masově očerňováni, zbavováni státní příslušnosti a vysídlováni na základě ostudných Benešových dekretů. EU by se měla stydět, že tyto nelidské dekrety, které legitimizují státní teror, jsou stále v platnosti, a stále čekáme na rehabilitaci Jánose Eszterházyho a tisíců občanů, kteří byli zbaveni své lidské důstojnosti. Vyzývám své ctěné kolegy, aby se více zajímali o ochranu našich společných evropských hodnot.
<SPEAKER ID="223" NAME="George Sabin Cutaş" AFFILIATION="S&amp;D">
(RO) Paní předsedající, tento rok byly separatistické demonstrace organizované maďarskými extremisty v Transylvánii k oslavě maďarského národního svátku poznamenány zneklidňujícími projevy radikalismu, zejména v důsledku podpory a prohlášení vysokých představitelů maďarského státu a jednoho z místopředsedů Evropského parlamentu.
<P>
Maďarské oslavy dne 15. března každoročně ohrožují porozumění mezi Rumuny a Maďary. V této situaci slouží provokativní gesta jako nedávná akce maďarského extrémisty, který symbolicky oběsil hrdinu boje transylvánských Rumunů z roku 1848 za národní práva, jen k ohrožení mírového spolužití.
<P>
Rozhodně odsuzuji tyto projevy extremismu. Vyzývám rumunské orgány, aby vyměnily politickou pomoc za právní opatření. Vyzývám i evropská fóra, aby učinila kroky a zastavila stupňování etnické nenávisti a územního separatismu v regionu, kde se rány minulosti mohou uzavřít pomocí evropských hodnot.
<SPEAKER ID="224" NAME="Alexander Mirsky" AFFILIATION="S&amp;D">
(LV) Paní předsedající, chtěl bych vám položit otázku. Myslíte si, že je možné zavírat francouzské školy v Belgii? Nebo, řekněme, německé školy ve Francii? Máte pravdu, není to možné. Ovšem v Lotyšsku, kde více než 40 % obyvatelstva mluví rusky, je to možné. Dnes chtějí nacionalisté a nacisté uspořádat v lotyšském parlamentu referendum o zavírání ruských škol v Lotyšsku. Ve stejnou dobu přijíždí vysoký komisař OBSE pro národnostní menšiny, Knut Vollebaek, do Lotyšska a prohlašuje, že může být hrdý na integraci v Lotyšsku. Myslíte si, že žertuji? To se pletete. A navíc, co si myslíte, že se stane, jestliže budou ruské školy v Lotyšsku zavřeny? Řeknu vám to - v Lotyšsku vypukne občanská válka. Nebude-li Evropský parlament dnes reagovat na tuto neskrývanou radikální iniciativu, zítra bude již příliš pozdě. Děkuji.
<SPEAKER ID="225" NAME="Izaskun Bilbao Barandica" AFFILIATION="ALDE">
(ES) Paní předsedající, jaderná krize v Japonsku nesmí být využívána k manipulaci. Veřejnost očekává, že na ni zareagujeme a budeme jednat. Zaprvé je třeba, aby byly rychle a transparentně provedeny ohlášené bezpečnostní testy a abychom požádali jednotlivé státy, aby zavřely zastaralé a nebezpečné elektrárny. První testy by měly být provedeny v elektrárnách první generace, které používají stejnou technologii jako Fukušima. Jejich životnost končí a jsou technicky zastaralé.
<P>
Proto vás žádám, abyste podpořili požadavek všech orgánů Baskicka, aby bezodkladně zavřelo jednu takovou elektrárnu - v Santa María de Garoña. V okruhu 80 kilometrů kolem ní žije více než dva miliony lidí. Kromě toho je třeba udělat více práce v oblasti urbanistického plánování a civilní ochrany a bezpečnosti při rozhodování o umístění těchto provozů a při přípravě evropského protokolu, abychom mohli vyvinout účinnou, dobře organizovanou a rychlou společnou akci s cílem řešit rozsáhlé katastrofy.
<SPEAKER ID="226" NAME="Marian Harkin" AFFILIATION="ALDE">
Paní předsedající, generální tajemnice Komise Catherine Dayová nedávno popisovala pomoc irským bankám jako "tvrdou, ale udržitelnou". To není pomoc, ale výprodej: výprodej na nátlak EU, výprodej držitelům cenných papírů - nadřízených, podřízených, zajištěných, nezajištěných - všech druhů, kategorií a tříd držitelů cenných papírů, zatímco irští poplatníci na sebe vzali neúnosný dluh.
<P>
Náklady na pomoc bankám představují 70 miliard EUR, a to nemluvím o 200 miliardách krizového financování ze strany ECB. Jak se má malý ostrov se 4,4 miliony obyvatel vypořádat s takovou šíleností? Dluhové zatížení každého muže, ženy a dítěte v Irsku je zhruba 160 000 EUR jen z pomoci bankám, a to nezahrnuji úroky. Malé srovnání: pokud by Francie se 62 miliony obyvatel čelila stejné bankovní krizi, dosáhl by dluh francouzských občanů jednoho trilionu EUR. Popsala by ho Komise jako "tvrdý, ale udržitelný"?
<P>
Catherine Dayová se nakonec mýlila také tehdy, když říkala, že nejde o krizi eura. Jestliže to Evropská komise nepozná a nereaguje, pak je budoucnost nejen Irska, ale celé eurozóny neradostná.
<SPEAKER ID="227" NAME="Oriol Junqueras Vies" AFFILIATION="Verts/ALE">
(IT) Paní předsedající, dámy a pánové, v nynější mezinárodní hospodářské krizi vykazuje Katalánsko velmi pozitivní znaky, například 16% zvýšení vývozu v loňském roce, ale také velmi negativní symptomy, jako je více než 40% nezaměstnanost mládeže.
<P>
Jedním z hlavních důvodů těchto obtíží je každoroční ztráta daňového příjmu naší země, která představuje více než 10 % hrubého domácího produktu, což je údaj, který je mnohem vyšší, než příspěvek nejbohatších zemí do celkového objemu Spolkové republiky Německo.
<P>
Hospodářské zardoušení Katalánska zasáhlo jeden z vůdčích hospodářských subjektů jižní Evropy, a proto jde o problém pro celou Evropskou unii.
<SPEAKER ID="228" NAME="Janusz Wojciechowski" AFFILIATION="ECR">
(PL) Paní předsedající, Litevská republika nedávno přijala zákon o vzdělávání, který mění systém vzdělávání tak, že panují obavy, že velký počet - nejméně polovina, možná i víc - polských škol v Litvě by mohl být uzavřen. To je další příklad diskriminace polské národnostní menšiny, která v zemi žije po staletí, po mnoho generací. Po zavedení zákazu psaní polských jmen s použitím polského pravopisu a zákazu polských místních jmen, a dokonce po případech penalizace Poláků za používání vlastního jazyka, máme před sebou další případ diskriminace, která se tentokrát dotýká vzdělávání.
<P>
Je to tím víc politováníhodné, že mezi lidmi obou zemí nepanují žádné spory, takže litevské orgány nezodpovědně podněcují a živí takový konflikt, který může mít velmi negativní dopady. Máme obavy o porušování lidských práv na různých místech ve světě, ale k takovému politováníhodnému vývoji dochází přímo zde, v Evropské unii. Je nejvyšší čas, aby se o to Evropská unie zajímala. Je to ostuda nejen pro Litvu, ale pro celou Evropskou unii. Děkuji.
<SPEAKER ID="229" NAME="Kyriacos Triantaphyllides" AFFILIATION="GUE/NGL">
(EL) Paní předsedající, turecký premiér komentoval zprávu Oomen-Ruijten o tureckém pokroku směrem k přístupu konstatováním, že zpráva je nevyvážená, a že on osobně považuje ty, kdo ji vypracovali, za nevyvážené.
<P>
O několik dní později vedoucí představitelé kyperských tureckých odborů shromáždění před Evropským parlamentem v Bruselu skandovali, že turečtí političtí představitelé urážejí nejen poslance, kteří hlasovali pro zprávu paní Oomen-Ruijtenové, ale že urážejí i kyperské Turky, kteří povstali na okupovaném Kypru, aby protestovali proti represím namířeným proti nim ze strany 40 000 tureckých vojáků a bezpočtu tureckých osadníků. Kyperský turecký politik Izzet Izcan, který hovořil na shromáždění, řekl, že Ankara porušuje mezinárodní právo tím, že mění celou demografickou strukturu a stěhuje lidi z Turecka, čímž ohrožuje samotnou existenci turecké komunity na Kypru, a zdůraznil, že každý, kdo dodržuje lidská práva, jako Evropská unie, nemůže trpět takové porušování práv.
<P>
Měli bychom jako Evropský parlament trpět takové porušování práv, paní předsedající? Vyzývám vás, abyste tlumočila tento protest kyperských Turků jak Radě, tak Komisi, aby mohly přijmout vhodná opatření, než bude příliš pozdě.
<SPEAKER ID="230" NAME="Nikolaos Salavrakos" AFFILIATION="EFD">
(EL) Paní předsedající, severní Afrika je v plamenech po politických událostech v Egyptě, Tunisku a Libyi. Krize se přelévá do dalších zemí na Blízkém východě, což má neblahé, politicky pochybné a rozporuplné důsledky. Turecku je zároveň západními tvůrci politiky poskytována značná autonomie při srážkách mezi Ankarou a Izraelem a při upevňování vztahů mezi Tureckem, Íránem a Brazílií. Turecko získává samostatnost, i pokud jde o politiku USA na Blízkém východě a o evropské závazky související s budoucím přistoupením k Evropské unii. V zemích bývalé Jugoslávie panuje neustálá nestabilita, což podněcuje nacionalistické skupiny. Podle spolehlivých statistických zdrojů vzroste počet muslimského obyvatelstva z nynějších 1,6 miliardy na 2,2 miliardy do roku 2030, zatímco počet obyvatel Evropy klesne o 50 milionů.
<P>
Moje otázka zní: chápou evropští představitelé, že destabilizace jihu bude mít negativní dopad jak na euro, tak na geopolitickou stabilitu bezpečnostního systému na Západě?
<SPEAKER ID="231" NAME="Diane Dodds" AFFILIATION="NI">
Paní předsedající, měla jsem v úmyslu hovořit o dopadu finanční krize v Irské republice na hospodářství Severního Irska. Místo toho musím s velkým zármutkem informovat tuto sněmovnu o bezohledné a brutální vraždě příslušníka policejního sboru Severního Irska. Pětadvacetiletý strážník Ronan Kerr zemřel v sobotu odpoledne rukou republikánských teroristů.
<P>
Strážník Kerr, katolický příslušník policie, byl zavražděn při výbuchu bomby nastražené pod jeho automobilem, když v sobotu odjížděl do práce. Zemřel na místě. Vyzývám tuto sněmovnu, aby odsoudila toto zvěrstvo, a vyzývám k ukončení takových násilných činů z rukou irských republikánských teroristů, jejichž záměrem je zatáhnout Severní Irsko zpět do temných dnů a zmařit politický proces.
<P>
Od roku 2007 nastražili disidentští republikánští teroristé desítky bomb pod soukromé automobily příslušníků policie. Většina z nich naštěstí nevybuchla. Jsem si jista, že se připojíte k mé výzvě, aby byly policii poskytnuty veškeré informace o této vraždě. V místní komunitě jsou lidé, kteří mají informace o brutální vraždě strážníka Kerra. Musí vystoupit a poslat tyto vrahy před soud, nesmí je krýt. Musí to udělat pro budoucnost naší země a z úcty ke statečnému policistovi a jeho truchlící matce a rodině. Jsem šokována i tím, jak málo pozornosti věnují někteří poslanci této sněmovny mému projevu.
<SPEAKER ID="232" NAME="Konstantinos Poupakis" AFFILIATION="PPE">
(EL) Paní předsedající, ratifikací Úmluvy OSN o právech osob se zdravotním postižením se všech 27 členských států zavázalo k rovným právům, rovnému zacházení a rovným příležitostem a tím i k zajištění, že se tito občané mohou plně účastnit společenského života. Jak ovšem vidíme, netýká se to všech. Přibližně 30 milionů nevidomých, kteří žijí v Evropě, má velké problémy při každodenních činnostech, jako je nakupování, neboť se musí spoléhat na to, aby jim jiní lidé řekli, co je v obalu.
<P>
Chtěl bych proto vyzvat Komisi, aby zahájila rozsáhlé konzultace se zúčastněnými orgány o schválení systému dobrovolného označování výrobků Braillovým písmem, a zároveň vyzývám své kolegy zde, aby tuto myšlenku podpořili podpisem písemného stanoviska 14.
<SPEAKER ID="233" NAME="Georgios Papanikolaou" AFFILIATION="PPE">
(EL) Paní předsedající, závěry posledního summitu nepřinesly žádné uklidnění. Jasné opatření pro restrukturalizaci dluhu členského státu po roce 2013 je přímý ústup z původního stanoviska Evropské unie z doby, kdy krize vypukla, že je za každou cenu třeba zabránit restrukturalizaci dluhu. V Řecku byla již znovu zahájena debata význačných ekonomů na mezinárodní úrovni o trzích.
<P>
Co se stalo, že došlo ke změně stanoviska? Bylo vyvinuto veškeré úsilí, nebyly ušetřeny žádné náklady, snad už jen nemáme sílu. Pravdou je, že předpovědi a odhady se nepotvrzují. Recese se v Řecku prohlubuje, místo aby se zmírňovala, státní výlohy dosahují -9 %, zatímco by podle memoranda na rok 2011 měly dosahovat +8,5 %, a nejhorší je, že nezaměstnanost již dosáhla 15 %.
<P>
Na to je jen jedna odpověď: růst. Existuje nějaká známka růstu? Ne, neexistuje, potřebujeme politiku růstu, ne zvraty a diskuse o restrukturalizaci.
<SPEAKER ID="234" NAME="András Gyürk" AFFILIATION="PPE">
(HU) Paní předsedající, maďarské předsednictví EU je v polovině, takže stojí za to podívat se na dosavadní úspěchy. Největším úspěchem je nedávné dosažení zásadní dohody v Radě, týkající se balíčku šesti legislativních návrhů na posílení hospodářské správy. Rychlé přijetí nových právních předpisů Parlamentem může značně zlepšit konkurenceschopnost evropského hospodářství. Energetický summit v únoru také přinesl skutečný průlom. Konečně může být vytvořena evropská energetická politika jako výsledek posilování společného trhu s energiemi a rozvoje infrastruktury. Kromě toho bylo dosaženo klíčových dohod v oblasti společné zemědělské politiky a politiky soudržnosti.
<P>
Přetrvávají samozřejmě otevřené otázky, jako je strategie EU vůči Romům. Jejím přijetím by EU alespoň oficiálně přijala odpovědnost i za zaplnění právní mezery spojené s Romy. Dámy a pánové, úspěch maďarského předsednictví znamená i úspěch pro Evropu. Právě z tohoto důvodu vás žádám, abyste svým hlasováním i nadále podporovali dosažení společných cílů. Děkuji vám za možnost vystoupit, paní předsedající.
<SPEAKER ID="235" NAME="Mairead McGuinness" AFFILIATION="PPE">
Paní předsedající, stejně jako paní Doddsová jsem měla v úmyslu hovořit o hospodářství, ale hrozná, bezcitná vražda mladého katolického policisty v Severním Irsku můj úmysl bohužel změnila. Myslím si, že je důležité, aby si tato sněmovna uvědomila obrovitost této tragédie pro irský ostrov a pro postiženou rodinu.
<P>
Pan Kerr právě skončil v prosinci úvodní výcvik. Bylo mu jen 25 let a pod jeho autem vybuchla bomba. Včera, na Den matek, jsem byla velmi dojata tím, co řekla jeho matka, když naléhala na katolíky, aby se nenechali odradit od nástupu k policii Severního Irska v době, kdy, jak řekla, se snažíme bojovat za neutralitu policie pro dobro naší země. Naléhala na všechny katolíky, aby se touto vraždou nenechali odradit. Řekla, že všichni musíme vstát, aby se s námi počítalo, a bojovat za rovnost.
<P>
Ještě jednou budu citovat její slova vyřčená v zármutku: "Nechceme se vrátit do temných dní strachu a teroru. Na Ronana a na všechno, co představoval, jsme byli tak hrdí. Nedopusťte, aby jeho smrt byla zbytečná".
<P>
Ti, kdo ho zavraždili, se k tomu stále nepřihlásili. Ti, kdo znají osoby nebo někoho jiného, kdo spáchal tuto vraždu, jsou povinní jít na policii Severního Irska a svědčit. Evropa podporuje mírový proces a pokračovat v tom je naší povinností.
<SPEAKER ID="236" NAME="Cătălin Sorin Ivan" AFFILIATION="S&amp;D">
(RO) Paní předsedající, Rumunsko má zákon o zvýšení učitelských platů, protože jsou velmi nízké. Tento zákon byl schválen a přijat v rumunském parlamentu, ale vůbec není vymáhán. Na základě konečného rozhodnutí vyhráli učitelé soudu svá práva, ale vláda nechce tento zákon vymáhat. Výsledkem je, že připravuje nový zákon, který stanoví stropy učitelských platů. Není to jen ohrožení demokracie a nezdravé jednání demokratických státních institucí. Je to mnohem vážnější. Ohrožuje to cíle agendy Evropa 2020.
<P>
Všichni víme, že pro udržitelné vyřešení krize potřebujeme vzdělání a dovednosti. Abychom měli hospodářství založené na znalostech a výzkumu, potřebujeme mladé lidi, kteří jsou kvalitně vzdělaní, učitele, kteří jsou dobře placení a silný, účinný vzdělávací systém.
<SPEAKER ID="237" NAME="Claudiu Ciprian Tănăsescu" AFFILIATION="S&amp;D">
(RO) Paní předsedající, v důsledku nekompetentní správy a katastrofální politiky hospodářského vandalismu režimu Băsescu-Boc je zdravotnictví, zejména odvětví zdravotního pojištění, na bodu pouhého životního minima. Zdravotnický personál, který v tomto systému pracuje, i pacienti, kteří by z něj měli těžit, dosáhli bodu, kdy se s nimi jedná pod úrovní slušnosti a lidské důstojnosti.
<P>
Existují způsoby, jak zlepšit a napravit tuto situaci, ale ty současná vláda přehlíží. Před nedávnem byly položeny základy spolupráce mezi odborovou organizací rodinných lékařů a zdravotnickým výborem poslanecké sněmovny v naději, že bude dosaženo lepšího výsledku při budoucích jednáních s ministerstvem zdravotnictví a s národním úřadem zdravotního pojištění.
<P>
Chtěl jsem upozornit Evropský parlament na tuto situaci, neboť pokud tyto kroky podporované rumunským parlamentem také selžou, bude to jen další důkaz v seznamu případů zneužívání pravomoci v Rumunsku, kde se neuplatňuje demokratická zásada oddělení státní moci.
<SPEAKER ID="238" NAME="Antonio Masip Hidalgo" AFFILIATION="S&amp;D">
(ES) Paní předsedající, chtěl bych připomenout obavy vyjádřené minulý týden korunním princem Filipem Bourbonským, který nosí historický titul mého regionu - Asturského knížectví, když v Madridu přijímal prince z Walesu.
<P>
Princ Filip zcela oprávněně vyzval vládu Španělska a Spojeného království, aby vyřešila hrozící konflikt v Gibraltaru. To je důležitá připomínka, kterou od Evropského parlamentu vítám.
<P>
Španělsko a Spojené království jsou příkladně demokratickými členskými státy, ale skutečnost, že ve 21. století Británie nadále okupuje onu skálu, je neúnosná. Podle zákona není přijatelná jakákoli okupace svrchovaného státu jiným státem.
<P>
Okupace severní části Kypru - oblasti, kterou jsem před nedávnem navštívil, která narušuje územní celistvost Kypru, je také zjevně nepřijatelná.
<SPEAKER ID="239" NAME="Katarína Neveďalová" AFFILIATION="S&amp;D">
(SK) Evropská unie se chce stát nejkonkurenceschopnější ekonomikou na světě. Aby se tak stalo, musíme investovat do své budoucnosti, a podle mého názoru je naší budoucností naše mládež a její vzdělávání. Říká se, že kdo chce, hledá důvody, kdo nechce, hledá možnosti, jak je nenalézt.
<P>
Myslím si, že v současné době v Evropské unii spíše hledáme důvody, jak sdělit, proč nemůžeme více financovat vzdělávání, a často se rádi vymlouváme na to, že máme krizi a musíme řešit její důsledky. Jelikož už nyní diskutujeme o dalším sedmiletém období v Evropské unii a o dalším financování a dalších rozpočtech, měli bychom si podle mého názoru jasně položit otázku: kolik míníme investovat do vzdělávání a do své budoucnosti? A určitě bychom potřebovali od Rady a Komise vědět, co chtějí v této otázce dělat.
<P>
Samozřejmě nesmíme ani tolerovat to, co se děje v některých členských státech, které přesouvají finance na vzdělávání do jiných oblastí, jako se to děje například i v mé zemi, a myslím si, že to není správné. A měli bychom si uvědomit, že jedině investujeme-li do budoucnosti, můžeme tak skutečně vyřešit, co chceme.
<SPEAKER ID="240" NAME="Ramon Tremosa i Balcells" AFFILIATION="ALDE">
Paní předsedající, chtěl bych dnes odsoudit akt agrese proti jednomu z pilířů Evropské unie, jde o vnitřní trh a volný pohyb zboží a osob. Katalánské sdružení masného průmyslu a některé katalánské noviny před časem přinesly zprávu, že ve Francii jsou napadány kamiony přijíždějící z Katalánska a francouzští zemědělci je poškozují. Masné výrobky, které vezly některé kamiony, byly francouzskými stávkujícími zcela zničeny.
<P>
Tyto akty agrese se od začátku roku 2011 dvakrát opakovaly. K poslednímu incidentu došlo jen před několika týdny, kdy francouzští stávkující zastavili další kamion z Katalánska plný masa, napadli řidiče a poté postříkali 20 000 kilogramů syrového masa motorovou naftou.
<P>
Tento tlak některých francouzských zemědělských svazů, při nichž se ničí produkty dovážené do Francie z jiných zemí, měl velmi rychlý dopad na klienty katalánského masného průmyslu a vedl k tomu, že se prodej snížil o 50 %. Předložil jsem Komisi parlamentní otázku k písemnému zodpovězení v naději, že Evropská unie zastaví tuto nepřijatelnou agresi.
<SPEAKER ID="241" NAME="Csaba Sógor" AFFILIATION="PPE">
(HU) Paní předsedající, kulturní rozmanitost v Evropě je hodnota, kterou musíme všichni bránit. Vždycky tomu tak ale nebylo. Na našem kontinentu je řada jedinečných kultur, které jsou ohroženy zánikem. Maďarští Csangové v rumunském regionu Moldávie jsou jednou z takových ohrožených komunit. Doporučení Rady Evropy 1521/2001 naléhavě vyzývá k záchraně kultury menšiny Csangů a navrhuje konkrétní opatření. Přestože v této věci došlo v posledních deseti letech k pokroku na základě doporučení, situace není zdaleka uspokojivá. Rada Evropy nemá k dispozici evropské právní předpisy nebo mechanismus odpovědnosti, který umožňuje těmto předpisům vyhovět a který zajišťuje účinné fungování Evropské unie. Rada Evropy je v mnoha věcech týkajících se zajišťování lidských práv na vysoké úrovni dále, než EU, ale její doporučení a její smlouvy nemohou dosáhnout kýženého účinku. Bere-li Evropská unie vážně zásadu respektování kulturní a jazykové rozmanitosti, kterou obhajuje i článek 3 Smlouvy o EU, je třeba udělat vše, aby bylo zajištěno, že je tato zásada v konkrétních případech vymáhána. Začněme kulturou maďarských Csangů v Moldávii.
<SPEAKER ID="242" NAME="Rosa Estaràs Ferragut" AFFILIATION="PPE">
(ES) Paní předsedající, Evropská komise v lednu schválila strategii na řešení předčasných odchodů ze školy jako klíčový příspěvek ke strategii Evropa 2020 v boji s problémem předčasných odchodů ze školy po celé Evropské unii a ke snížení míry odchodů nejméně o 10 %.
<P>
Tato strategie překvapivě neuvádí nic o lidech s postižením, a proto bych chtěla využít této minuty a přednést výzvu, neboť ministři školství všech členských států se setkají v Bruselu ve dnech 2. až 4. května, aby projednali globální strategie týkající se této záležitosti.
<P>
Chtěla bych požádat, aby tato záležitost lidí s postižením byla zahrnuta do této strategie, neboť pro tyto lidi po celé Evropě je zásadně důležité získat souvislé vzdělání a moci tak vstoupit na trh práce. Článek 24 Úmluvy OSN o právech osob se zdravotním postižením uvádí, že lidé s postižením nesmí být za žádných okolností vyloučeni ze všeobecného vzdělávacího systému.
<SPEAKER ID="243" NAME="Předsedající">
Rozprava je ukončena.
