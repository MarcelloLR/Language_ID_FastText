<CHAPTER ID="005">
Proslov předsedy Parlamentu
<SPEAKER ID="132" NAME="Předsedající">
Dámy a pánové, za několik týdnů, ve dnech 4. až 7. června, budou občané Evropské unie volit nový Evropský parlament. Poprvé se bude 375 milionů lidí ze všech 27 členských států moci společně účastnit voleb do Evropského parlamentu.
<P>
Pro mnohé z vás je to poslední týden ve Štrasburku. I pro mě je to poslední týden, kdy budu moci předsedat dílčímu plenárnímu zasedání.
<P>
Všichni víme, že stálá změna posiluje demokracii. Posiluje i nás. Společně jsme ušli kus cesty k progresivnímu Evropskému společenství. Společně jsme dosáhli mnohé.
<P>
Byli jsme úspěšní, a to nejen za posledních dva a půl roku mého funkčního období, ale rovněž i během funkčního období mého předchůdce, Josepa Borrella Fontellese. Čeho se nám podařilo dosáhnout za posledních pět let, je úspěchem nás všech.
<P>
Vám všem bych chtěl upřímně poděkovat za odhodlání a zanícení, s nímž jste bojovali za naši společnou evropskou věc.
<P>
My, Evropský parlament, jsme přímo volenými zástupci občanů Evropské unie. Dámy a pánové, my všichni ztělesňujeme bohatou rozmanitost našeho evropského kontinentu a prostřednictvím našich politických rodin odrážíme ohromnou rozmanitost přesvědčení a přístupů. Před pěti dny jsme navíc slavili páté výročí historického rozšíření Evropské unie, znovusjednocení našeho kontinentu na základě společných hodnot. Slovy Berlínské deklarace ze dne 25. března 2007: My, občané a občanky Evropské unie, jsme sjednoceni k našemu prospěchu.
<P>
(Potlesk)
<P>
Mezi největší úspěchy tohoto funkčního období patří úspěšné začlenění poslanců z členských států, které přistoupily k Evropské unii v letech 2004 a 2007, a přizpůsobení naší parlamentní práce Evropskému parlamentu, který je nyní větší a rozmanitější.
<P>
Nás 785 poslanců Parlamentu se naučilo vycházet si navzájem vstříc, učit se jeden od druhého, a tak lépe vzájemně spolupracovat. Během této doby získal Evropský parlament zkušenosti, sílu a kulturní bohatství.
<P>
Dámy a pánové, práci Parlamentu brzy obnoví noví poslanci. Připojí se k těm, kteří budou v červnu znovuzvolení. Doufám, že i nadále to bude vzájemný respekt, který nás bude spojovat napříč všemi politickými a vnitrostátními hranicemi.
<P>
V posledních dvou a půl letech jsem se nechal vést tímto základním chápáním parlamentní práce a všem vám musím poděkovat za vaši podporu, povzbuzení a radu. Předseda je odpovědný za dodržování všech předpisů Evropského parlamentu a musí zajistit, aby se všechny tyto předpisy uplatňovaly vůči všem poslancům stejně a jednotně a aby nebyla narušena důstojnost našeho Parlamentu. O to jsem se snažil.
<P>
(Potlesk)
<P>
Rád bych řekl těm, kteří přijdou do tohoto Parlamentu, že přesvědčiví můžeme být jen tehdy, pokud zachováme důstojnost Evropského parlamentu a budeme ji vždy hájit na základě našich společných zákonů.
<P>
Dnes je v Evropské unii přijímáno jen velmi málo usnesení bez souhlasu nebo účasti Evropského parlamentu. Evropský parlament se ve stále větší míře stává místem, kde se nacházejí politické kompromisy na evropské úrovni. Jako doklad může sloužit přijetí směrnice o službách nebo nařízení o chemických látkách, REACH, v posledních letech.
<P>
Průkopnickým počinem se stalo spolurozhodování Evropského parlamentu při přijetí finančního výhledu na léta 2007-2013. Evropský parlament napomáhal při zajištění potřebného financování pro programy, jako je Erasmus, na podporu mladé generace. Dámy a pánové, na vrchol našeho politického programu jsme rovněž zařadili řešení změny klimatu. Skutečnost, že jsme dosáhli přijatelných výsledků, propůjčuje Evropské unii značnou důvěryhodnost při jednáních v rámci konference, která se má konat v prosinci v Kodani.
<P>
Ve svém úsilí už dnes nejsme osamocení; nová vláda USA pod vedením prezidenta Baracka Obamy podporuje řadu našich návrhů. Naším úkolem je nyní získat naše partnery na celém světě a přesvědčit je, aby podpořili opatření v rámci boje proti změně klimatu. Často slýcháme, že je to někdo jiný, kdo stojí v čele úsilí v boji proti změně klimatu. Jsme to my, kdo stojí v čele boje proti změně klimatu a, dámy a pánové, to je něco, na co můžeme být hrdí.
<P>
(Potlesk)
<P>
K reformě finančního trhu na evropské úrovni v mnoha ohledech dochází právě na základě iniciativy Evropského parlamentu. Od roku 2002 požaduje Evropský parlament lepší dohled nad finančním trhem a jeho lepší regulaci. Všechny legislativní postupy v rámci zlepšování dohledu nad bankovním a finančním trhem a regulace zajišťovacích fondů a platů řídících pracovníků by měly být co nejrychleji dokončeny.
<P>
Evropský parlament již v důsledku přijatých usnesení stanovil mnoho důležitých měřítek. Je však před námi stále ještě mnoho práce. Nově zvolený Parlament bude v této práci muset pokračovat s odhodláním a rozhodností s cílem nalézt z krize cestu, založenou na sociálně tržním hospodářství, jak je definuje Lisabonská smlouva, a s cílem zajistit konkurenceschopnost evropského hospodářství ve prospěch společnosti v prostředí globalizace.
<P>
Dámy a pánové, převážná většina poslanců vidí v Parlamentu hnací sílu procesu evropského sjednocení. V posledních dvou a půl letech jsme obnovili rozpravu o institucionální reformě a posunuli vpřed proces vedoucí k podpisu Lisabonské smlouvy. Rovněž se nám podařilo zajistit, že základní zásady, které jsme vždy dodržovali, budou v Lisabonské smlouvě zachovány.
<P>
Lisabonská smlouva obsahuje nejdůležitější reformy, které učiní evropské orgány demokratičtějšími, transparentnějšími a akceschopnějšími. Měli bychom všechno své úsilí věnovat zajištění toho, že Lisabonská smlouva bude moci začátkem příštího roku vstoupit v platnost. Doufáme v pozitivní výsledek hlasování českého senátu v Praze.
<P>
(Potlesk)
<P>
Dámy a pánové, Parlament oslavuje své třicáté výročí jakožto přímo voleného demokratického orgánu Evropské unie. Dnes tvoří základ evropské parlamentní demokracie, jakou jsme si v roce 1979 neuměli ani představit. Společně jsme hnací silou parlamentní demokracie v Evropské unii i mimo ni.
<P>
Evropský parlament a vnitrostátní parlamenty jsou nyní partnery. Naše práce se navzájem doplňuje. Prohloubili jsme spolupráci s vnitrostátními parlamenty a pořádáme pravidelná setkání, abychom mohli v důležitých aktuálních otázkách postupovat společně.
<P>
Naše úsilí bylo vždy vedeno snahou o rozvoj vztahů s parlamenty ve třetích zemích. Dnes je Parlament na celém světě vnímán jako respektovaný partner, obhájce lidských práv a demokracie. A tak to musí zůstat i nadále.
<P>
Dámy a pánové, snažil jsem se, aby byl tento Parlament - prostřednictvím svého předsedy a zástupců jednotlivých politických skupin - zastoupen ve všech důležitých orgánech pro naši společnou budoucnost. Předseda Evropského parlamentu se nyní účastní každoročních setkání hlav států a předsedů vlád zemí G8 a vrcholných schůzek se třetími zeměmi, jako jsou například summit EU-Afrika, summit EU-Latinská Amerika a summit EU-USA. Zítra ráno se mám účastnit setkání Trojky o zaměstnanosti a zítra odpoledne při příležitosti zahajovacího summitu Východního partnerství v Praze.
<P>
Je rovněž úspěchem tohoto volebního období, že úloha Parlamentu v Evropské radě se již neomezuje na zahajovací projev předsedy. Parlament se v současnosti rovněž účastní institucionálních a ústavních rozprav summitů. Přípravy mezivládní konference, která vedla k přijetí Lisabonské smlouvy, se Evropský parlament plně účastnil na úrovni hlav států a předsedů vlád prostřednictvím svého předsedy, a na vlastní mezivládní konferenci byla vyslána delegace tří poslanců. To je obrovský pokrok.
<P>
Dámy a pánové, reforma pracovních metod a postupů Evropského parlamentu byla a je nadále jedním z hlavních projektů. Za tímto účelem ustavila konference předsedů pracovní skupinu s přesně stanoveným mandátem, v němž byly zastoupeny všechny skupiny. Práce byla dokončena úspěšně. Většina toho - přibližně 80 % -, co bylo navrženo pracovní skupinou, bylo schváleno a realizováno. Sem se řadí reorganizace plenárních rozprav, reforma legislativního procesu, zlepšení práce prováděné ve výborech spolu s posílením spolupráce mezi jednotlivými výbory, stejně jako možnost zpráv o legislativních iniciativách nebo protikladná usnesení.
<P>
Konkrétně bych rád poděkoval předsedkyni pracovní skupiny, paní Dagmar Roth-Behrendtové, a jejím kolegům - našim - kolegům za jejich zvláštní nasazení.
<P>
(Potlesk)
<P>
Společně se nám podařilo přizpůsobit pracovní metody Evropského parlamentu měnícím se politickým okolnostem. Nyní máme k dispozici zmodernizované postupy a zreorganizované pracovní metody, což je dobrý základ práce Parlamentu v příštím volebním období.
<P>
V předsednictvu Evropského parlamentu jsme se rovněž snažili zlepšit správu Parlamentu, usnadnit každodenní práci poslanců a zmodernizovat infrastruktury pro komunikaci s občany Evropské unie prostřednictvím zavedení Web-TV, ceny pro novináře, ceny pro občany a ceny Karla Velikého pro mladé Evropany.
<P>
Nový statut poslanců Evropského parlamentu, na kterém jsme tolik let pracovali, vstoupí v platnost v novém volebním období. Je to důležitý příspěvek k politice v oblasti financování poslanců, transparentnosti a vztahů k veřejnosti.
<P>
Přijetí jednoznačného a transparentního statutu pro asistenty představuje významný pokrok a velký úspěch, za který musíme svým kolegům poslancům poděkovat.
<P>
Dámy a pánové, rád bych zopakoval a znovu potvrdil ústřední myšlenku, která z mého pohledu představuje souhrn úsilí o evropskou integraci. Jsme odhodlaní prosazovat důstojnost každého člověka. To je nejvyšší hodnota, která nás spojuje ve společenství sdílených hodnot Evropské unie. Lidská důstojnost musí být vždy respektována - je to etická odpověď na morální krize evropské minulosti.
<P>
(Potlesk)
<P>
To nás vede k pravidlu bezpodmínečné ochrany lidské důstojnosti a podpory dialogu kultur, což byly během mého funkčního období vůdčí zásady.
<P>
Trvalý dopad měl evropský rok interkulturního dialogu, ať už se jednalo o dialog s Evropsko-středomořským parlamentním shromážděním, o setkání mezi mladými lidmi různých vyznání - včetně Izraelců a Palestinců - nebo o arabské a africké týdny pořádané Evropským parlamentem.
<P>
Položili jsme základy trvalého dialogu, který nás musí vést, inspirovat a zavazovat i v budoucnosti.
<P>
Mírové uspořádání na Blízkém východě je rovněž důležité pro mírové spolužití mezi křesťany, židy a muslimy, stejně jako pro obyvatele Evropské unie a zemí celého světa. Gaza a západní břeh Jordánu nejsou vzdálená místa; leží v těsné blízkosti ve Středomoří. Musíme být na mezinárodní scéně rozhodnější a přispívat k míru a stabilitě na Blízkém východě.
<P>
Jakožto poslanci Evropského parlamentu můžeme vnést do blízkovýchodních vztahů nový pohled, protože můžeme myslet a jednat mimo rámec tradičních diplomatických postupů. Právě z tohoto důvodu jsem se zasazoval o vytvoření pracovní skupiny, která by se zabývala krizí na Blízkém východě. Zvláště s ohledem na nový vývoj na Blízkém východě je důležité, abychom rozhodně podporovali řešení založené na dvou státech - Izraeli v rámci bezpečných hranic a Palestinského státu v rámci bezpečných hranic. Nesmíme dovolit, aby byly tyto zásady zpochybňovány.
<P>
Dámy a pánové, rád bych řekl, že ve své každodenní práci se zabýváme řadou problémů, které někdy souvisejí s velmi specifickými okolnostmi. Neměli bychom však zapomínat na své kořeny a ztrácet ze zřetele hodnoty, kterými jsme vázáni. Dnešní svobodná, mírová a sociální Evropská unie má za sebou dlouhý vývoj.
<P>
Musíme vdechnout život základům, na nichž je Evropská unie založena. Z tohoto důvodu jsem vám zvláště vděčný za povzbuzení a soustavnou podporu mé iniciativy založení Domu evropských dějin. Rád bych poděkoval nejen panu místopředsedovi Migueli Angelu Martínez Martínezovi za jeho neutuchající podporu, ale i svým kolegům v této sněmovně. Dům evropských dějin se stane místem, kde si budeme moci připomenout a obnovit naši evropskou identitu. Zásadní rozhodnutí o zřízení tohoto domu byla již přijata.
<P>
Včera se konala zakládající setkání dvou dozorčích orgánů. S vaší podporou - pokud budu ovšem 7. června znovu zvolen poslancem Evropského parlamentu - věnuji své úsilí tomu, aby byl Dům evropských dějin do konce příštího funkčního období v roce 2014 dokončen.
<P>
V roce 2014 si budeme připomínat sté výročí vzniku první světové války. O 100 let později žijeme v nové Evropě míru, svobody a jednoty.
<P>
V našem stálém úsilí nás podporuje řada lidí. Zejména děkuji obětavým pracovníkům správních služeb Evropského parlamentu, zejména našemu novému generálnímu tajemníkovi Klausi Wellemu a jeho zástupci Davidu Harleymu, bez jejichž nasazení, zkušeností a odhodlání by nebyla naše politická práce možná.
<P>
(Potlesk)
<P>
Zasloužíte si naše poděkování, naši podporu a naše ocenění.
<P>
Upřímné poděkování patří rovněž pracovníkům mé kanceláře, ale především vám, kolegové poslanci, zejména v předsednictvu, a vám, předsedům politických skupin, za vaši spolupráci. Právě jsme měli další schůzi konference předsedů. V pondělí večer se konalo setkání předsednictva a další se bude konat dnes. V zásadních otázkách evropské demokracie nebyla přijímána žádná sporná či skutečně kontroverzní rozhodnutí a na základních otázkách jsme se shodli. Vytvořili jsme pouto důvěry, za což jsem upřímně vděčný.
<P>
Společně jsme dokázali mnohé a musíme opět získat důvěru našich voličů. Činíme tak s pevným přesvědčením, že se z historického hlediska vydáváme správným směrem ke sjednocení Evropy. Nadcházející volební kampaň nám dává příležitost hovořit s občany o tom, proč je Evropská unie důležitá. Rád bych vyzval všechny občany, aby se voleb zúčastnili a dali svůj hlas budoucnosti Evropy 21. století.
<P>
Na nově zvolený Parlament čeká množství práce. K jeho úkolům patří pomoci překonat hospodářskou a finanční krizi, realizace Evropské energetické politiky, pokrok směrem k vytvoření hospodářství s nízkými emisemi CO2, zajištění větší bezpečnosti evropských občanů a mír a stabilita na celém světě. Naše práce vytváří dobrý základ, na němž nově zvolený Parlament bude moci stavět.
<P>
Moje práce za posledního dva a půl roku v pozici předsedy Evropského parlamentu byla ohromnou výzvou a já jsem ji vykonával s radostí a s odhodláním, a budu tak činit až do 14. července. Sloužit Evropě je velkou poctou.
<P>
Děkuji vám upřímně za důvěru, kterou jste ve mě vložili, a za každý okamžik spolupráce v úsilí o jednotnou Evropu. Přeji vám do budoucna vše nejlepší.
<P>
(Dlouhý potlesk)
<SPEAKER ID="133" NAME="Joseph Daul" LANGUAGE="FR">
Pane předsedající, drahý pane Pötteringu, dámy a pánové, tento Parlament je hlasem 500 milionů Evropanů, kteří si toho nejsou dostatečně vědomi.
<P>
Ještě méně jsou si vědomi toho, že tento Parlament má srdce a duši. Pane Pötteringu, během dvou a půl let svého předsednictví jste byl nejen mluvčím občanů, ale zosobňoval jste také srdce, velkorysost a solidaritu Evropy. Někteří tvrdí, že Evropu si nelze zamilovat; vy jste dokázal opak.
<P>
Přestože se toto funkční období chýlí ke konci, rád bych zdůraznil, do jaké míry evropská integrace pokročila a jak k tomu přispěl náš Parlament pod vaším vedením. Uvedu jen ty nejpozoruhodnější případy, o nichž jste již hovořil: opatření v oblasti energetiky a změny klimatu, směrnice o službách, finanční výhled na léta 2007 až 2013 a v nedávné době nařízení o finančních trzích.
<P>
Avšak spíše než vyjmenovávat nudný seznam směrnic a nařízení chci zdůraznit, jaký význam má společná práce, která se často skrývá za velmi technickými právními předpisy, o nichž zde vedeme rozpravy a které přijímáme. Tento význam je v obecném zájmu všech Evropanů. Často se říká, že Evropa je vzdálena svým občanům, avšak jsou snad otázky jako bezpečnost hraček, výzkum prevence vzácných chorob nebo Alzheimerovy choroby, ochrana spotřebitele, opatření na ochranu životního prostředí a boj proti globálnímu oteplování, energetická politika nebo obrana lidských práv ve světě skutečně vzdálené od každodenního života občanů?
<P>
Během vašeho předsednictví zaznamenal tento Parlament další významné pokroky. Mám na mysli vnitřní reformu, kterou jste pomohl uskutečnit a která učiní tento náš orgán transparentnější a účinnější, a nový statut poslanců Evropského parlamentu a jejich asistentů. Během vašeho předsednictví znásobil tento Parlament počet iniciativ v rámci Evropského roku mezikulturního dialogu a ukázal velké bohatství kultur a vyznání naší společnosti, a ukázal tak to nejlepší z Evropy: její otevřenost a toleranci. Během vašeho předsednictví vnímal Parlament význam, který připisuje budoucnosti středomořského regionu a touze nastolit mír na Blízkém východě.
<P>
Pane předsedo, 25. března 2007 jste naším jménem podepsal Berlínskou deklaraci u příležitosti padesáti let Evropské unie. Tato deklarace připomíná těm, kteří snad zapomněli, cíl naší každodenní práce, jinými slovy integraci svobodné, demokratické a tolerantní Evropy, která respektuje právní stát. Tím, že jste se chopil iniciativy založení Domu evropských dějin, dáváte trvalý rozměr své práci i práci svých předchůdců a všech těch, kteří svým způsobem přispěli do naší společné historie.
<P>
Za to vše bych vám chtěl, pane předsedo, poděkovat.
<P>
(Potlesk)
<SPEAKER ID="134" NAME="Martin Schulz">
jménem skupiny PSE. - (DE) Pane předsedo, dámy a pánové, rád bych vám, pane předsedo, poděkoval za vaši těžkou práci. Chtěl bych jménem své skupiny říci, že jste svůj úřad vykonával s velkou důstojností. Svým vedením této sněmovny jste dal Parlamentu důstojnost.
<P>
Teď není čas na posuzování vaší práce. Odkaz předsedy Evropského parlamentu je vždy záležitostí politického zkoumání. Člověk může souhlasit či nesouhlasit s tím či oním. Posouzení práce předsedy se musí soustředit na to, co předseda učinil pro úspěch této sněmovny. Předložil jste své závěry. K tomu není co dodat. Otázka proto zůstává: co předseda jako člověk udělal pro tuto sněmovnu? Pro mě a mé kolegy ve skupině sociálních demokratů v Evropském parlamentu je zřejmé, že jste této sněmovně - uvnitř i navenek - propůjčil důstojnost.
<P>
Tato sněmovna se nechová vždy důstojně. To však lze říci o všech parlamentech na celém světě. Důstojnost mnohonárodního parlamentního shromáždění s více než 700 poslanci z 27 zemí, kteří náležejí k osmi různým parlamentním skupinám, s odlišným vyznáním, různé barvy pleti, z různých politických tradic, s rozdílnou historickou zkušeností, musí být zachována. Spojit je a dát jejich zastoupení pocit jednoty, je obtížné. A právě to se vám povedlo. A za to si zasloužíte náš upřímný dík.
<P>
(Potlesk)
<P>
Pane předsedo, ve svém dvou a půlletém funkčním období jste se zabýval řadou činností. Abych podpořil, co jsem právě řekl o způsobu, jímž jste vedl svůj úřad, bych jménem své skupiny rád vyzdvihl jedno téma, v němž jsme plně sdíleli názor a kdy jste propůjčil této sněmovně hlas, který přesahoval politické hranice, a propůjčil jste tak hlas lidem, kteří nemají volební právo, na místě, kde je jím upíráno. Povstal jste proti skandálu na Guantanamu v době, kdy to nebylo snadné. To zůstane, pane předsedo, trvalým mezníkem ve vašem funkčním období. Ukázal jste, že požadavek, který jste na sebe kladl, být tolerantní a kosmopolitní osobou, zároveň také oddanou svému křesťanskému přesvědčení, jste naplnil.
<P>
Avšak proto, že jste jádrem veškeré své činnosti učinil lidskou důstojnost v plném rozsahu, ať už vychází z tradice osvícenství, nebo jako ve vašem případě, z vašeho náboženského přesvědčení, zasloužíte si být označen za dobrého předsedu Evropské unie a jako takového si vás budeme pamatovat. Děkuji vám mnohokrát.
<P>
(Hlasitý potlesk)
<SPEAKER ID="135" NAME="Graham Watson">
jménem skupiny ALDE. - Pane předsedo, vaše dnešní slova dobře vystihují období, kdy jste byl předsedou. Naše skupiny spolu vždy nesouhlasily, avšak během svého mandátu jste prokázal, že jste důstojnou, spravedlivou a jednotící postavou, za jehož skromností se skrývají mnohé úspěchy.
<P>
Byl jste zvolen na základě slibu, že zapojíte tuto sněmovnu do mezikulturního dialogu, avšak výčet vašich činů je mnohem větší. V oblasti příspěvků pro poslance jste dokončil důležité dílo, které začal Pat Cox. V oblasti parlamentních postupů jste vedl reformu, po které mnozí z nás řadu let volali, a prostřednictvím iniciativ jako Europarl TV jste podpořil moderní metody komunikace s občany. To jsou výsledky, na které lze být hrdý, a dědictví, na které by vaši nástupci měli navázat.
<P>
Doufám, že o svých zkušenostech a dojmech napíšete. Jsou jistě příliš zajímavé na to, aby zůstaly ponechány napospas mrazivému a mocnému zapomnění. Kromě toho básník Emerson řekl: "Neexistují dějiny, pouze biografie". Tento Parlament se za poslední roky stal mocnějším. Bude ještě mocnější díky Lisabonské smlouvě, pokud bude konečně ratifikována. Bude zajímavé sledovat, s jakými plány se budoucí předseda bude snažit pokračovat v úloze, kterou jste sehrával při prosazování společných hodnot a zásad, které jsou nám drahé.
<P>
Dnes však myslím že hovořím za mnohé z nás, když řeknu, že jste si získal náš respekt a naše sympatie. I pro mne, stejně jako pro vás, je toto moje poslední řeč v plénu v mé stávající úloze. Vedl jsem svou skupinu od roku 2002. Pociťuji něco jako krizi po sedmi letech manželství. I když už neusednu do tohoto křesla, jistě víte, že bych rád vyzkoušel vaše místo. Pane předsedo, jménem své skupiny vám děkuji. Děkuji službám a tlumočníkům i všem zaměstnancům, kteří přispěli k tomu, jak skvělou práci jste jako předseda této sněmovny odvedl.
<P>
(Potlesk)
<SPEAKER ID="136" NAME="Cristiana Muscardini" LANGUAGE="IT">
Pane předsedo, dámy a pánové, během tohoto volebního období posílil Parlament - zejména během vašeho předsednictví - svůj politický vliv na budoucnost Evropské unie, i když budeme muset počkat na novou smlouvu, než se uskuteční ambice těch, kteří vždy doufali v potřebu větších legislativních pravomocí tohoto orgánu, který je ve světě jedinečný, protože je volený občany 27 zemí.
<P>
V tomto volebním období na nás ze všech stran přicházelo množství událostí - v řadě případů tragických - a to zejména za posledního dva a půl roku. Parlament vaším prostřednictvím, pane předsedo, dokázal sehrát klíčovou úlohu při zprostředkování návrhů. Připadla nám politická úloha, která nám musí pomáhat překonávat rozdíly mezi jednotlivými stranami, které nás rozdělují v našich zemích, abychom tak mohli dosahovat společných cílů v obecném zájmu našich národů a zajistit větší spravedlnost, mír a bezpečnost ve světě.
<P>
Na začátku tohoto volebního období jsme se konečně začali rozšiřovat o státy, které byly celá desetiletí zbaveny svobody, a přistoupení Rumunska a Bulharska v průběhu volebního období posílilo ve světě obraz Evropy, která dokáže vytvářet jednotu a přitom respektovat rozdíly.
<P>
Zakončujeme toto volební období v situaci hospodářské krize, která nás přiměla si uvědomit, že musíme řešit systémovou krizi a že nový Parlament se musí stát hnací silou, která pomůže společnosti znovu objevit hodnoty, které jsou v současnosti příliš často opomíjeny. Parlamentní demokracie na evropské i vnitrostátní úrovni představuje více než kdy dříve záruku svobody.
<P>
Pane předsedo, děkuji vám jménem své skupiny i jménem svým za vaše nasazení - zastupoval jste nás všechny - a za obrovský příspěvek, kterým jste pomohl upevnit pověst tohoto orgánu, a proto požadujeme nejen větší transparentnost, ale také větší pozornost ze strany některých sdělovacích prostředků, které se Evropě věnují jen tehdy, pokud jde o okrajové záležitosti, místo aby přispívaly k růstu sdíleného vědomí a společného pokroku.
<P>
Pane předsedo, strávila jsem v tomto Parlamentu 20 let a považuji za svou povinnost připojit se k vám, který jste mne tak skvělým způsobem v této sněmovně zastupoval, a poděkovat milionům evropských občanů, kteří svou každodenní prací a respektováním zásad solidarity, spravedlnosti a kořenů naší minulosti přispívají k rozvoji společnosti, která více respektuje práva a je si vědoma svých povinností.
<SPEAKER ID="137" NAME="Monica Frassoni" LANGUAGE="IT">
Pane předsedo, dámy a pánové, Herr Präsident, dostalo se vám ohromné výsady, že jste mohl předsedat nejoriginálnějšímu orgánu na světě, a my, Skupina Zelených/Evropské svobodné aliance, jsme přesvědčeni, že jste se této úlohy zhostil se zájmem a zanícením a děkujeme vám za to.
<P>
Když jsem před dvěma a půl lety kandidovala proti vám na funkci předsedkyně Evropského parlamentu jménem své skupiny, kladla jsem důraz na to, že je zapotřebí, aby předseda Parlamentu, který má zastupovat a svobodně řídit orgán, který nebude podléhat tlakům členských států a různých finančních lobby, byl volen na základě zásluh a nikoli politické příslušnosti, aby mohl promlouvat k veřejnosti, která je stále více rozdělená a lhostejná. Tehdy jsme rozhodně kritizovali rozhodnutí, které jste přijal společně se skupinou sociálních demokratů v Evropském parlamentu, neumožnit další pokus o obnovení rozpravy o ústavě po referendech v roce 2005, což byla velká chyba, která umožnila jednotlivým státům přivlastnit si proces reformy Evropy.
<P>
Po dvou a půl letech hodnotíme my, jako Skupina Zelených/Evropské svobodné aliance, vaši práci, pane předsedo Pötteringu, jako práci, která měla své klady i nedostatky. Schvalujeme a podporujeme vaši činnost na Blízkém východě, zejména vaši činnost v předsednictví Evropsko-středomořského parlamentního shromáždění. Oceňujeme vaše neochvějné proevropské přesvědčení, myšlenku Parlamentu otevřeného občanům, skupinám, sdružením a smělým kulturním iniciativám a vaše nasazení v otázce statutu asistentů.
<P>
Rovněž jsme kladně pohlíželi na vaše rozhodné odhodlání vůči základním právům, a to i na místech, která nebyla po chuti většině Evropského parlamentu, od Ruska po Čínu, i na vaše nové ekologické zásluhy v podobě vašich nedávných projevů ke změně klimatu.
<P>
Zároveň je však zřejmé, pane předsedo, že pod vaším vedením se náš Parlament postupně měnil z orgánu, který kladl požadavky a bojoval za demokracii, na shromáždění, které je příliš často poddajné a snaží se nerozbouřit vlny, na nichž pluje loď té či oné vlády. Parlament sám se smířil s tím, že tento boj či transparentnost nebudou přednostními oblastmi, jež by byly voličům patrné - stačí si jen vzpomenout na dokonale zorganizované selhání pracovní skupiny o lobbyingu, která ukončila svou činnost a nedokázala nic navzdory otevřenému usnesení schválenému před rokem, nebo na mlčení v záležitosti dvou sídel ve Štrasburku a v Bruselu a mrhání finančními prostředky nebo CO2, což je pro naše voliče nepochopitelné.
<P>
Už budu končit, pane předsedo. Prostřednictvím postupných reforem pravidel byla s přispěním vašeho předsednictví soustředěna moc do rukou několika jednotlivců v našich orgánech, ve snaze o posílení práce výborů a úlohy jednotlivých poslanců Evropského parlamentu a větší podpory rozmanitosti a pluralismu.
<P>
Pane předsedo, možná, že v novém Parlamentu bude nová většina, jsme si však jisti jednou věcí: dlouhodobý boj za silnou, respektovanou, pluralitní a soucitnou evropskou demokracii ještě není za námi a přinejmenším v tomto ohledu budete vždy stát po našem boku.
<SPEAKER ID="138" NAME="Francis Wurtz" LANGUAGE="FR">
Pane předsedo, vaše předsednictví - jak jste právě zdůraznil - bylo poznamenáno závažnými politickými událostmi, které představovaly v nejednom ohledu výzvu jak pro Evropu, tak pro náš Parlament.
<P>
Některé z těchto výzev se přímo týkají Evropské unie, jedná se zejména o to, co mnozí nazývají institucionální krizí, přičemž já bych raději hovořil o dalším příznaku krize důvěry v současný evropský model - či krizi jeho legitimity - u stále většího počtu našich spoluobčanů.
<P>
Jiné výzvy mají rozměr mezinárodní, jako je konflikt na Blízkém východě, o němž jste hovořil. Tento konflikt se - místo, aby směřoval ke spravedlivému a udržitelnému míru - prohlubuje a zhoršuje i mezinárodní vztahy, přičemž téměř ohrožuje soudružnost našich společností.
<P>
Další výzvy otřásají celou planetou, jako například ekologická krize a konečně i finanční, hospodářská, sociální a politická krize, která nás nutí přijmout určitá společenská a vlastně i civilizační rozhodnutí.
<P>
Byl jste pověřen vedením Evropského parlamentu a jeho zastupováním před našimi členskými státy i před světem v tomto výjimečně složitém kontextu. Podle mé skupiny i podle mne jste splnil svou povinnost se ctí.
<P>
Samozřejmě naše politická rozhodnutí jsou zřetelně odlišná a někdy jsou navzájem v rozporu. Avšak je to právě schopnost zvládat tyto nezbytné a zdravé střety názorů při zachování vzájemného respektu, na základě které je posuzován držitel tak vysokého úřadu, jako je ten váš.
<P>
Nyní mohu říci, že jako předseda menšinové skupiny, která podle názoru mnohých vyjadřuje myšlenky, které nelze zařadit do hlavního proudu, jsem se cítil pod vaším předsednictvím volně. A navíc, i když naše politické rozdíly zůstávají samozřejmě nezměněny, naše mezilidské vztahy byly zjevně obohaceny.
<P>
Pane předsedo, známe se už 30 let. Blíže jsme se navzájem poznali především za posledních 10 let naší skvělé spolupráce v rámci konference předsedů. Velmi oceňuji vaši osobní etiku, která vám, jak alespoň předpokládám, umožnila pochopit, že člověk může být zároveň komunistou, demokratem, Evropanem a humanistou. Děkuji vám.
<P>
(Potlesk)
<SPEAKER ID="139" NAME="Předsedající">
Děkuji vám, pane Wurtzi. Dámy a pánové, jménem vás všech bych rád poděkoval panu Wurtzovi, který byl poslancem od roku 1979 a nyní Parlament opouští. Naše poděkování rovněž patří třem dalším kolegům poslancům, kteří zde byli od roku 1979 a budou odcházet: Klausi Hänschovi, někdejšímu předsedovi, Ingo Friedrichovi, někdejšímu místopředsedovi a kvestorovi, a Karlu von Wogau, někdejšímu předsedovi Hospodářského a měnového výboru, který je v současnosti předsedou Podvýboru pro bezpečnost a obranu. Rád bych jménem vás všech poděkoval všem těmto čtyřem i všem dalším odcházejícím kolegům poslancům za jejich odhodlání. Děkuji vám mnohokrát.
<P>
(Hlasitý potlesk)
<SPEAKER ID="140" NAME="Nigel Farage">
jménem skupiny IND/DEM. - Pane předsedající, Skupina Nezávislosti a demokracie se v celém tomto volebním období snažila být nápomocná, pozitivní a konstruktivní.
<P>
(Smíšené reakce)
<P>
Ano, protože jsme byli hlasem opozice a v demokracii je opozice nezbytná. Je životně důležitá. Vy si však bohužel nemyslíte, jak zde při své návštěvě uvedl prezident Václav Klaus, že by měl být nějaký alternativní názor, a v důsledku toho bylo vaše předsednictví poznamenáno předpojatostí, s níž jste jednal s těmi poslanci, kteří vystoupili proti ústavě/Lisabonské smlouvě.
<P>
Rozhodujícím okamžikem pro mě v této sněmovně bylo, když Francouzi řekli "ne", Nizozemci řekli "ne" a nakonec i Irové řekli "ne", a tento Parlament nadále svévolně ignoroval přání lidí. Stále vám to ještě nedochází? Ne znamená ne, a je skutečně neuvěřitelné, že 499 poslanců této sněmovny se rozhodlo pomíjet irské "ne" a hlasovat pro pokračování smlouvy. Co je to za Parlament? Pokud byste věřili v demokracii, nemohli byste tak jednoduše odstranit výsledky těchto tří referend.
<P>
A co hůř, natolik se bojíte veřejného mínění - protože víte, že nemáte argumenty -, že jste se uchýlili k podvodu. Pan Watson na mou adresu řekl, že se chovám jako anglický fotbalový chuligán, když jsem mírně upozornil na to, že pan komisař Barrot je obviněn z defraudace. Gary Titley řekl, že jsem paranoidní reakcionář žijící na okraji společnosti. Možná má pravdu, já nevím; ale Danny Cohn-Bendit, velký bojovník za svobodu projevu, řekl, že odpůrci Lisabonské smlouvy jsou duševně nemocní, a Martin Schulz, vůdce socialistů, řekl po jednom ze záporných hlasování, že se nesmíme sklánět před populismem a že hlasování proti smlouvě otevírá dveře fašismu.
<P>
Doufám, že v příštích čtyřech týdnech této kampaně prohlédnou evropští voliči skutečnou tvář tohoto projektu. Jste nacionalisté; zastrašujete, vyhrožujete; jste protidemokratičtí, jste naprostá sebranka!
<P>
(Potlesk)
<SPEAKER ID="141" NAME="Předsedající">
Skutečnost, že můžete pronést takovýto projev, je dokladem toho, že toto je svobodný a demokratický Evropský parlament!
<P>
(Potlesk)
<SPEAKER ID="142" NAME="Daniel Hannan" AFFILIATION="NI">
Pane předsedající, někteří kolegové tomu asi stěží uvěří, ale budete mi chybět. Po celou dobu, co vás znám, nejprve jako vůdce křesťanských demokratů a potom jako předsedu tohoto Parlamentu, jste byl vzorem důstojnosti, zdrženlivosti a zdvořilosti. Jste anglofil stejně jako eurofil a představujete to nejlepší z tradice integracionismu. Určitě si oddechnete, když uslyšíte, že si nevzpomínám, že bych s vámi kdy souhlasil.
<P>
(Smích)
<P>
Avšak v dráze, pro kterou jsme se oba dva rozhodli, je, jak víme, oddanost ideálu nedostatkovým zbožím a vážíme si jí, i když se s ní setkáme u protivníka.
<P>
Jistě si vzpomenete na naše střety ohledně výkladu jednacího řádu této sněmovny. Ti z nás, kteří požadovali referenda o ústavní smlouvě, vyjadřovali svůj názor prostřednictvím klidného vysvětlení hlasování. Naše právo v tomto smyslu je jednoznačně zakotveno v jednacím řádu. Rozhodl jste se svévolně tato pravidla neuplatňovat - nesnažil jste se je změnit, což by vyžadovalo určitý čas, prostě jste je pominul. Teď není čas otevírat celou diskusi znovu. Dovolte mi však říci toto: předseda této komory by měl zosobňovat celou sněmovnu, včetně těch, kteří zastávají menšinový názor, a jestliže s námi zacházíte odlišně, otevíráte dveře despotismu. Téměř každý měsíc se zde například konají demonstrace proti tomu či onomu a jsou tolerovány, když jsme však zdvihli plakáty s jediným slovem referendum, poslal jste na nás zřízence, aby nám transparenty odebrali, a řadě z nás byla později uložena pokuta.
<P>
Chápu, proč slovo referendum vyvolává v této sněmovně takové znepokojení: voliči tří zemí odmítli váš ústavní model. Cítíte se zranitelní a podráždění, a jelikož nemůžete útočit přímo na voliče, vybíjíte si svůj pocit marnosti na nás, viditelné euroskeptické menšině v této sněmovně.
<P>
Kolegové, neočekávám, že změníte svůj názor na potřebu centralizování moci v Bruselu. Ale rád bych vás požádal, abyste byli ze svého vlastního pohledu poněkud vyváženější ve svém přístupu k těm z nás, kteří tvoří menšinu. Pokud byste dokázali překonat vlastní reflexivní odpor vůči nám, zjistili byste, že tak můžete posílit svou demokratickou legitimitu. Všechny organizace potřebují kritiky. To, jak trváte na tom, že EU je absolutním dobrem a že jakákoli kritika je buď nepoctivá, nebo xenofobní, vám nijak neprospívá, protože bez kritiky se orgány v Bruselu stávají přebujelými, sobeckými a zkorumpovanými.
<P>
Přátelé, doufám, že v červenci zde bude mnohem více nás souverainistes. Poprvé za 50 let bude mít tento Parlament něco jako oficiální opozici. Bude záležet na vašem nástupci, Hansi-Gerte, jak bude s touto opozicí nakládat, doufám však, že bude respektovat hodnotu tolerance, kterou tato sněmovna, jak často prohlašuje, hájí.
<P>
(Potlesk)
<SPEAKER ID="143" NAME="Předsedající">
Bereme to na vědomí.
<SPEAKER ID="144" NAME="Jan Kohout">
úřadující předseda Rady. - Pane předsedo, jsem vám vděčný za tuto příležitost, že se mohu několika slovy jménem předsednictví a jménem Rady vyjádřit k vám a k vystoupením zástupců politických skupin. Je pro nás zvláště významné, že funkční období tohoto zákonodárného sboru se shodovalo s prvními pěti lety členství České republiky a dalších zemí, které k Evropské unii přistoupily během této doby. Tím spíše, že Česká republika má tu výsadu být na konci tohoto volebního období předsedající zemí Rady.
<P>
V první řadě bych rád projevil úctu vám, pane předsedo, za příkladný způsob, kterým jste vedl tuto instituci po dva a půl roku. Skutečnost, že vás má tento Parlament v takové úctě, a to napříč všemi stranami politického spektra, je mocný doklad vašich kvalit, zejména spravedlnosti a čestnosti. Jakožto jeden z mála poslanců, kteří byli zvolení už v roce 1979, jste tomuto úřadu propůjčil zkušenosti, moudrost a znalosti. Hovořím zejména jménem předsednictví, a mohu říci, že jsme velmi ocenili vaše kvality během našich setkání, a to jak před naším předsednictvím, tak v jeho průběhu. Dovolte mi, abych vám jménem Rady popřál do budoucna vše nejlepší.
<P>
Doufám, že mi dovolíte - ohlížíme se přece za celým pětiletým obdobím - ocenit i vašeho předchůdce, pana Borrella, který projevil stejné kvality nestrannosti a vůdcovských schopností. Díky vám oběma se na tento úřad předsedy pohlíží s respektem a úctou. Tento Parlament a celá Evropská unie obecně mají důvod být vám oběma vděční.
<P>
V posledních pěti letech tento Parlament účinně využíval své pravomoci a výsady, zejména v důležité oblasti spolurozhodování, kdy se Rada a Parlament nacházely na opačných stranách stolu a to často s velmi odlišnými názory a cíli. Navzdory těmto rozdílům však oba orgány spolupracují s cílem zajistit, že systém bude fungovat. Můžeme spolu nesouhlasit, můžeme se konstruktivně přít, činíme tak ale v rámci dohodnutých pravidel a postupů. Domnívám se, že oba orgány mohou být hrdé na naše společné odhodlání zajistit fungování systému, a posledních pět let může poskytnout řadu příkladů, že tento systém funguje a funguje účinně.
<P>
Pane předsedo, vážení poslanci, za necelé tři měsíce bude zahajovat činnost nový Parlament. Bude zde řada nových poslanců. Zvolíte si nového předsedu, Radě bude předsedat jiný členský stát. Jsem si jist, že všichni budeme za pět let vzpomínat s vděčností a respektem na dědictví, které jste vy, pane předsedo, tomuto orgánu zanechal. Děkuji vám za pozornost.
<SPEAKER ID="145" NAME="Margot Wallström">
místopředsedkyně Komise. - (DE) Pane předsedo, během vašeho předsednictví se vztahy mezi Evropským parlamentem a Komisí vyvíjely velmi dobře, ne-li hladce. Je to vaší zásluhou, že i během předvolební kampaně, kdy - jak je obecně známo - je potenciál konfliktu největší, se běžná politická rozprava neproměnila v krizi mezi orgány.
<P>
Pokud si mohu dovolit osobní komentář, ráda bych vám srdečně poděkovala za to, jak přátelsky a zdvořile jste ke své práci vždy přistupoval. Nejenže jste vždy vystupoval slušně, ale v případě potřeby jste také dokázal zajistit nápravu. Vždy jste vystupoval jako gentleman. Ráda bych rovněž zdůraznila, jak důležité bylo pro tento Parlament a pro celou Evropskou unii, že jste měl, když to bylo třeba, odvahu a ochotu hájit demokratické zásady a výsady tohoto Parlamentu, a to i proti hlavám států.
<P>
(Potlesk)
<P>
Ráda bych vám rovněž poblahopřála ke třiceti letům, kdy jste byl zvoleným poslancem Evropského parlamentu. Vaše osobnost na těchto desetiletích zanechala svou stopu a významně jste přispěl k formování vývoje Parlamentu.
<P>
Pan předseda Barroso by rád přišel osobně, ale jak víte, účastní se summitu EU-Kanada v Praze. Jménem předsedy Komise i celé Komise bych vám ráda srdečně poděkovala za úspěšné předsednictví. Děkuji.
<P>
(Potlesk)
<SPEAKER ID="146" NAME="Předsedající">
Paní místopředsedkyně, dámy a pánové, srdečně vám děkuji za vaše většinou příznivé posudky. Přeji všem svým kolegům poslancům, kteří nebudou kandidovat ve volbách, do budoucnosti vše nejlepší a doufám, že se opět setkáme. Všem svým kolegům poslancům, kteří budou opět kandidovat a budou znovu zvoleni, bych rád řekl, že doufám, že - za předpokladu, že i já budu znovuzvolený - budeme pokračovat v naší dobré práci. To, co zde dnes zaznělo z úst předsedů politických skupin, mě povzbudilo, abych pokračoval v úsilí o jednotnou Evropu. Mnohokrát vám všem děkuji a doufám, že se všichni opět shledáme.
<P>
(Hlasitý potlesk)
<SPEAKER ID="148" NAME="Thomas Mann" AFFILIATION="PPE-DE">
(DE) Paní předsedající, mám dotaz ohledně pořádku ve sněmovně. Krátce předtím, než jsme mohli hlasovat a kdy bylo zasedání na krátkou dobu odročeno, se podařilo jednomu z poslanců této sněmovny propašovat dovnitř jednu z kandidátek do sněmovny, která si odnesla několik troufalých propagačních fotografií, což je podle mě zneužití tohoto orgánu. Neměl by být tento poslanec pohnán k zodpovědnosti?
<SPEAKER ID="149" NAME="Předsedající">
Děkuji vám, pane Manne. Záležitost bude prošetřena.
