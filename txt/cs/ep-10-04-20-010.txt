<CHAPTER ID="010">
Kyrgyzstán (rozprava)
<SPEAKER ID="231" NAME="Předsedající">
Dalším bodem je prohlášení místopředsedkyně Komise/vysoké představitelky Unie pro zahraniční věci a bezpečnostní politiku o Kyrgyzstánu.
<SPEAKER ID="232" NAME="Catherine Ashton">
vysoká představitelka Unie pro zahraniční věci a bezpečností politiku a místopředsedkyně Komise. - Pane předsedající, je mi potěšením, že mám tuto příležitost učinit prohlášení o Kyrgyzstánu. Jak tato sněmovna velmi dobře ví, situace v této zemi zůstává poněkud nejistá a napjatá. Kyrgyzstán přilákal některé sdělovací prostředky a politickou pozornost. Pozorně jsem sledovala vývoj od samého začátku a učinila dvě prohlášení, jedno 7. a druhé 8. dubna.
<P>
Téměř okamžitě jsem do této země vyslala delegaci v čele se zvláštním zástupcem EU Pierrem Morelem, s nímž jsem během jeho návštěvy zůstala v úzkém kontaktu.
<P>
Koordinované úsilí EU-OSN-OBSE, které začalo minulý týden v Biškeku, v tuto chvíli pokračuje a bude pokračovat až do skončení krize a do chvíle, kdy budou překonány její důsledky. Včera jsem hovořila s kazašským ministrem zahraničí Saudabajevem, který je dnes jako úřadující předseda OBSE na návštěvě v Biškeku a který mi právě, a to doslova, poslal zprávu, aby mi sdělil, že splnil své úkoly.
<P>
Očekává se, že odstoupení prezidenta na základě článku 50 kyrgyzské ústavy a jeho odchod ze země sníží politické napětí. To však neznamená konec této krize. Ještě nás čeká důležitá práce.
<P>
Zejména musíme zajistit stabilitu a veřejný pořádek. Přestože se situace obecně zklidnila, násilí pokračuje. Včerejší zprávy informovaly, že bylo při nepokojích na předměstí Biškeku zabito až pět lidí. Všechny strany musí být opatrné a musí se vyhnout provokaci. Obnovení veřejného pořádku musí být prioritou. Občané a podniky v Kyrgyzstánu musí být schopni žít každodenní život beze strachu o své vlastní životy či o svou vlastní fyzickou integritu.
<P>
Druhá otázka se týká legitimity prozatímní vlády. Přestože prezident Bakijev oficiálně odstoupil, prozatímní vláda se musí zavázat k jasnému plánu na to, jak se vrátit k ústavnímu a demokratickému pořádku a právnímu státu.
<P>
Části takového "plánu" již byly oznámeny - pracuje se na nové ústavě, o níž se bude hlasovat v referendu, a budou se konat prezidentské a parlamentní volby.
<P>
Rádi se na takový plán podíváme. V této souvislosti je pro nás důležité, že je ústavní proces všeobsažný a že se na něm všichni podílejí. Zástupci všech stran a etnických skupin by měli být schopni přispět k novému návrhu ústavy před jeho předložením k referendu.
<P>
Vážení poslanci, mohu říci, že první náznaky jsou povzbudivé. Doufám, že se v následujících dnech potvrdí a budu o nich hovořit v pondělí s ministry v Lucemburku.
<P>
Pokud jsme spokojeni s tím, že se prozatímní vláda zavázala k rychlému návratu k legitimitě a chce se skutečně přidat k demokratické rodině, budeme připraveni poskytnout nezbytnou politickou, finanční a technickou pomoc.
<P>
Společně s Benátskou komisí Rady Evropy bychom mohli přispět k práci na ústavní reformě a aktualizaci právních předpisů upravujících volby. Z loňských prezidentských voleb víme, že existuje značný prostor pro pokrok.
<P>
Společně s organizací OBSE jsme ochotni pracovat na přípravách a postupech pro sledování voleb a společně s kyrgyzským lidem jsme připraveni učinit vše, co můžeme, abychom změnili jejich snahu o demokracii a otevřenou společnost ve skutečnost.
<P>
Za třetí, je zřejmé, že Kyrgystán potřebuje materiální pomoc. Ve velmi krátkém období jsme ochotni zaměřit se na jakékoliv humanitární potřeby, které mohly vzejít z nedávných událostí.
<P>
Na základě informací, které jsme obdrželi od našich partnerů v této oblasti - Červeného kříže a Rozvojového programu OSN - se zdá, že tam v této fázi nejsou žádné vážnější nesplněné humanitární potřeby. Mohou tam však existovat zvláštní lékařské potřeby. Komise bude samozřejmě prostřednictvím GŘ ECHO nadále humanitární situaci v této zemi sledovat a podle nutnosti se přizpůsobí.
<P>
Budeme pokračovat v pomoci, která již probíhá, a to zejména v oblasti lidských práv, vzdělávání a vymýcení chudoby.
<P>
Za čtvrté, po dramatických událostech z posledních dvou týdnů tam existuje potřeba odpovědnosti a spravedlnosti. Zemřelo více než 80 osob a mnoho set jich bylo zraněno při střelbě mířené proti demonstrantům v Biškeku. Tyto události nelze přičíst pouze jedné straně. Potřebujeme jasné vysvětlení toho, co se skutečně stalo, kdo byl zodpovědný a co je třeba učinit, abychom zabránili tomu, že se to bude někdy v budoucnu opakovat.
<P>
A konečně, jak ukázala nedávná krize, skutečné hospodářské a sociální reformy jsou nutné. Na příkladu Kyrgyzstánu se bohužel ukazuje, jak může špatná vláda a nedostatek skutečné reformy způsobit politickou nestabilitu a v konečném důsledku násilí.
<P>
Sociální otřes a rozsáhlé plenění, které následovaly, a současný nárůst organizované trestné činnosti ve velkém měřítku dále zhoršují situaci.
<P>
V pondělí budu s ministry diskutovat o politickém rámci, ve kterém bude Evropská unie připravena řešit nejnaléhavější potřeby, dnes však samozřejmě velmi ráda vyslechnu názory vážených poslanců na tuto otázku.
<SPEAKER ID="233" NAME="Elmar Brok" LANGUAGE="DE">
Pane předsedající, baronko Ashtonová, dámy a pánové, rád bych vám velmi poděkoval za vaše zhodnocení této situace. Myslím, že je vaše hodnocení správné. Nejprve bychom se měli pokusit obnovit veřejný pořádek a chránit lidské životy a poté na tomto základu začít stavět.
<P>
Na druhé straně, a vy jste to vysvětlila ve své poslední poznámce, je rozsah nutného hospodářského a sociálního rozvoje zřejmý, protože se rovněž jedná o další důležité kritérium politické stability. To samozřejmě také zahrnuje rovnost, která často trpí v důsledku korupce a dalších podobných faktorů. Zda oprávněně či nikoliv bylo zřejmě jednou z příčin těchto střetů.
<P>
Musíme si být vědomi toho, že jsou tyto země dost nestabilní a že naše úsilí docílit stability tím, že přispějeme k zlepšení budování státu, demokracie a právního státu, má rozhodující význam. Pro nás má velký strategický význam tento celý region, nejen jednotlivé země. To se týká nejen dostupných zdrojů energie, ale i oblasti jako celku, a to zejména pokud vezmeme v úvahu náboženskou orientaci většiny bývalých republik Sovětského svazu. Pokud by měla nabýt formy fundamentalismu, výsledky by pro nás mohly být katastrofální.
<P>
Proto je poskytování pomoci těmto zemím nanejvýš důležité, a to nejen z hlediska pomoci samotné, ale i ve vztahu k našim zájmům.
<P>
Měli bychom si uvědomit, že sousední země v tomto regionu, z nichž jsou některé velmi rozlehlé, jsou odpovědné za zajištění toho, aby se tyto nedostatky nevyužívaly za účelem obnovy starých mocenských vztahů, které by neumožnily moderní rozvoj.
<SPEAKER ID="234" NAME="Hannes Swoboda" LANGUAGE="DE">
Pane předsedající, baronko Ashtonová, rovněž bych rád poděkoval za vaše prohlášení. Diktátor nebo prezident, který se jako diktátor chová, je zbaven moci. Jeho nástupce slaví a je rád, že může zavést demokracii pro své poddané. Po několika měsících je ve stejné pozici a vypadá to, jako kdyby byla demokracie obnovena pouze za účelem vytvořit pohodlné, dobře placené pozice pro jeho syna či další členy jeho rodiny.
<P>
Doufáme, že tento koloběh opět nezačíná a že má paní Otunbajevová odlišný přístup. Její minulost a postoj, který často projevila, jsou toho ukazatelem. Ukazatele však nestačí. Potřebujeme skutečný důkaz. Pokud ji nemá potkat stejný osud jako jejího předchůdce, musí zaujmout jiný přístup a zajistit, aby pomáhala občanům své země. Doufám, že prezident, který byl zbaven funkce, bude natolik rozumný, že nebude šířit nové sváry, a skutečně se pokusí žít klidný život v exilu, což dá obyvatelům Kyrgyzstánu šanci vybudovat demokratický stát.
<P>
Situace, kterou jsem popsal, se bohužel nevztahuje pouze na Kyrgyzstán. Podobné podmínky lze najít i v jiných zemích. Přejeme zástupci pro Kazachstán v jeho úkolu jménem Organizace pro bezpečnost a spolupráci v Evropě (OBSE) úspěch. Situace v Kazachstánu má však rovněž daleko od dokonalosti. Totéž platí i pro Uzbekistán a další země. Otázka, jak můžeme podpořit rozvoj tamější demokracie - neboť se nejedná o produkt, který můžeme jednoduše dodat, demokracie se musí vyvinout v těchto zemích - je jednou, ve které musíme pokračovat. Jedná se o velmi citlivý region, jak již řekl pan Brok. Pan Morel odvádí jako zvláštní zástupce dobrou práci, ale to nestačí.
<P>
Rád bych všem připomněl, že během německého předsednictví vypracoval doktor Steinmeier strategii pro Střední Asii, o které jsme v poslední době slyšeli velmi málo. Rád bych proto požádal, abyste tuto strategii opět převzali a přepracovali ji ve strategii stability pro tento region. Nejde jen o dodávky energie z Turkmenistánu až po Kazachstán. Víme, že je situace v některých zemích, jako je například Uzbekistán, velmi křehká a problematická. Je to samozřejmě především otázka lidskosti, neboť by skutečně neměly existovat vůbec žádné oběti.
<P>
Na tomto pozadí se musíme znovu pokusit o zavedení strategie pro Střední Asii, která zahrnuje hospodářství, demokracii a lidskost. Chtěl bych vás požádat, abyste využili případu Kyrgyzstánu jako příležitosti obnovit tuto strategii pro Střední Asii a dali jí nový podnět.
<SPEAKER ID="235" NAME="Niccolò Rinaldi" LANGUAGE="IT">
Pane předsedající, baronko Ashtonová, dámy a pánové, v kyrgyzském eposu Manas - což není malé literární dílo, je dvacetkrát delší než Odysea a Ilias dohromady a je zároveň pomůckou pro porozumění historie této země - je nádherná závěrečná pasáž, ve které manželka hrdiny, jenž zastupuje celé obyvatelstvo, usiluje o ochranu jeho památky proti cizím útokům a chrání jeho hrob. Nakonec se rozhodne, že jménem na jeho hrobě mělo by být jméno jeho manželky namísto samotného hrdiny Manas, právě proto, aby se zajistilo, že hrob zůstane neporušený útoky nepřátel.
<P>
Tento druh oddanosti společnému dobru, lidu, by měl být tím, co očekáváme od nové vládnoucí třídy Kyrgyzstánu, která ve skutečnosti není tak úplně nová. Samozřejmě doporučuji vysoké představitelce, aby přijala konstruktivní, a řekl bych pozitivní, přesto opatrný přístup vůči prozatímní vládě, a rovněž aby vyzvala k řadě reforem, souborům opatření, která musí být jasná.
<P>
Nejen mezinárodní výbor pro vyšetření toho, k čemu došlo, nejen jasný harmonogram pro obnovu demokratických pravidel - protože tato prozatímní vláda ve své vlastní definici nebyla v lidovém hlasování schválena jako legitimní vláda - ale také reformy, které pevně a účinně zabraňují korupci, a nakonec zajistit, aby měl Kyrgyzstán nezávislé soudnictví, kterému se současná situace ani zdaleka nepřibližuje.
<P>
Zároveň - a to je spojeno s oběma otázkami soudnictví a boje proti korupci - zjednodušit nesmírně represivní byrokratickou nomenklaturu a veřejnou správu. Ve skutečnosti se jedná o první skutečnou zkoušku nové strategie pro Střední Asii Evropské unie v kritické, nouzové situaci takového druhu, který v současnosti existuje v Kyrgyzstánu.
<P>
Nesmíme dopustit, aby tato země, ve které mají nyní Spojené státy velmi omezený vliv, skončila v poměrně dusivém sevření současného Ruska, a proto věřím, že toto je pro nás všechny příležitost, abychom vyjádřili svůj závazek.
<SPEAKER ID="236" NAME="Ulrike Lunacek" LANGUAGE="DE">
Pane předsedající, baronko Ashtonová, víme, kolik lidí v roce 2005 v době Tulipánové revoluce doufalo, že se vše změní, pokud do úřadu nastoupí nový prezident, který bere skutečně vážně potřeby a zájmy obyvatel s ohledem na demokracii a spolurozhodování. Bohužel se tak nestalo a potkal jej stejný osud jako jeho předchůdce.
<P>
Evropská unie musí v tomto případě uplatnit výrazný vliv. Baronko Ashtonová, vítám skutečnost, že jste oznámila vyslání zvláštního zástupce do tohoto regionu, pana Morela. Myslím, že to bylo jak rozumné, tak i užitečné. Je však stejně nezbytné, aby nyní EU přezkoumala svou strategii pro Střední Asii, aby byla skutečně účinná. Doufám, že na tom Rada začne pracovat příští pondělí.
<P>
Má otázka zní: jak to hodláte řešit? Jak hodláte zajistit, aby byl zaveden skutečně komplexní proces pro vytvoření ústavy, který zahrnuje skutečně všechny, jak jste navrhla? Musíme pomoci tomuto regionu a Kyrgyzstánu, aby začal spolupracovat upustil od konfrontace. Domnívám se, že je to důležité pro budoucnost celého regionu i mimo něj.
<SPEAKER ID="237" NAME="Marie-Christine Vergiat" AFFILIATION="GUE/NGL">
(FR) Pane předsedající, paní místopředsedkyně, dámy a pánové, situace v Kyrgyzstánu je skutečně velmi nestabilní. Tato země však byla, a možná stále je, jednou z těch, které se zdály nejvíce otevřené vytváření demokratických institucí.
<P>
Tulipánová revoluce v roce 2005 opět vyvolala nesmírnou naději. Pan Bakijev selhal; nebyl schopen reagovat na potřeby a požadavky obyvatelstva; dovolil rozvoj korupce a hrál v ní svou úlohu formou jisté solidarity; vyprázdnil pokladny, pokud můžeme věřit některým prohlášením; nastolil ještě více autoritářský režim, za který političtí odpůrci, ochránci lidských práv a novináři zaplatili vysokou cenu.
<P>
Po nepokojích ze dne 7. dubna byla dosazena prozatímní vláda, ale stále se zdá, že se pan Bakijev nevzdal, přestože opustil zemi, a včera došlo k novým nepokojům na jihu země a v okolí hlavního města, jak jste zmínila.
<P>
Paní komisařko, tato země má ve skutečnosti značný strategický význam, a to nejen z vojenského hlediska. Nesmí být hřištěm určitých významných mocností. Navzdory některým diskusím Evropská unie stále nemá dostatečně významnou přítomnost v této části světa. Její podpora a její diplomatická přítomnost zůstává vlažná. Abychom se o tom přesvědčili, stačí nám nyní pouze číst zprávy o situaci v této zemi, které k nám pronikají. Nejedná se pouze o Spojené státy, Rusko a Kazachstán, zemi, která nyní předsedá OECD. K zajištění nezávislosti této země je však podpora EU nezbytná. Baronko Ashtonová, máte pravdu; prioritou musí být znovuzaložení právního státu, rychle však musíme jít ještě dál, jak již řekli někteří kolegové poslanci, a zavést vhodnou strategii pro tuto část světa.
<P>
Ano, musíme této zemi pomoci v boji proti chudobě; 40 % obyvatel tam žije pod hranicí chudoby. Ano, musíme podpořit hospodářský rozvoj, a jak jste řekla, zejména s ohledem na vzdělání, zdraví, ale také vodu, která je jednou z hlavních priorit v této části světa. Ano, musíme samozřejmě podporovat demokracii a ochranu lidských práv. To je nyní nanejvýš naléhavou záležitostí.
<P>
Paní komisařko, naším závazkem může a musí být zabránit, aby se tato země nepřiklonila k fundamentalismu a novému autoritativnímu režimu. Nejedná se o případ našeho vměšování se do vnitřních záležitostí této země, ale naopak o pomoc kyrgyzskému lidu s obnovením jeho důvěry v demokracii. To je klíčem k zajištění toho, aby tato země hrála významnou roli v této části světa.
<SPEAKER ID="238" NAME="Fiorello Provera" LANGUAGE="IT">
Pane předsedající, dámy a pánové, situace v Kyrgyzstánu je velmi důležitá pro stabilitu ve Střední Asii, regionu, ve kterém má Evropa zvláštní zájem o dodávky surovin a energie.
<P>
Po nepokojích ze 7. dubna je nutné znovu vytvořit podmínky vedoucí ke svobodnému, legálnímu a rychlému zvolení demokratického režimu, je-li to slučitelné s místní situací. Je znepokojující, že zločinecké gangy ukradly značné množství zbraní, z čehož plyne riziko větší zločinnosti, ozbrojených konfliktů a terorismu v této oblasti.
<P>
Evropa a další, včetně OBSE, by mohli přispět k pomoci této zemi rozvíjet instituce, které jsou stabilní, funkční, méně zkorumpované a demokratičtější. Takovou podporu bychom mohli projevit například vysláním pozorovací mise pro nadcházející volby.
<P>
Nemůžeme však předstírat, že nová ústava nebo parlamentní režim budou stačit k dosažení skutečné demokracie; to nevyhnutelně závisí na politickém růstu občanů a širokém povědomí o právu a právech jednotlivců. V této oblasti musíme zajistit dlouhodobou pomoc.
<SPEAKER ID="239" NAME="Inese Vaidere" AFFILIATION="PPE">
Pane předsedající, nepokoje minulého týdne dovedly Kyrgyzstán do politické, soudní a hospodářské krize. Jeho ústavní soud byl prakticky rozpuštěn a jednání prozatímní vlády se zdají nekoordinovaná. Bratr Kurmanbeka Bakijeva mezitím oznámil, že vlastnoručně podepsaná rezignace je falešná a že Bakijev sám nerezignoval.
<P>
Podle očitých svědků se objevily nové místní skupiny, které se snaží převzít regionální vlády. Podobně, jako se objevují etnicky založená uskupení, která vyvolávají strach z dalšího etnického násilí. Zločinecké skupiny v této zemi volně působí. V oběhu je velké množství zbraní a dochází k loupežím. Jistota, bezpečnost a zájmy občanů EU jsou v této zemi stále v ohrožení.
<P>
Současná prozatímní vláda není schopna čelit žádné takové hrozbě. Situace je pro místní obyvatele zcela nejasná. Vysoká představitelka Ashtonová vydala dvě prohlášení vyjadřující její znepokojení, ale namísto toho jsou naléhavěji nutná aktivnější a praktičtější opatření. Je důležité, aby EU zaujala rozhodující postoj k situaci v Kyrgyzstánu, v této strategicky důležité zemi. Potřebujeme tam naši větší přítomnost a ve spolupráci s OSN, USA a OBSE hájit zájmy Kyrgyzstánců a občanů EU, kteří nyní nejsou schopni chránit své životy a bránit svůj majetek. Je zřejmě, že EU by měla usilovat o nezávislé šetření příčin a důsledků nepokojů.
<P>
K materiálním zdrojům Kyrgyzské centrální banky a agentuře pro investice a rozvoj: musí být zhodnoceny dříve, než jim bude poskytnuta jakákoli další finanční pomoc. Nečinnost a váhavost na straně EU a neexistence skutečné strategie a taktiky mohou vést k velmi nebezpečnému vývoji a podkopávat vlastní hospodářské a politické zájmy EU a její důvěryhodnost v tomto regionu i ve zbytku světa.
<SPEAKER ID="240" NAME="Eleni Theocharous" AFFILIATION="PPE">
(EL) Pane předsedající, Lady Ashtonová, po dvacet let, kdy byl Kyrgyzstán nezávislý, byl řízen zkorumpovaným režimem a dosáhlo se zde jen malého pokroku ve zlepšování demokratických institucí. Co se týče posledních patnácti let, mohu vás o tom osobně ujistit i vzhledem k tomu, že jsem byla osobně zapojena jako členka OBSE.
<P>
Lidé, kteří až do včerejška vládli, a lidé, kteří je svrhli, jsou kolečky ve stejném zkorumpovaném systému. Zatímco hovoříme, je v hlavním městě přítomna armáda, která vyhledává a zatýká osoby. Navzdory tomu musíme dát současnému režimu šanci, protože se nalézáme v závěrečné fázi před občanskou válkou a rozpadem země.
<P>
Obyvatelé Kyrgyzstánu jsou mírumilovní lidé a domnívám se, že mnozí z vás je určitě znáte prostřednictvím knihy známého autora Chingiza Aitmatova, jenž byl ještě před čtyřmi lety velvyslancem v Bruselu. Finanční tíseň a sociální nerovnosti, stejně tak zásahy cizích zemí, způsobily výbuchy násilí, které mohou příležitostně dosáhnout hranice občanské války, a zde bych trochu nesouhlasila s tím, zda mohou občané Kyrgyzstánu odvrátit terorismus.
<P>
Jak jsem řekla, nebezpečí rozdělení Kyrgyzstánu na severní a jižní je skutečné a je pěstováno zahraničními agenty, zatímco se zdá, že členství Kyrgyzstánu v OBSE a stálá přítomnost OBSE v Kyrgyzstánu nenese plody, pokud jde o demokratizaci. Je zde samozřejmě stálá humanitární krize, která nemusí být naléhavá, ale během všech těch let nedošlo k modernizaci a žádnému zlepšení demokratických institucí. Lidé žijí pod hranicí chudoby.
<P>
Proto musí zasáhnout Evropský parlament ve spolupráci s ostatními orgány Evropské unie, s Komisí a Radou, a přezkoumat strategii, která se v této oblasti dosud uplatňuje.
<P>
Silná delegace Evropského parlamentu musí sledovat pokrok v demokratizaci a poskytovat finanční prostředky kontrolovaným způsobem, s ohledem na rozvoj institucí a vzdělávání, protože destabilizace Kyrgyzstánu je významnou hrozbou pro destabilizaci celé Střední a Západní Asie a Evropy. Chce-li hrát Evropská unie účinnou mírovou roli, musí jednat okamžitě.
<SPEAKER ID="241" NAME="Elena Băsescu" AFFILIATION="PPE">
(RO) Situace v Kyrgyzstánu dává zvláštní důvod k obavám. Tato země má ve Střední Asii strategickou pozici. Na jejím území se nacházejí nejen ruské jednotky, ale i americké vojenské základny, které významně přispívají k operacím v Afghánistánu.
<P>
Je politováníhodné, že se protesty v několika posledních týdnech zvrhly v násilí a vedly ke ztrátě lidských životů. Úřady musí přijmout opatření na ochranu civilního obyvatelstva. Zrovna včera došlo k novým etnickým střetům mezi Kyrgyzy, Rusy a Turky. Vzhledem k tomu, že v této zemi žijí velké ruské a uzbecké komunity, stabilita celého regionu bude ovlivněna, pokud budou mezietnické střety pokračovat.
<P>
Paní Ashtonová, Evropská unie musí zaměřit pozornost především na konflikt v Kyrgyzstánu, poskytnout humanitární pomoc a zapojit se do stabilizace této situace.
<SPEAKER ID="242" NAME="Ivo Vajgl" AFFILIATION="ALDE">
(SL) Paní Ashtonová, jsme zde proto, abychom diskutovali o znepokojivých událostech v Kyrgyzstánu, a proto, abychom pomohli, jak můžeme, stabilizovat situaci v této zemi. Aktivní přístup ze strany Evropské unie vůči Kyrgyzstánu je zvláště důležitý a stejně důležité je i udržet vysokou úroveň zapojení s ohledem na další otázku, která byla vypuštěna z pořadu jednání tohoto zasedání. Nicméně, protože se jedná o aktuální záležitost a protože jsou v sázce lidské životy, cítím povinnost vás na to upozornit. Hovořím o tom, v jak tísnivé situaci jsou saharští aktivisté. Mírové sbory ze Západní Sahary jsou zadržovány v marockých věznicích, drží hladovku a riskují své životy. Amnesty International nás rovněž vyzvala, abychom věnovali pozornost jejich tísnivé situaci. Proto bych požádal, paní Ashtonová, abyste vy a vaši kolegové věnovali tomuto problému okamžitou pozornost, protože jinak už může být příliš pozdě.
<SPEAKER ID="243" NAME="Charles Tannock" AFFILIATION="ECR">
Pane předsedající, nedávné události v Biškeku jsou alarmující a jsou smutným koncem Tulipánové revoluce z roku 2005, nebo také barevné revoluce, kdy prezident Bakijev slíbil demokracii a lidská práva, ale namísto toho přinesl korupci, protekci příbuzných a nárůst autokracie.
<P>
Kyrgyzstán zůstává tou nejmenší a nejchudší zemí Střední Asie, v posledních letech prošel znepokojujícím pronikáním radikálních islamistů v údolí Fergana, proto musí být stabilita prioritou EU v tomto regionu.
<P>
Nyní je správné a vhodné uznat novou vládu Otunbajevové, neobvyklý příklad, kdy máme společný zájem s Ruskem, které v podstatě podporovalo revoluci a svržení Bakijevova režimu. Prezidentka Roza Otunbajevová krátce působila jako velvyslankyně ve Spojeném království, zná tedy rovněž fungování Evropské unie.
<P>
Na závěr, Střední Asie je strategickým regionem z důvodů energetické a celosvětové bezpečnosti a provozní způsobilost letecké základny USA v Kyrgyzstánu je zároveň životně důležitá pro podporu sil ISAF v Afghánistánu.
<SPEAKER ID="244" NAME="Piotr Borys" AFFILIATION="PPE">
(PL) Pane předsedající, pět let po Tulipánové revoluci, když odstoupil prezident Akajev, došlo ke krvavé revoluci. Mohou tu samozřejmě existovat dva důvody. Za prvé, problém protěžování příbuzných a korupce, a tudíž absence základů demokratického státu, a za druhé, finanční a hospodářské problémy této země.
<P>
Iniciativa paní Ashtonové, což znamená, že nám pan Morel dnes může podat úplnou zprávu o tom, co se v Kyrgyzstánu skutečně odehrává, se zdá být poměrně důležitá. V souvislosti se situací v Kyrgzstánu bych rád velmi apeloval. Jak víme, tato země je oblastí ruského vlivu a nachází se zde zároveň americká vojenská základna. Aktivní účast Evropské unie by měla být založena především na budování základů demokratického státu a zároveň na zajištění vnitřní bezpečnosti. Více než 80 ztracených životů je špatným signálem pro budování Kyrgyzstánu. Proto znovu horlivě apeluji a držím palce misi paní Ashtonové.
<SPEAKER ID="245" NAME="Cristian Dan Preda" AFFILIATION="PPE">
(RO) Kurmanbek Bakijev není prvním a rozhodně nebude ani posledním politickým vůdcem, který, po záblesku naděje, jenž existoval na samém počátku, a jehož jméno bylo původně spojeno s demokratickým optimismem, způsobí zklamání a deziluzi a bude považován za diktátora.
<P>
Pro tuto situaci existuje jednoduché vysvětlení. Vzhledem k nedostatku stabilních institucí způsobí politici pravděpodobně zklamání a zapojí se do tohoto koloběhu konfliktů, korupce a vydírání. Nikdo z nás by neměl zapomínat na to, že prezident Bakijev využil k neustálému vydírání západu skutečnosti, že na území Kyrgyzstánu leží ruská a americká vojenská základna.
<P>
Řešení proto spočívá ve zřizování institucí, které jsou vytvořeny ve shodě na základě rozsáhlé konzultace a široké shody a míry kompromisu mezi politickými silami. Hlavní prioritou však je okamžitě ukončit násilí, jak uvedla vysoká představitelka. Toto násilí je vážné a řešení k jeho ukončení se musí najít co nejrychleji to bude možné, protože jinak zabrání v uskutečnění procesu politické výstavby.
<SPEAKER ID="246" NAME="Sergio Paolo Francesco Silvestris" AFFILIATION="PPE">
(IT) Pane předsedající, baronko Ashtonová, dámy a pánové, situace v Kyrgyzstánu je přinejmenším řečeno alarmující, zejména zvážíme-li prohlášení bývalého ministra zahraničních věcí, podle jehož názoru se osud Kyrgyzstánu, zdá se, naklání více k ruskému hospodářství a hraničnímu prostoru.
<P>
Týden po pádu vlády bývalého prezidenta Bakijeva, který 15. dubna odletěl ze své země, nemá nikdo představu o konečných politických cílech této země nebo budoucích polických záměrech. Je však jasná role ruského ministerstva obrany v usnadnění odletu bývalého prezidenta Bakijeva poté, co občané vyšli do ulic a vyzývali k jeho rezignaci.
<P>
V Kyrgyzstánu, malé zemi s pouhými 5,3 miliony obyvatel a jediné zemi na světě, která hostí jak americkou, tak i ruskou vojenskou základnu, koluje mnoho zbraní. Napětí se nyní šíří do sousedních zemí a Evropská unie musí vzít na vědomí prioritu a příležitost, jež v této chvíli vyvstává, kterou je především skoncovat s možnou občanskou válkou a pomoci této zemi směrem k parlamentní republice se stabilním předsednictvím pro příštích šest měsíců.
<P>
Jak jste zmínila, baronko Ashtonová, to vše se může stát, pokud jsme schopni učinit dva druhy proaktivního přínosu: za prvé diplomatický přínos, ale zároveň - jak jste, vysoká představitelko, uvedla - podstatný a materiální přínos. Naše včasnost při poskytování pomoci za účelem omezení a oslabení sociálního napětí bude rozhodující.
<P>
Baronko Ashtonová, pojďme jednat rychle a nejúčinněji, neboť to bude další důležitá zkouška pro Evropu. Nejsme na Haiti ale v Kyrgyzstánu. Alespoň se tam pokusme při této příležitosti dostat včas.
<SPEAKER ID="247" NAME="Franz Obermayr" AFFILIATION="NI">
(DE) Pane předsedající, když se na počátku devadesátých let rozpadl Sovětský svaz, mnoho lidí věřilo, že se mladé demokracie vyvinou téměř samy od sebe. Nyní víme, že tyto nové státy zdědily po Sovětském svazu ohromné problémy. Během sovětské éry byly do značné míry rozdíly mezi etnickými skupinami potlačeny, a to je důvod, proč dnes v těchto zemích existuje tolik náboženských a kulturních konfliktů. Demokracie nevznikne přes noc a nevznikne vůbec, pokud zkorumpované klany bohatnou na úkor státu a jeho občanů.
<P>
Říká se, že odstřelovači, kteří v Biškeku stříleli do davu, byli uzbečtí a tádžičtí žoldáci. Zdá se, že se jednalo o pokus vyvolat mezinárodní konflikt, který by mohl ohrozit celou Střední Asii. Evropská zahraniční politika by měla přispět ke zklidnění této situace. Vojenská intervence je však chybným přístupem, jak jasně ukazuje německá přítomnost v Afghánistánu. Je nezbytné poskytnout inteligentní, cílenou hospodářskou a rozvojovou pomoc. Musíme dát přednost boji proti korupci a zbavit místní klany jejich moci. Opravdu jen pak bude mít demokracie ve Střední Asii skutečnou šanci.
<SPEAKER ID="248" NAME="Malika Benarab-Attou" AFFILIATION="Verts/ALE">
(FR) Pane předsedající, dámy a pánové, projekt Europeana nabírá nový, ambiciózní rozměr. Rozmanitost a bohatství naší kultury budou zpřístupněna prostřednictvím digitální knihovny EU. Je nezbytné, aby se v tomto projektu naše odlišné země výrazně angažovaly. Rozhodující hledisko této iniciativy se týká základní hodnoty: respektování kulturní a jazykové rozmanitosti.
<P>
Jedním z horizontů našeho kontinentu je Afrika. Tento horizont jsme však očernili otroctvím a kolonialismem. Naší povinností je uznat a odškodnit její národy. Samotnou finanční kompenzací se nepodařilo naplnit tuto nutnost, ale díky projektu Europeana můžeme africkým národům pomoci navrátit část jejich kultury v podobě jejich ústní literatury.
<P>
Amadou Hampâté Bâ, malijský intelektuál, řekl: "Když v Africe zemře starý člověk, v podstatě hoří knihovna". Práce na digitalizaci děl ústní literatury, která jsou často sbírána týmy etnologů a antropologů, podpora volného přístupu k nim prostřednictvím projektu Europeana, což je zpřístupní všem, by byl způsobem, jak chránit a dávat život lidské kulturní rozmanitosti, se kterou jsme všichni svázáni.
<SPEAKER ID="249" NAME="Catherine Ashton">
místopředsedkyně Komise a vysoká představitelka Unie pro zahraniční věci a bezpečností politiku. - Pane předsedající, dnes jsem seděla i v prostoru pro Komisi. Poslanci vznesli řadu důležitých bodů a já se je za tu krátkou dobu, kterou mám k dispozici, budu snažit zachytit a vyřešit jich co nejvíce bude možné.
<P>
Pan Brok s panem Tannockem a dalšími hovořili o významu jedné z nejchudších zemí ve Střední Asii , která je samozřejmě jedním z hlavních příjemců pomoci EU na obyvatele. Nemohu než naprosto souhlasit s tím, že sociální a hospodářský rozvoj má zásadní význam jako součást strategie, kterou musíme předložit. Pan Swoboda rovněž hovořil o tom, že je důležité se ujistit v tom, že to, co máme před sebou, je skutečně politická reforma. Velmi úzce spolupracujeme s OSN a OBSE. Lidé, kteří během posledních několika dní tento region navštívili, společně stále upozorňovali, abychom důležitost reformy považovali za stěžejní pro to, co bude následovat, a já naprosto souhlasím s názorem na politickou stabilitu tohoto regionu. Ta je velmi důležitá.
<P>
Musíme se znovu velmi pečlivě podívat. Existuje strategie pro tuto část Střední Asie, která bude přezkoumána, ale já se na ni dívám v kontextu Evropské služby pro vnější činnost a toho, co bychom měli činit v rámci tohoto regionu, abychom spojili rozdílné prvky podpory Komise a Rady. Myslím, že pan Rinaldi i další správně popsali, že v našem postoji musíme být opatrní, pozitivní a konstruktivní, a rovněž bych souhlasila s řadou poslanců, kteří hovořili o hodnotě a důležitosti právního státu. To je jádrem všeho, co v této zemi učiníme, abychom zajistili, že tam skutečně funguje právní stát, což samozřejmě platí i pro právní systém, a zároveň pro politickou a ústavní reformu, která je tak zásadní.
<P>
Paní Lunaceková hovořila o volbách - myslím, že přesná slova byla použita na mé tiskové konferenci - které zásadně nesplňovaly normy, které bychom si přáli mít na mezinárodní úrovni. A domnívám se, že mezi prvky, které bych přidala do tohoto souboru, by patřila samozřejmě finanční podpora a, jak jsem zmínila, právní stát, politická a ústavní reforma, volby a zároveň spojení, které chceme navázat v hospodářské oblasti. Jedním takovým malým příkladem je to, že se jedná o jednu ze zemí v tomto regionu nejbohatších na vodu a že ji poskytuje těmto oblastem, jak vážení poslanci vědí. Po více než pět let jsme jim pomáhali s jejich vodohospodářstvím a doufám, že se budeme moci k této zásadní práci vrátit, jakmile bude krize překonána a bude existovat pevná legitimní vláda.
<P>
To jsou jen některé prvky, které bych chtěla zahrnout. Domnívám se, že máme nepochybně pravdu, jde-li o úroveň naší přítomnosti v tomto regionu. Pierre Morel tam byl několik dní. Právě se vrátil. Dne 27. dubna bude informovat pana Boryse z AFET, aby výbor informoval o všech aktuálních událostech. Jsme v kontaktu prostřednictvím textových zpráv každých pár hodin a několikrát jsme spolu hovořili a je samozřejmě rovněž v kontaktu s kolegy. Jeho prostřednictvím jsme měli silnou přítomnost a já vyjadřuji uznání jemu i jeho týmu za práci, kterou učinili.
<P>
Podle mého názoru se význam demokracie nesmí nikdy podceňovat, jak řekl pan Provera; musíme překonat některé záležitosti, o kterých hovořila paní Vaiderová: nestabilita, fámy, nejistoty, záležitosti, které mají evidentně ohromný význam, a jak jsem již uvedla, stanovili jsme, co chceme učinit během prvních zásadních dní, a doufám, že vážení poslanci získají dojem, že jsme odvedli zodpovědnou práci.
<P>
Myslím, že poslední věc, kterou bych řekla, je to, že někteří současní členové vznikající vlády jsou bývalí ochránci lidských práv z opozice, kteří byli utlačováni bývalým prezidentem a podporováni Evropskou unií, samozřejmě včetně poslanci této sněmovny. Přestože tedy nemám žádné iluze o politice v této zemi a ani v tomto regionu, myslím, že se musíme pokusit dát této vládě šanci, aby se správně zformovala, aby souhlasila s politickými a ústavními reformami, které budou tak zásadní, aby uskutečnila volby, o kterých říká, že je uskuteční, a jestliže je schopna toto učinit, podporovat ji nyní pro budoucnost. A na tomto základě jsem velmi vděčná za připomínky, které jste zmínili, a budeme provádět strategii, jak jsem nastínila.
<SPEAKER ID="250" NAME="Předsedající">
Rozprava je ukončena.
<P>
Hlasování se bude konat během prvního květnového dílčího zasedání.
<P>
Písemná prohlášení (článek 149)
<SPEAKER ID="251" NAME="Paolo Bartolozzi  " LANGUAGE="IT">
Pane předsedající, dámy a pánové, lidové nepokoje, které v nedávných dnech vypukly v hlavním městě Kyrgyzstánu, zastavily pokrok "Tulipánové revoluce", jež v roce 2005 vyvolala naděje na demokratickou změnu v bývalé sovětské republice.
<P>
Evropský parlament sleduje vývoj politické krize v této zemi s velkým znepokojením. Nečiní tak jen kvůli zásadní geostrategické poloze této země pro Rusko a Spojené státy, ale zároveň kvůli zájmu EU o stabilitu Střední Asie, její politický a hospodářský rozvoj a meziregionální spolupráci a v neposlední řadě kvůli důležitosti Střední Asie pro naše dodávky energie a našemu hospodářskému a obchodnímu partnerství.
<P>
Riziko vypuknutí občanské války a vzniku "druhého Afghánistánu" se musí odvrátit. Doufáme v diplomatický smír, o který usilují prezidenti Spojených států, Ruska a Kazachstánu - poslední zmíněný ve funkci současného předsedy OBSE - při jednáních s prozatímní kyrgyzskou vládou pro zavedení veřejného pořádku a ústavní zákonnosti, aby se mohly uskutečnit svobodné volby a vyřešily se problémy této země.
<P>
Jako předseda delegace pro vztahy EU -a zemí Střední Asie doufám, že i přes nedávné etnické střety učiníme vše, co budeme moci, abychom dosáhli míru v celém státě a trvalého návratu demokratického života v Kyrgyzstánu.
<SPEAKER ID="252" NAME="Krzysztof Lisek  " LANGUAGE="PL">
Stabilizace situace ve Střední Asii bude zárukou dobré spolupráce s EU. Nikdo nepochybuje, že Kyrgyzstán zde hraje mimořádnou roli. Kyrgyzstán je pro Evropskou unii důležitý ze strategických důvodů - jako země, která má zdroje energie a přírodní zdroje, a protože se zde nachází americká vojenská základna, jež podporuje síly NATO v Afghánistánu. Nezdar uskutečnit vhodné reformy poté, co Kyrgyzstán získal nezávislost, zároveň vedl k dramatické situaci, jíž jsme dnes svědkem. V tuto chvíli se soustřeďme na zajištění bezpečnosti civilním obyvatelům a na to, abychom jim poskytli humanitární pomoc. Kromě toho bychom měli přijmout veškerá možná opatření, aby se zabránilo radikalizaci této země. Nesmíme připustit, aby vypukla občanská válka. V dlouhodobém horizontu je nezbytné vyvinout novou strategii pro celý region. Potřebujeme rychlý rozvoj konkrétního postoje EU týkajícího se klíčových aspektů, jako je prevence náboženského fundamentalismu, boj proti chudobě a korupci, budování občanské společnosti, ochrana lidských práv a demokratizace. Zejména bychom měli vyslat tým pozorovatelů k příštím volbám. Musíme držet krok s tím, co se děje, a aby nedocházelo k vměšování do vnitřních záležitostí, měli bychom učinit vše pro to, abychom pomohli Kyrgyzstánu obrátit se k demokracii, a poté, co se situace stabilizuje, provést účinné reformy. Domnívám se, že vyslání další pomoci z EU do Kyrgyzstánu musí být podmíněno zavedením reforem, které zajistí veřejný pořádek a dodržování lidských práv.
<SPEAKER ID="993" NAME="Kristiina Ojuland  " LANGUAGE="ET">
Pane předsedající, baronko Ashtonová, vítám skutečnost, že byl do Kyrgyzstánu vyslán zvláštní zástupce Evropské unie. Musíme znát plány tamější prozatímní vlády. Musí být zaručen konec násilí v Kyrgyzstánu a rovněž rozvoj právního státu a demokracie. Během revoluce v Kyrgyzstánu obviňovaly síly, které se dostaly k moci, prezidenta Bakijeva z omezování svobodného tisku, z násilí proti novinářům, zatýkání představitelů opozice, z korupce, odklonu od demokratických hodnot a špatné hospodářské situace této země. Naším očekáváním by tedy mělo být - vidět brzkou proměnu Kyrgyzstánu v demokratický stát vycházející ze zásad právního státu. Naše naděje budou zároveň oprávněné pouze tehdy, budeme-li sami připraveni soustředit zdroje na realizaci tohoto plánu, protože ekonomika Kyrgyzstánu potýkající se s potížemi si nemůže dovolit potřebnou podporu na provádění dlouho očekávaných sociálních, hospodářských a politických reforem. Abychom docílili udržitelného rozvoje v oblasti Střední Asie, musíme nabídnou hospodářskou pomoc a zároveň nabídnout prozatímní vládě naše know-how při provádění reforem, stejně jako jsme to učinili v Kosovu, Makedonii a jinde. Je nutné poznamenat, že v této oblasti poskytlo tento druh pomoci Estonsko Ukrajině, stejně tak Gruzii, což ukazuje, že naši zkušenost v komunikaci s obyvateli žijícími v oblasti bývalého Sovětského svazu nelze podceňovat. Při změně režimu, ke které právě dochází, nesmíme propásnout žádnou příležitost k usnadnění přechodu k demokratickým hodnotám v Kyrgyzstánu. Proto by od nás bylo nezodpovědné, kdybychom nechali Kyrgyzstán bez podpory a nechali ho závislým na některém z jeho velkých sousedů.
