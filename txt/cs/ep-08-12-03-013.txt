<CHAPTER ID="013">
Globální struktura finančních trhů v budoucnosti a plán EU pro hospodářskou obnovu (rozprava) 
<SPEAKER ID="079" NAME="Předsedající">
Vítáme studenty z Evropské univerzity v Římě, kteří jsou přítomni na galerii.
<P>
Dalším bodem na programu je rozprava k otázce k ústnímu zodpovězení pro Radu a Komisi o globální struktuře finančních trhů v budoucnosti a plánu EU pro hospodářskou obnovu - B6-0487/2008) a - B6-0488/2008).
<SPEAKER ID="080" NAME="Pervenche Berès" LANGUAGE="FR">
Pane předsedající, pane Almunio, pane Novelli, pane Barroso, před chvílí nám bylo řečeno, že nastal čas, aby Komise pobídla členské státy. Je-li strategie Komise taková, pak jste zde v Parlamentu vítáni a budete mít při provádění takové strategie naši plnou podporu.
<P>
Z našeho pohledu nynější problém spočívá v míře spolupráce mezi členskými státy. Příliš často se setkáváme s reagováním na naléhavé situace a upřednostňováním vnitrostátních řešení, jež jsou poté vydávána za evropská řešení. Myslíme si, že musíme postupovat jinak, chceme-li lépe využívat svých zdrojů.
<P>
Pokud jde o mezinárodní finanční strukturu, G20 se sešla a definovala budoucí časové lhůty. Při pohledu na závěry Rady ve složení pro hospodářství a finance (ECOFIN), jež byly přijaty včera, mne překvapuje jedna věc, a sice to, že v těchto závěrech nevidím žádný mandát pro Komisi. Proto bych chtěla od Rady slyšet, jak hodlá tyto návrhy uskutečnit, zejména pokud jde o boj proti určitým nespolupracujícím jurisdikcím a definování úlohy MMF vůči jiným mezinárodním finančním institucím.
<P>
Chtěla bych také, aby nám Rada a Komise řekly, jaké jsou další etapy s ohledem na přijatý časový rozvrh a za jakých podmínek by se do těchto diskusí mohl zapojit Parlament, neboť se domnívám, že právě tak musíme nyní postupovat, chceme-li evropskou dynamiku.
<P>
Pokud jde o plán obnovy, byl oznámen ukazatel 1,5 %. V porovnání s čísly, která tu kolovala předtím, to musíme považovat za krok správným směrem. Bude to stačit, je to opravdu 1,5 %, anebo je to jen jiné označení pro již dříve naplánované výdaje? Budeme to muset prozkoumat detailněji.
<P>
Ale mám tři připomínky, pokud jde o plán jako takový. Za prvé, nebude-li existovat skutečná koordinace ve smyslu smlouvy, ve smyslu článku 99, který požaduje, aby členské státy přistupovaly ke svým hospodářským politikám jako k otázkám společného zájmu, pak neuspějeme. Jsem šokována, když vidím, že dokonce i v závěrech včerejšího zasedání Rady ECOFIN není tento přístup dosud uplatňován. Koordinace hospodářských politik v této kritické fázi nemůže pouze sestávat z toho, že členské státy předloží plány obnovy původně projednané jejich vládami a poté posuzované Komisí. To nestačí.
<P>
Za druhé, šokuje mne, když vidím, že v tomto dokumentu není vůbec zmíněna vyhlídka na zotavení, což, pokud vím, je neslučitelné se Smlouvou v jejím stávajícím znění, ale není zde zmíněna již ani myšlenka, která se tu a tam, podle mého názoru zcela oprávněně, objevuje, a sice případné sdružení výpůjček členských států eurozóny.
<P>
Chce-li Komise být odvážná, nyní je pravý čas začít o těchto tématech diskutovat. Komise možná takový návrh okamžitě nepodpoří, ale vzhledem k vašim výsledkům v této sněmovně, a jsem si tím téměř jista, dokážete získat zde v Parlamentu podporu, což opravňuje k tomu, abyste v tomto směru pokračovali.
<P>
Třetí otázka se týká pracovních míst a mezd. Před chvílí jste hovořili o důležitosti tohoto cíle z hlediska pracovních míst. Nezapomínejte, že se musí jednat o kvalitní pracovní místa, jinak cílů, jež jsme si vytyčili v naší Lisabonské strategii, nedosáhneme.
<P>
A na závěr ještě jednu poznámku k Evropské investiční bance. V současnosti plní řadu úkolů, ale musíme sledovat, jakým způsobem těchto mechanismů a nástrojů, které jsou nyní znovu navrhovány, využívají samotné banky, neboť malé a velké podniky jsou nuceny tento bankovní systém využívat, aby se k nim dostaly. Víme, jak křehký je bankovní systém, a proto bych vás chtěla požádat, abyste tuto otázku pečlivě posoudili, a vyzývám nás všechny, abychom se poučili z minulých chyb, jinými slovy, abychom koordinovaně definovali veřejné výdaje, jež jsou užitečné pro dosažení našich dlouhodobých cílů, jinak tyto veřejné výdaje budou bezpředmětné.
<SPEAKER ID="081" NAME="Předsedající">
Chtěli bychom přivítat opět mezi námi úřadujícího předsedu Rady pana Novelliho, který byl jedním z našich poslanců, pokud si správně pamatuji, v letech 1999-2002.
<SPEAKER ID="082" NAME="Hervé Novelli">
úřadující předseda Rady. - (FR) Pane předsedající, pane komisaři, vážení poslanci, chtěl bych nejprve odpovědět paní Berèsové, za prvé krátkým ohlédnutím zpět na to, co se událo přibližně za poslední rok.
<P>
Krize vzniklá ve Spojených státech a její následky, jak všichni víte, trvají. Zatímco situace ve finančním odvětví se, jak se zdá, stabilizovala a vykazuje příznaky zlepšení, i když ne vše bylo již vyřešeno, další výzvou nyní bude, abychom v co největší míře omezili dopady této finanční krize do reálné ekonomiky a na podniky.
<P>
Předpověď, zveřejněná Komisí počátkem listopadu, ukazuje na výrazný pokles hospodářského růstu v Evropské unii, který by podle očekávání měl v roce 2008 činit 1,4 %, zatímco ještě v roce 2007 to bylo 2,9 %.
<P>
V roce 2009 se podle Komise očekává stagnace podnikatelské aktivity v Evropské unii s průměrnou mírou růstu 0,2 % HDP per annum. Očekává se, že v průběhu tohoto roku dojde k velmi pozvolnému obnovení růstu, který v roce 2010 dosáhne v celoročním průměru 1,1 %. Taková tedy bude, nakolik to lze předpovědět, situace v příštích týdnech a měsících.
<P>
Pokud jde o finanční situaci - jestliže se zdá, že nabírá lepší směr než před několika měsíci, pak je to hlavně výsledkem cílevědomého postupu členských států a centrálních bank včetně Evropské centrální banky, a protože o této otázce podrobně hovořil můj kolega a přítel pan Jouyet, nebudu se k tomuto tématu vracet.
<P>
Dne 12. října se setkaly hlavy států eurozóny a vůbec poprvé se shodly na sladěném akčním programu, jehož zásady 15.-16. října schválila Evropská rada.
<P>
V souladu se zásadami tohoto programu všechny členské státy nyní přijaly vnitrostátní opatření, například, jak je vám již známo, prostřednictvím garančních mechanismů pro financování bank a systémů umožňujících jejich rekapitalizaci.
<P>
ECB mimoto vyvinula značné úsilí, aby poskytla trhu likviditu diverzifikací svých pozvánek k výběrovým řízením a rozšířením okruhu svých záruk.
<P>
Věřím, že poskytnutím podpory členským státům postiženým finančními potížemi jsme projevili solidaritu. Počátkem listopadu jsme pomohli jednomu členskému státu, Maďarsku, to se muselo udělat. Nyní jsme se také shodli na tom, že je třeba zvýšit strop u půjček, jež může Unie v rámci tohoto uspořádání poskytovat , ze 12 miliard EUR na 25 miliard EUR.
<P>
Domnívám se, jak jste, paní Berèsová již řekla, že nyní je načase znovu nastartovat naše hospodářství. Členské státy a Unie musí postupovat sladěně a podílet se na širší odpovědi na globální úrovni.
<P>
Pokud jde o obnovu evropského hospodářství, Komise projevila iniciativu a vydala 26. listopadu tiskové prohlášení, plán evropské hospodářské obnovy pro růst a zaměstnanost. Rada je tímto prohlášením velmi potěšena, a těší mě, paní Berèsová, že i vy to považujete za krok správným směrem.
<P>
Abychom mohli krizi zcela vyřešit a zejména abychom se z ní poučili, musíme si rozebrat, co se stalo. Počáteční finanční problémy, jak víte, se objevily na trhu rizikových hypoték v USA. Postupně se rozšířily a odhalily závažné deformace v našich finančních systémech.
<P>
Z makroekonomického hlediska je tato krize také odrazem vnitřních disproporcí v oblasti zadlužení domácností a vnějších disproporcí, zejména nynějšího schodku v USA. Jde však, a to chci zdůraznit, především o krizi dohledu nad finančními trhy, což odhaluje chybné fungování určitých aspektů našich režimů dohledu a monitoringu.
<P>
O mnohých z těchto aspektů již bylo jednáno v rámci cestovních map a práce odváděné Radou ve složení pro hospodářství a finance (ECOFIN) během francouzského předsednictví. Avšak vedle naléhavých opatření přijatých na úrovni Společenství s cílem obnovit důvěru ve finanční trhy a zaručit ochranu úspor vkladatelů, podpořit finanční instituce a poskytnout pomoc členským státům, které mají obtíže, na zásadních reformách, po nichž, paní Berèsová, voláte, se, jak věřím, již pracuje.
<P>
U tohoto tématu bych chtěl vyjádřit potěšení nad dohodou, jež byla v Radě dosažena ohledně návrhu čtyř směrnic, jež budou mít rozhodující dopad v podobě posílení stability finančního odvětví, ochrany jednotlivců a dalšího posílení vnitřního trhu. Jedná se o směrnici o požadavcích na kapitál bank, směrnici o pojištění vkladů, solventnost II a směrnici o subjektech kolektivního investování do převoditelných cenných papírů (SKIPCP).
<P>
Dále se připravuje monitorování finančních institucí, které až dosud nebyly monitorovány. Začala příprava evropských nařízení o ratingových agenturách a očekává se, že budou hotova na jaře roku 2009.
<P>
Nepochybuji, že Parlament sdílí naše odhodlání zajistit, aby tyto texty byly přijaty co nejdříve. Dále, francouzské předsednictví Rady dalo podnět k zahájení dlouhodobé práce v oblasti pravidelných přezkumů finančních nařízení, v rámci kterých má být přezkoumáván režim dohledu a účetní rámec, a v oblasti pobídek poskytovaných ve finančním odvětví, kde má být posuzována velmi důležitá otázka odměňování manažerů a obchodníků na finančních trzích. Pokud jde o dohled v Evropě, byl v posledních několika měsících již zaznamenán konkrétní pokrok: větší sblížení mezi činnostmi systémů dohledu v jednotlivých státech tak, aby se v každém z nich tyto dokumenty prováděly jednotně, posilování systémů dohledu nad přeshraničními skupinami zřizováním orgánů dohledu a účinnější fungování výborů evropského dohledu se zavedením hlasování kvalifikovanou většinou na jejich zasedáních, aby se zlepšily rozhodovací postupy.
<P>
Domnívám se však, že v této oblasti jsou nezbytné radikálnější změny, a velmi se těšíme na práci skupiny na vysoké úrovni vedené panem de Larosièrem, která se bude zabývat také dohledem, zejména otázkou dohledu nad investičními fondy.
<P>
V každém případě všechny tyto výsledky a tato práce ukazují, že Evropská unie zůstává hybnou silou mezinárodního úsilí vyvíjeného v reakci na finanční krizi. Unie je nezpochybnitelně hybnou silou mezinárodních aktivit zaměřených na důkladnou reformu celosvětové finanční struktury, zejména na posílení schopnosti mezinárodních finančních institucí zabránit opětovnému výskytu krizových faktorů.
<P>
Tato krize velmi jasně ukázala, že tyto problémy, které jsou globální, musí být vyřešeny na globální úrovni. Francouzské předsednictví proto iniciativně navrhlo Spojeným státům uspořádat mezinárodní summit za účasti největších rozvíjejících se ekonomik, na kterém by byly definovány zásady a východiska pro vytvoření nové mezinárodní finanční struktury.
<P>
Za tímto účelem předsednictví předložilo členským státům určité návrhy. Tyto návrhy byly projednány v Radě ECOFIN a následně schváleny na zasedání hlav států a předsedů vlád. Evropa tak mohla, a domnívám se, že to je velmi důležité, na setkání ve Washingtonu 15. listopadu vystoupit jednotně.
<P>
Před zasedáním G20 plnila Rada ECOFIN své úkoly zformulováním společného poselství Evropské unie k otázce mezinárodní finanční struktury. Na svém zasedání 4. listopadu posoudila všechny s tím spojené otázky, aby bylo možné rozhodnout o evropské odpovědi na krizi, a její návrh následně podpořily hlavy států a předsedové vlád na neformálním zasedání, které se konalo 7. listopadu.
<P>
Domnívám se, že tato evropská jednota umožnila dosáhnout velmi významný pokrok zejména ze strany našich partnerů v USA a v rozvíjejících se ekonomikách, v oblasti podpory celosvětového růstu i v oblasti dohled nad globálními finančními trhy, přičemž tato zásada byla uplatněna vůči všem zainteresovaným stranám, trhům a jurisdikcím.
<P>
Jsem přesvědčen, že tento summit představuje východisko pro přezkoumání prostředků a zdrojů mezinárodních finančních institucí. MMF musí být vybaven celou řadou nástrojů, které mu umožní poskytovat členským státům flexibilní a rychlou podporu. Od Světové banky musíme požadovat, aby poskytovala potřebné finance rozvíjejícím se a chudým zemím, pomáhala jim překonávat nedostatky a vyrovnávat se s růstem cen tržních zdrojů.
<P>
Dále, mezinárodní finanční instituce musí mít nejen zdroje na to, aby mohly čelit krizím, ale musí také plnit důležité úkoly při jejich odvracení. MMF spolu s Fórem pro finanční stabilitu musí být zejména schopen odhalit jakékoli nahromadění rizik a vznik bublin ve finančním systému a doporučit odpovídající hospodářské politiky.
<P>
Rada proto bezpodmínečně podporuje prohlášení hlav států a předsedů vlád zemí G20 vydané 15. listopadu. Vše je nyní připraveno pro rozvíjení společných evropských postojů tak, aby tato deklarace z Washingtonu mohla být naplněna v rámci časového plánu stanoveného pro příští mezinárodní lhůty.
<P>
Zásadně věřím, a tím, pane předsedající, uzavřu, že vedle pokroku dosaženého v hlavních otázkách lze z uvedeného vyvodit dvě důležité zprávy.
<P>
Evropa po velmi krátké přípravě vystoupila na setkání ve Washingtonu jednotně. Evropa tudíž musí zůstat hybnou silou probíhající diskuse o reformě mezinárodní finanční struktury.
<P>
Abychom se mohli zapojit do tohoto procesu, který je teprve v počátcích, musí pokračovat naše vnitřní diskuse a reformy, jež budeme i nadále přijímat.
<SPEAKER ID="083" NAME="Joaquín Almunia" LANGUAGE="ES">
Pane předsedající, pane Novelli, pane Jouyete, paní Berèsová, dámy a pánové, před necelým měsícem jsme ve Štrasburku hovořili o výsledcích a závěrech washingtonského setkání.
<P>
Dnes se paní Berèsová táže Rady a Komise, jaká opatření musí být přijata, abychom tyto závěry převedli do praxe, kdo by je měl přijmout a co by měla pro to učinit každá z evropských institucí.
<P>
Musím jí říci, že naprosto souhlasím s tím, že tato rozhodnutí, stejně jako rozhodnutí přijatá od září 2007 v Radě ECOFIN a v Evropské radě, musí být učiněna rychle a musí přitom být respektována úloha každé z institucí Společenství. Do budování konsensu musí být zapojeny všechny instituce Společenství, aby Evropa mohla zastávat jediný postoj ke všem otázkám, které jsou nutné pro účinnější regulaci finančního trhu a pro nalezení řešení jeho problémů. EU tak bude schopna udržet si vedoucí postavení ve světě a předkládat řešení na budoucích zasedáních, jež budou následovat po setkání ve Washingtonu.
<P>
Komise na tom samozřejmě pracuje. Jednak plníme své úkoly v rámci de Larosièreovy skupiny, jednak rozvíjíme své vlastní iniciativy. Tato prohlášení Komise zopakovala i na včerejším zasedání Rady ECOFIN. Mimoto Komise určitě hodlá využít svých vlastních pravomocí v součinnosti s Radou a Parlamentem, aby požadované dohody byly dosaženy co nejdříve.
<P>
Koordinovat postupy a postoje EU ve finanční oblasti je velmi důležité, protože se chceme zapojit do globálního koordinačního procesu, a Evropa nemůže jít do globální koordinace a přitom zaujímat několik různých postojů. Musíme tam jít s jedním postojem, který byl oficiálně přijat v rámci Evropské unie.
<P>
Pokud jde o plán hospodářské obnovy a oživení, o kterém včera jednala Rada ECOFIN, ministři vyjádřili souhlas s názorem Komise, že vzhledem k hospodářské situaci a recesi zasahující Spojené státy, Japonsko, eurozónu a některé hospodářsky významné státy EU mimo eurozónu je daňová pobídka zcela nezbytná. Monetární politika musí i nadále udržovat poptávku, ale nemůže na vše stačit sama, zvláště s ohledem na stávající situaci na finančních a úvěrových trzích.
<P>
Stimulačně musí působit i daňová a rozpočtová politika. Komise navrhla impuls, který považuje za nezbytný i možný v situaci jako je ta, v níž se nacházíme. Určili jsme hranici, kam až budeme přispívat evropskými zdroji a opatřeními prostřednictvím rozpočtu EU i prostřednictvím opatření Evropské investiční banky a Evropské banky pro obnovu a rozvoj. Přiznávám, že někteří členové ECOFIN bohužel nepřivítali náš návrh pro Radu a Parlament, a sice, aby bylo umožněno flexibilnější použití dosud nevyužitých prostředků beze změny celkového rozpočtového maxima EU, což by nám umožnilo věnovat částku 5 miliard EUR na investice do infrastruktury a do boje se změnou klimatu na evropské úrovni.
<P>
Tento návrh bohužel nezískal dostatečně jednomyslnou podporu. Nicméně doufáme, že se jím budeme dál zabývat. Vedle evropského úsilí (prostřednictvím rozpočtu EU a Evropské investiční banky, a zde se již ministři prakticky shodli na navýšení kapitálu, jak to navrhla Komise, do konce roku 2009) jsme požádali členské státy, aby také přispěly v rozsahu 170 miliard EUR během roku 2009 přijetím opatření na podporu poptávky, jež budou za své stávající situace považovat za nejvhodnější.
<P>
Tento návrh zohledňuje vlastní odpovědnost členských států, neboť mají rozpočet pro financování obnovy prostřednictvím daňové politiky. Zohledňuje také to, že všechny členské státy nemají stejný manévrovací prostor. Nemůžeme chtít od Maďarska nebo od Lotyšska, aby právě teď přispívaly ve stejné výši jako Německo nebo Nizozemsko. Takový postoj Komise samozřejmě nezaujímá. Ze zvýšených výdajů a z výsledné obnovy by měly těžit všechny členské státy, ale ne všechny mohou přispívat stejnou měrou, protože jejich výchozí situace jsou různé. Proto je zcela nezbytná koordinace.
<P>
Při koordinovaném postupu můžeme dosáhnout, že jedna a jedna budou rovny třem. Bez koordinace by jedna a jedna mohly dát záporný výsledek. To je jasný příklad, proč je naléhavě nutná koordinace. Některé země nemají manévrovací prostor, zatímco jiné se musí rozhodnout, zda prostor, který mají, využijí Nedokážeme-li znásobit energii a možnosti každé země, v konečném důsledku ztratíme všichni. To je zpráva, kterou Komise vyslala včerejší Radě ECOFIN.
<P>
Chci poukázat na tři velice specifické body.
<P>
Za prvé, při předchozí rozpravě jeden z poslanců tohoto parlamentu řekl, že Pakt o stabilitě a růstu již pozbyl platnosti. Jak jsem řekl v tomto parlamentě již při mnoha příležitostech, a zopakuji to znovu, Pakt o stabilitě a růstu je platný v plném rozsahu, a je v plném rozsahu platný proto, že jsme ho v roce 2005 zrevidovali a dodali mu flexibilitu, kterou potřeboval, aby byl použitelný v situacích, jako je tato. Pakt je platný, protože byl v roce 2005 zrevidován, a není nutné ho přepracovat nebo měnit. Je nutné ho naplňovat a respektovat, ale musíme ho respektovat v těch mezích a s takovou flexibilitou, jež vyžaduje rozpočtová politika v dobách, jako je tato.
<P>
Za druhé, paní Berèsová se zmínila o evropských dluhových cenných papírech. Některé významné země tuto možnost jednoznačně vyloučily a odmítají o ní byť jen uvažovat. Mělo by dojít ke společné emisi vnitrostátních veřejných dluhopisů? Tuto možnost odmítají některé významné země eurozóny. Existuje však třetí možnost, která získala jednoznačnou podporu a kterou hodláme využít. Počítá se zapojením Evropské investiční banky, jež vyčlení dodatečné a konkrétnější finanční prostředky na ty investice a opatření, jež budou považovány za nezbytné pro udržení poptávky a pro dosažení co největšího efektu tohoto celoevropského úsilí v době, jako je tato.
<P>
A konečně, plně souhlasím s požadavkem paní Berèsové na zajištění kvalitních pracovních míst. Když Komise začlenila do plánu obnovy nejen daňová opatření, ale i deset prioritních opatření inteligentního investování, cílem bylo zajistit větší růst, větší udržitelnost a kvalitnější pracovní místa, než jaké mohou poskytnout některá krátkodobá opatření. Tato opatření by jistě mohla být dočasná, což je jedna z podmínek podpory. Nemají však další dvě vlastnosti potřebné pro to, aby se jednalo o kvalitní daňovou pobídku, totiž že musí být schopna krátkodobě povzbudit a zvýšit poptávku, a musí také rozšiřovat možnosti našich ekonomik během hospodářské obnovy, která bude jistě následovat.
<SPEAKER ID="084" NAME="Jean-Paul Gauzès">
jménem skupiny PPE-DE. - (FR) Pane předsedající, páni ministři, pane komisaři, za prvé bych chtěl říci k dotazům, že jasně prokazují přání Parlamentu, aby byl soustavně informován a více zapojen do procesu reformy struktury finančních trhů. Parlament je také pln odhodlání, aby Evropa vystupovala jednotně, jak bylo řečeno.
<P>
Pokud jde o evropskou hospodářskou obnovu, je, jak již bylo řečeno, krajně důležitý koordinovaný postup. Pokud jde o nás, podporujeme návrh Komise, aby pro boj s touto krizí byly společně využity veškeré evropské a vnitrostátní politické páky, jimiž disponujeme. Úkolem ovšem nyní je obnovit důvěru Evropanů, a tedy spotřebitelů.
<P>
Musíme také nastavit správnou rovnováhu mezi tím, co je dlouhodobé, a co je krátkodobé. Pro boj s touto finanční krizí jsou vhodná zejména přijatá opatření v oblasti bankovnictví: navýšení kapitálu, záruky pro mezibankovní půjčky a úvěrové záruky. Musíme však být bdělí, až dojde k praktické realizaci cíle těchto opatření, tj. k návratu bank k jejich původní funkci poskytovatelů likvidity a úvěru - zkrátka, cíle spočívajícího ve financování reálné ekonomiky.
<P>
Úloha EIB a EBRD musí být posílena. Rezervy EIB musí být použity na posílení její kapitálové základny. Také strukturování rozpočtu je krokem správným směrem. Ale zanechme slov, to, co se počítá, je uskutečnění plánovaných opatření. Musíme se vyhnout kolísání ze strany na stranu. Zde bych se chtěl zmínit o programech státní podpory souvisejících s bankami. Chtěl bych se zde také zmínit - a před chvílí jste o tom hovořili - o Paktu o stabilitě a růstu. Musíme si uvědomit, že naši spoluobčané, kteří v této krizové době očekávají, že Evropa poskytne řešení, by neměli mít pocit, že Evropa jeden den říká jednu věc a pak druhý den dělá opak.
<P>
A nakonec, pane ministře, na téma nařízení o ratingových agenturách, jehož jsem v této sněmovně zpravodajem, budeme pilně pracovat na zavedení účinného a pragmatického systému, který nebude pouze reagovat na stávající situaci, ale umožní dlouhodobé fungování těchto agentur.
<SPEAKER ID="085" NAME="Poul Nyrup Rasmussen">
jménem skupiny PSE. - Pane předsedající, především bych chtěl potvrdit komisaři Almuniovi, že "jedna a jedna" nejsou dvě, ale tři, když postupujeme společně. Pokusím se to vysvětlit svému vnoučkovi a on to pochopí, neboť se z něj stává dobrý Evropan.
<P>
Nebudu se vyjadřovat ke koordinaci, protože si myslím, že tuto otázku zdůraznila má dobrá kolegyně paní Berèsová, a vy ostatně také. Chtěl bych k tomu říci jen jedno - je to určeno i předsednictví Evropské unie a Rady - a sice, že existuje velké nebezpečí, že naše členské státy dosud zcela nepochopily rozsah potřebných finančních investic. Uvedu příklad: chceme-li zachovat v Evropské unii stávající úroveň zaměstnanosti, musíme investovat o 1 % HDP více nejen v roce 2009, ale také o určité procento více v roce 2010 a o určité procento více v roce 2011. Vyplývá to z našich makroekonomických kalkulací, jež zahrnují celou Evropskou unii.
<P>
Doufám, že to, co uděláme před vánocemi, bude jen začátek - a vím, že francouzské předsednictví tuto ambici sdílí. Udělejte si proto prosím časový plán, ve kterém bude uvedeno: vyhodnoťme výsledky před nástupem jara příštího roku a před jarním zasedáním Rady. Buďme připraveni přijít před jarním zasedáním Rady s novými finančními stimuly. Obávám se totiž, že za stávajícími prognózami Komise - a provedla je, jak nejlépe byla schopna - budou následovat další, které nám ukážou, že práce, která nás čeká, bude ještě náročnější.
<P>
A konečně, chtěl bych hovořit o regulaci. Chtěl bych velice poděkovat předsednictví za výrok, že toto je krize regulace. Souhlasím. Proto jsem tak zklamán informacemi, které jsem získal včera v Hospodářském a měnovém výboru řízeném paní Berèsovou. Zde v Parlamentu jsme jednomyslně odsouhlasili zprávu, ve které se uvádělo, že v důsledku této krize regulace musíme mít nové regulační předpisy, jimž budou podléhat všechny zainteresované finanční subjekty bez výjimky - včetně zajišťovacích fondů a soukromých kapitálových fondů.
<P>
Včera jsem obdržel zprávu od komisaře McCreevyho, kde bylo uvedeno: "Zvu tímto všechny subjekty k účasti na nových konzultacích o zajišťovacích fondech." Před dvěma roky jsme měli zatím poslední konzultace o zajišťovacích fondech, které se zaměřily pouze na tyto lidi z londýnské City. Nyní, po dvou letech, máme další konzultace. Další konzultace už nepotřebujeme. Potřebujeme regulaci. Víme přesně, v čem je problém. A ještě pan McCreevy včera řekl: "Mimochodem, nehodlám nic dělat se soukromými kapitálovými fondy." Žádá však organizace lobbující za soukromé kapitálové fondy, aby byly tak laskavé a požádaly ty, na koho se nevztahuje kodex chování, aby se na ně vztahoval.
<P>
(Přerušení jiným poslancem)
<P>
(FR) Dámy a pánové, teď mám slovo já!
<P>
Snažím se říci toto: prosím, potřebuji vaši pomoc - a obracím se na vás, komisaři Almunio - chci, abyste pochopil, že lidé prostě nepochopí, že my, Evropská unie, nejsme schopni plnit svou povinnost a zajistit komplexní regulaci finančního trhu tak, abychom si mohli být jisti, že tato situace se již nikdy nebude opakovat a že dokážeme tento růst financovat přesně tak, jak to popsal komisař Almunia.
<P>
Skutečně bych vás chtěl požádat o odpověď ještě před vánocemi, abych mohl říci svému vnoučkovi "dejme se do toho!"
<SPEAKER ID="086" NAME="Daniel Dăianu">
jménem skupiny ALDE. - Nedosáhneme-li skutečně společného postoje v EU ve prospěch skutečné reformy, prosazení adekvátních globálních pravidel pro finanční trhy bude mnohem obtížnější. Citliví lidé by řekli, že obrovské selhání regulace i dohledu spolu s odhalenými vadami příliš zjednodušených hospodářských paradigmat poskytne nezpochybnitelnou odpověď na otázku, co je třeba udělat. . Někteří lidé však stále tvrdí, že tento nový systém by měl být postaven hlavně na měkké regulaci (soft regulations). Podle mého názoru se mýlí, ať už to myslí poctivě, anebo jsou ve vleku skupinových zájmů.
<P>
Za nynějšího obrovského zmatku a dalších krizí včetně těch, jež postihly rozvíjející se trhy, se plně prokázala pravdivost jednoho z Keynesových intelektuálních odkazů - že kolísající kapitálové toky škodí obchodu a prosperitě. Po desetiletí až dosud jsme mohli po celém světě slyšet zaklínadlo: že tvůrci politik jednotlivých států s tím nemohou mnoho udělat, protože globální trhy by takovou vládu potrestaly. Ale je snad podoba světových finančních trhů darem od Boha? Nejsou světové trhy, odhlédneme-li od jejich technologických faktorů, také produktem lidského rozhodování, jež stanoví pravidla pro financování, obchod a investice? Tvrzení, že s financemi se nedá nic dělat, když způsobují problémy, nikoho nepřesvědčí. V oblasti regulace všech finančních subjektů včetně zajišťovacích fondů a soukromých kapitálových fondů se toho dá udělat spousta.
<P>
Úpadek paradigmatu, jež klade rovnítko mezi tržní hospodářství a neexistenci regulace, je třeba vidět ve spojitosti s rostoucí multipolaritou hospodářského světa ve snaze nastolit nový mezinárodní finanční systém. Na posledně jmenovaném závisí osud otevřeného světového hospodářského systému. Neuděláme-li to, co je třeba udělat, dnes, riskujeme ochromení našich liberálních demokracií. Doufám, že nová americká administrace se vydá tímto směrem. Avšak i my v Evropě se musíme umět vyrovnat se závažností této doby.
<SPEAKER ID="087" NAME="Rebecca Harms">
jménem skupiny Verts/ALE. - (DE) Pane předsedající, chtěla bych nejprve z celého srdce podpořit hodnocení pana Rasmussena, že hovoříme o zcela novém vztahu mezi státem a trhem, pokud jde o celý finanční svět. Myslím si, že v tomto bodě se shodujeme. Také k úloze pana McCreevyho bych chtěla říci, že jeho úloha by měla být menší než dřív a nemělo by se mu umožnit, aby věci dál oddaloval za jakýchkoli okolností.
<P>
Ze zhroucení finančních trhů bychom si měli vzít poučení, co se stane, jestliže se stát drží příliš zpátky a neodvažuje se uplatnit pravidla, jež pokládá za správná.
<P>
Chtěla bych znovu poukázat na spojitost mezi probíhajícím sporem o nový zelený úděl a plánem evropské hospodářské obnovy. Pole mého názoru existuje v Evropské radě a v Evropské komisi stále ještě příliš mnoho váhavců, kteří vycházejí z toho, že strategie udržitelnosti nebo energická ochrana klimatu by byly na úkor pracovních míst. A tytéž síly, které tam brzdí, brzdí podle našeho názoru - my Zelení také myslíme na pracovní místa - rozvoj postupů výroby způsobilých pro budoucnost a hospodářských systémů způsobilých pro budoucnost a nových výrobků způsobilých pro budoucnost, a blokují naši cestu ven z Evropy na světové trhy budoucnosti.
<P>
Považuji to za velmi nebezpečné a myslím si, že slabá regulace v oblasti osobních automobilů, kterou nyní zavádíme, dává špatný signál o tom, jak jsme bojácní. Plán obnovy je nyní trochu keynesiánský, trochu zelený, ale ve skutečnosti, vespod je to vlastně pořád totéž co dřív.
<P>
Nevěřím, že stačí, aby Evropa udělala jen menší změny. Koordinace snad může získat větší podporu, budou-li strategie formulovány s větší konzistencí. Přezkum celého rozpočtu EU počátkem příštího roku by poskytl Komisi možnost přistupovat k různým vážným krizím, jež musíme zvládnout, systematicky a jednotně.
<SPEAKER ID="088" NAME="Sergej Kozlík" AFFILIATION="NI">
(SK) Pane předsedající, vážení poslanci a hosté, pozitivně hodnotím iniciativu institucí Evropské unie, jež daly podnět pro řešení finanční krize v celosvětovém měřítku. Hospodářská odpověď na důsledky finanční krize spočívající v plánu na obnovu růstu a zaměstnanosti v Evropské unii mi však připadá spíš jako uspěchaná improvizace.
<P>
Plán idealizuje situaci a zapomíná, že Evropská unie je souborem jednotlivých států, z nichž každý je v jiných podmínkách a má jiné priority a jiná řešení hospodářských problémů a hospodářského rozvoje. Plán podceňuje koordinovaný rozvoj energetické infrastruktury jako celku a nejen zelené energie, koordinovaný rozvoj silniční a železniční infrastruktury jako podmínky efektivního rozmísťování investic, ale i nutnost řešit financování zemědělského odvětví. Světu totiž v návaznosti na finanční krizi hrozí především krize energetická a krize potravinová.
<SPEAKER ID="089" NAME="José Manuel García-Margallo y Marfil" AFFILIATION="PPE-DE">
(ES) Pane předsedající, nechci dlouze hovořit o výjimečné, historické povaze nynější krize. Zmínili se o tom všichni mí kolegové poslanci, a velmi dobře to vyjádřil pan Rasmussen. Chci jen k tomu dodat tři věci: je to nejhorší krize likvidity, jakou jsem kdy zažil, a to už přicházím do let; pro tuto krizi neexistují žádné navigační příručky ani cestovní mapy; a za třetí, dobře víme, že finanční krize pokračuje, a trhy vyschly.
<P>
Proto první, co musíme udělat, je normalizovat finanční trhy, a v této souvislosti budu hovořit o Evropské centrální bance.
<P>
V této sněmovně panuje vůči Evropské centrální bance jakýsi posvátný respekt. V mnoha oblastech včetně této jsem laik, ale musím říci, že ECB musí rychle a urgentně snížit úrokové sazby. Převodní mechanismy dobře nefungují, jak se ukázalo v říjnu, kdy oficiální snížení úrokové sazby se v dostatečné míře nepromítlo do reálných úrokových sazeb.
<P>
Za druhé, likvidita musí být zajištěna na delší dobu, než je tomu v současnosti. Uvědomuji si, že aby se tak mohlo stát, musí být změněn garanční režim, ale udělat se to musí. Finanční instituce půjčují peníze dlouhodobě, potřebují také spolehlivé dlouhodobé financování.
<P>
Národní banky v jednotlivých zemích pomáhají centrální bance v její politice zajišťování likvidity, a to může vyústit ve vnitrostátní podporu, jež deformuje konkurenci. Proto musíme této oblasti věnovat zvýšenou pozornost.
<P>
Můj třetí a poslední bod je to, že se ukazuje, že ústřední, vedoucí úlohu v tuto chvíli sehrává rozpočtová politika, v daleko větší míře než monetární politika. Rozpočtová politika má vnější dopady, a to znamená, že mimořádně důležitá je co největší koordinace. S tím, co řekl komisař, plně souhlasím.
<P>
Dále, souhlasím také s tím, že je důležité poskytnout peníze, ale především je důležité poskytnout je moudře na jasné cíle, jež posílí konkurenceschopnost evropského hospodářství. Jedině tak budeme schopni svůj rozpočet ve střednědobém výhledu opět vyvážit.
<P>
Souhlasím s tím, že Pakt o stabilitě a růstu je nadále v platnosti, a první, co by měl komisař udělat, je říci nám, co má na mysli pod "odchýlením se od referenční hodnoty”. Znamená to o několik setin, několik desetin, anebo o několik procentních bodů? Věřte mi, komisaři, budu pozorně sledovat vaši práci, kterou musíte odvést pro to, aby Pakt o stabilitě a růstu zůstal v platnosti. Dosáhnete-li toho, nechť vám to odplatí Bůh, a jestli ne, nechť vás povolá k odpovědnosti.
<SPEAKER ID="090" NAME="Elisa Ferreira" AFFILIATION="PSE">
(PT) Dnes zde několikrát zaznělo, že krize obvykle vytváří příležitost, a je to pravda Chceme-li z příležitosti, kterou nám nabízí, něco vytěžit, je snadné rozhodnout o směru postupu.
<P>
Za prvé, na úrovni Evropské unie si uvědomujeme, že musí být zavedeny mechanismy zajišťující transparentnost a regulaci finančních trhů a dohled nad nimi. Není třeba, aby komisař McCreevy zahajoval další konzultace, nebo aby předsednictví analyzovalo a nechalo vypracovávat další studie a návrhy: nemusíme vidět dál, než návrhy socialistů, jež byly vypracovány v pravý čas a na něž v řadě případů tento parlament navázal.
<P>
Za druhé, z mezinárodního hlediska: Evropa se nemůže zapojovat do mezinárodní scény pasivně. Musí sehrávat aktivní úlohu při budování nového mezinárodního řádu a musí být zastáncem nových struktur, jež neponechají v systému černé díry, takové, jakými jsou dnes daňové ráje.
<P>
Za třetí, slyšeli jsme dnes z úst předsedy Komise, že ze strany některých států se projevuje neochota koordinovat strategie. Pravda je taková, že kdybychom od členů Komise neslyšeli tolikrát, že trhy se regulují samy, že státy by se neměly vměšovat a že finanční trhy nemají žádný vliv na růst nebo zaměstnanost, možná by duch solidarity u některých zemí byl větší a aktivnější.
<P>
Avšak návrh, který máme dnes před sebou, je jen první část dlouhého procesu, srovnáme-li ho s programy Číny a Spojených států; není v něm také dostatečně jasně definován jeho cíl, a tímto cílem musí být zaměstnanost; a konečně, evropský program nemůže být souhrnem vnitrostátních plánů.
<P>
Je načase, abychom občanům Evropy ukázali, že Evropa je sítí práv, jež zahrnují také hospodářskou oblast; že je chrání v době krize a že podporuje solidaritu a programy růstu a podpory pro malé a střední podniky, ke kterým se v současné době nedostávají plody intervencí provedených v bankovnictví. Právě to je reálná ekonomika, a my jsme zde proto, abychom jako Evropané ukázali občanům, že Evropa je zde také, a především, že je na jejich straně.
<SPEAKER ID="091" NAME="Sophia in 't Veld" AFFILIATION="ALDE">
(NL) Pane předsedající, šokuje mne a je dost divné, že v posledních letech nikdy nebyl dostatek peněz na školství, zabezpečení, inovaci a ochranu životního prostředí, a nyní by náhle měly pršet miliardy. Nejlepší záchranný plán pro budoucnost je silný evropský trh ve spojení se zdravými vládními financemi, a neměli bychom přece rozhazovat dědictví budoucích generací.
<P>
Krize soukromého zadlužení by neměla být jednoduše nahrazena veřejným zadlužením. Komise by měla zaujmout pevný postoj pro přísné dodržování paktu o stabilitě a pravidel státní podpory, a v této souvislosti vítám prohlášení učiněná panem Almuniou a paní Kroesovou. Koneckonců, nejsou to jen bankéři, ale také politikové, kdo by měl moudře disponovat s penězi občanů. Na plný plyn by se neměly rozjet ani tak tiskárny peněz, jako spíš Lisabonská strategie, protože nám může přinést velké výhody.
<P>
Například volný trh služeb může vytvořit statisíce nových pracovních míst, aniž by si to vyžádalo zvýšené náklady. Je proto podle mého názoru překvapivé, že členské státy by měly při zavádění směrnice o službách postupovat tak pomalu. Záchranný plán pro rostoucí počet absolventů škol bez kvalifikace je přinejmenším stejně důležitý jako pomoc podvedeným střadatelům, protože bez kvalifikace nemají tito mladí lidé v životě vůbec žádnou pozici.
<P>
Alternativně bychom měli investovat do dosažení 3% cíle v oblasti výzkumu a vývoje, který byl v roce 2000 pozastaven. Koneckonců, vždyť průmysl nikdy neposkytl svůj přislíbený 2% podíl, ale nyní dostává mnohamiliardovou podporu.
<P>
A konečně, vzhledem k tomu, že situace na volném trhu se může vyvinout velmi špatně, předpisy a dohled nad trhem jistě nejsou žádný luxus, ale i tak to není nic ve srovnání s hospodářským a sociálním rozvratem, který po sobě zanechaly různé experimenty s nacionalismem a socialistickým státním hospodářstvím.
<SPEAKER ID="092" NAME="Hans-Peter Martin" AFFILIATION="NI">
(DE) Pane předsedající, nejsem jediný, pro koho je obtížné ztotožnit se s tímto narůstajícím sebevědomím tvůrců evropských politik, když dojde na řešení krize finančních trhů, protože kdyby Evropa, kdyby EU byla fungující demokracií, musela by se nejprve nastolit otázka o odpovědnosti, a jak se to všechno mohlo vůbec stát.
<P>
Prostě není pravda, že všechny ty problémy, před nimiž dnes stojíme, přinesla nějaká tsunami, že to je od přírody. Je to dílem lidí. Při všem tom regulačním zápalu, který je pro tuto Unii typický, se člověk ptá sám sebe, proč se nic nepodniklo, když banky začaly viditelně přerůstat hranice jednotlivých států? Proč, navzdory příslušným varováním, se nic nepodniklo, když se nám sem vloudily deriváty? Jasně si pamatuji, že na všechny toto momenty poukazoval už Josef Stiglitz, laureát Nobelovy ceny. Bylo ticho, bylo to tabu. Tam bychom měli začít, protože uvědomění si vlastních chyb je jediným klíčem k nalezení řešení v budoucnosti.
<SPEAKER ID="093" NAME="Margaritis Schinas" AFFILIATION="PPE-DE">
(EL) Evropský parlament musí vyslat jasnou zprávu o obou stranách této dnešní diskuse: Za prvé, pokud jde o podmínky fungování finančního systému, který musíme vybudovat pro budoucnost, a za druhé, pokud jde o naši první reakci na plán obnovy, který Komise předložila 26. listopadu. K prvnímu bodu, není pochyb, že Komise jednoznačně dostala zprávu, že doba samoregulace nebo neexistence regulace je nenávratně pryč. Pokud snad někteří lidé v Komisi nebo dokonce v tomto parlamentu měli dojem, že reálnou ekonomiku je možné budovat na principu hry bez pravidel, pak události poslední doby potvrdily, že se mýlili. Nějaký čas nám to trvalo, ale nyní to chápeme. Nemyslím si, že vinu na tom nese komisař Almunia. Jiní možná takový princip v Komisi prosazovali, ale nyní už je příliš pozdě. Nový hospodářský řád musí být nyní postaven na principu, který se řídí pravidly, pravidly a ještě jednou pravidly.
<P>
Druhá část plánu obnovy, který předložila Komise minulý týden, obsahuje některé pozitivní body, a musíme uznat, že se Komisi podařilo (a vím, jak je to těžké) skloubit názorové rozdíly a nabídnout vládám vzájemně propojený akční rámec se společným výchozím principem. Už slyším, jak lidé po levici i po pravici nyní říkají takové věci jako "chtěli jsme to jinak”, "to bude asi příliš drahé” nebo "mně se to nelíbí”. Jsou to stejní lidé, kteří, kdyby Komise neudělala nic, by říkali "Komise nic nedělá”, "čekáme, až nám Komise předloží nějaký plán”. Proto si myslím, že druhá zpráva, kterou musíme vyslat komisaři, je to, že princip, na němž je tento balíček postaven, je správný, že vládám pomůže a že to může docela dobře být záchranný člun, na kterém reálná ekonomika může přežít první dny krize. Děkuji vám.
<SPEAKER ID="094" NAME="Donata Gottardi" AFFILIATION="PSE">
- (IT) Pane předsedající, pane komisaři, dámy a pánové, přípravou plánu záchrany a obnovy pro evropské hospodářství vysílá Evropská unie první zprávu svým občanům a také trhům. Očekávání jsou velká, a nemůžeme je zklamat. V době, kdy finanční konsolidaci a výši veřejného zadlužení může nepříznivě ovlivňovat státní intervence formou již vynaložených prostředků nebo záruk ve snaze zachránit velké finanční a průmyslové subjekty a s očividnými důsledky pro veřejné finance a osobní příjmy, potřebujeme koordinovaný přístup na evropské úrovni a musíme také bojovat proti daňovým únikům a daňovým rájům. Je důležité, aby všechny výdaje a plány jednotlivých států byly striktně a účinně koordinovány a zaměřeny na stejný cíl.
<P>
S potěšením konstatuji, že existují plány na vyjasnění flexibilního uplatňování paktu o stabilitě, jež musí být cílené, dočasné a přiměřené, včetně mechanismů zaměřených na strukturální změny, účelného využití veřejných finančních prostředků, restrukturalizace státních výdajů a prorůstových investic v souladu s cíli Lisabonské strategie a zvýšeného důrazu na úlohu malých a středních podniků. Společný přístup musí také zahrnovat makroekonomické rozpočtové politiky a také mzdové politiky a postupné výrazné snižování daňového zatížení práce a důchodů.
<P>
To musí být prováděno s využitím daňových úlev, revidovaných daňových sazeb a kompenzace daňové progrese s cílem snížit chudobu, a ne pouze krajní chudobu, a podpořit spotřebu a hospodářský růst poskytnutím proticyklické reakce na nynější hospodářskou krizi, která je předzvěstí recese.
<P>
Ale pozor, musí být splněn úkol spočívající v zachování příjmů a opětovného nastartování spotřebitelské poptávky se skutečným důrazem na environmentální a sociální udržitelnost, čímž se vyhneme nutnosti slepě napodobovat modely a systémy, jež předvedly všechny své slabiny.
<SPEAKER ID="095" NAME="Margarita Starkevičiūt" AFFILIATION="ALDE">
Vážený komisaři, v tomto plánu obnovy postrádám zmínku o finančních trzích. Na počátku tohoto roku, když se projednávaly širší hospodářské směrnice, přišel Parlament s návrhem, aby byla do směrnic zahrnuta i problematika finančních trhů.
<P>
Bohužel Komise byla tehdy proti tomuto návrhu. Další vývoj událostí potvrdil, že jsme měli pravdu. Chtěla bych vás požádat, abyste tuto chybu znovu neopakovali a spojili plán hospodářské obnovy s revidovaným akčním plánem pro finanční služby. Přijmeme-li tuto strategii, bude možné dlouhodobě zohlednit potřeby reálné ekonomiky při probíhající modernizaci finanční struktury EU.
<P>
- (LT) Chtěla bych také vyzvat ke kontrole vašich návrhů z pohledu subjektů finančního trhu. Komise nyní předkládá tolik nových návrhů, že dokonce i pro nás, poslance parlamentu, je obtížné je zvládnout. Nejsou příliš dobře koordinované. Pomyslete jen, jaké pocity musí mít odpovědní zástupci institucí na finančním trhu a investoři, kteří jistě mají potíže při rozhodování. Zdaleka to nepůsobí dojmem, že náš trh je stabilní; proto se domnívám, že to vyžaduje větší koordinaci.
<SPEAKER ID="097" NAME="John Purvis" AFFILIATION="PPE-DE">
Pane předsedající, vyslechli jsme toho dost o koordinaci, ale začínám pochybovat o tom, zda si ještě dál vystačíme s koordinací, zda nemusíme přejít k solidaritě namísto pouhé koordinace, protože krize už přestala být krizí bank, což je samo o sobě dost špatné, a stala se krizí zemí. Poté co se koordinace po právu přesunula z vnitrostátní na evropskou a na globální úroveň, měli bychom možná nyní zvážit, zda není nutná větší solidarita. Chtěl bych se zeptat Komise a Rady, zda se skutečně zabývají otázkou světových institucí, neboť tato otázka k ústnímu zodpovězení se konkrétně týká Mezinárodního měnového fondu nebo alternativních institucí, jež by mohly plnit úkoly solidarity na globální úrovni.
<P>
Moje druhá otázka se týká toho, na jaký typ stimulace bychom se měli zaměřit při daňových pobídkách, pokud je ovšem preferován tento způsob řešení. Měla by být tímto způsobem řešení daň z přidané hodnoty, a měl umožnit snížení sazby daně z přidané hodnoty z vyšší nebo střední sazby na nižší sazbu v určitých oblastech - a co v tomto ohledu děláme? A není mnohem lepší mít toto snížení takto koncentrované, než ho rozprostřít do šířky s podstatně menší mírou snížení?
<P>
Regulace: zejména od našich přátel tíhnoucích doleva často slýcháme, že musíme mít stále víc regulace, že musíme zlikvidovat zajišťovací fondy a soukromé kapitálové fondy, ratingové agentury a tak dále. Smím však požádat Komisi a Radu, aby zvážily následující věc? Musíme vyčkat, musíme hodně a důkladně přemýšlet a musíme za každou cenu zamezit nezamýšleným důsledkům. Je-li nová regulace oprávněná - a možná, že je -, musí to být správná regulace a nesmí se stát překážkou obnovy a nesmí této obnově bránit ani ji zpomalovat. Svým způsobem bych skutečně chtěl podpořit pana McCreevyho v jeho umírněné reakci na problémy, a ne ho odsuzovat, což je, jak se zdá, přáním mnohých našich kolegů.
<P>
A nakonec, veřejné finance. Pakt o stabilitě a růstu se týká zemí eurozóny i zemí mimo eurozónu. Jsou-li dočasné nadměrné schodky oprávněné - a to je velká otázka -, musí být dočasné, musí být možné se z nich v reálné časové lhůtě zotavit a jestliže si některé země mohou dluh dovolit, a jiné nikoli, pak se ovšem dostáváme zpět k této otázce vzájemné solidarity. Chtěl bych od Komise a Rady slyšet, jaké časové lhůty považují při řešení této otázky za reálné.
<SPEAKER ID="098" NAME="Paul Rübig" AFFILIATION="PPE-DE">
(DE) Pane předsedající, pane komisaři, dámy a pánové, moje otázka souvisí s tím, že Island a Maďarsko zavádějí euro jako druhou měnu, a co si o tom myslíte? Myslíte si, že by to mohlo vyřešit problém obou těchto zemí?
<P>
Má druhá otázka zní: myslíte si, že by bylo možné zavést rizikovou přirážku za deriváty, jež by pak mohla být použita k upevnění vlastního kapitálu bank?
<P>
Moje třetí otázka zní: nemyslíte si, že snížení daně z přidané hodnoty by povzbudilo dovozy, zvláště z Číny a Indie? Nebylo by rozumnější zvážit snížení daní pro naše podniky a pro naše zaměstnance, vyplácet investiční dotace, zaměřit se na progresivní odpisy a především zvýšit hranici majetku nepatrné hodnoty na desetinásobek, aby se zamezilo zdanění fiktivních zisků a udržely se peníze v podnicích, což také usnadní vyplácení mezd?
<SPEAKER ID="099" NAME="Silvia-Adriana Ţicău" AFFILIATION="PSE">
(RO) Plán EU pro hospodářskou obnovu předpokládá rozumné investice, a tudíž podporuje růst rozpočtových výdajů v příštím období přibližně o 200 miliard EUR jako součást Paktu o hospodářském růstu a stabilitě.
<P>
Oceňuji zejména připravenost Evropské centrální banky snížit úrokové sazby, aby zajistila úroveň likvidity požadovanou bankovním systémem k tomu, aby byl schopen investovat do reálné ekonomiky.
<P>
Zvlášť oceňuji také návrh na změnu finančního rámce, aby bylo možné během příštích dvou let investovat 5 miliard EUR do rozvoje širokopásmové infrastruktury a do propojení energetické infrastruktury Evropy.
<P>
Vítám iniciativu, s níž vystoupila Evropská centrální banka a některé vnitrostátní banky a která je zaměřena na vytvoření fondu 2020 určeného pro činnosti v oblasti energetiky a změny klimatu a pro rozvoj dopravní infrastruktury.
<P>
Bude možné využít státní podporu pro podpoření výzkumu a vývoje, inovace, komunikační a informační technologie, dopravy a energetické účinnosti.
<SPEAKER ID="100" NAME="Ján Hudacký" AFFILIATION="PPE-DE">
(SK) Myslím si, že dvouletý plán hospodářské obnovy může být dobrou koordinovanou reakcí Evropské unie na hospodářskou krizi, pokud bude rozumně prováděn a realizován. Navrhovaný objem financí pro podporu hospodářství Unie by měl vytvořit dostatečný finanční rámec, který by stimuloval hospodářství členských států k novým rozvojovým impulsům. 30 miliard EUR, jež mají být poskytnuty stejným dílem z rozpočtu Evropské unie a Evropskou investiční bankou, musí být dobře cílené na rozvoj znalostní ekonomiky, nízkouhlíkové ekonomiky i na střednědobé a dlouhodobé programy energetické účinnosti.
<P>
Pokud jde o daňové pobídky, myslím si, že tato opatření by měla zůstat v rukou jednotlivých členských států. Osobně jsem zastáncem myšlenky snížení sazeb DPH u některých výrobků, jež úzce souvisejí s energetickou účinností a mohou stimulovat k výrazným úsporám energií.
<P>
Na závěr musím přiznat určitou obavu v souvislosti s plánem na uplatňování maximální flexibility, kterou umožňuje revidovaný Pakt o růstu a stabilitě. Některé vlády mají totiž tendence zneužívat taková opatření pro své populistické a čistě politické cíle bez jasné rozvojové koncepce.
<SPEAKER ID="101" NAME="Charles Tannock" AFFILIATION="PPE-DE">
Pane předsedající, chtěl bych vyjádřit zvláštní dík německé kancléřce Angele Merkelové, která se stala novou Margareth Thatcherovou Evropy. Podobně jako Železná lady, i ona věří ve vyrovnané rozpočty a v to, nevyplácet se z úvěrové a hospodářské krize za cenu zadlužení. Britský ministerský předseda Gordon Brown namísto toho a naproti tomu obdržel daňový protikrizový hospodářský balíček pro oživení prostřednictvím masivních výpůjček a rozpočtových výdajů bez šance na vyrovnaný rozpočet.
<P>
Chápu, že to byly v první řadě naše vlastní britské banky, jejichž bezstarostné půjčky nás uvrhly ve zmatek, spolu se špatnou regulací a slabém dohledu ze strany vlády, ale zároveň věřím, že tuto daňovou politiku - která je velmi nezodpovědná - musí také doprovázet snížení státních výdajů a dobře promyšlené plány její dlouhodobé ufinancovatelnosti. V opačném případě vyvoláme po období hospodářského poklesu období vysoké inflace, která znehodnotí všechny naše úspory a podkope evropské ekonomiky.
<SPEAKER ID="102" NAME="Colm Burke" AFFILIATION="PPE-DE">
Pane předsedající, vítám práci, kterou při řešení této obtížné otázky odvádějí členské státy, Rada a Komise. Mnozí mí kolegové se již podrobně zabývali tím, co je třeba udělat. Členské státy by však v této době neměly měnit své závazky vůči rozvojovým zemím. Členské státy EU musí zachovat vnější rozvojovou pomoc. Očekává se, že finanční krize bude mít výrazný dopad na přidělování humanitárních finančních prostředků, a mnozí analytikové předpovídají snížení oficiální rozvojové pomoci až o třetinu nebo i více.
<P>
Členské státy EU by ani dnes, kdy existuje pokušení snižovat výdaje, neměly polevovat v plnění rozvojových cílů tisíciletí. Celosvětové finanční problémy zvýraznily vzájemně závislou globalizovanou povahu našeho světa. Dokonce i kdyby se rozvojové země díky své omezené expozici globálním trhům vyhnuly mnoha bezprostředním důsledkům finanční krize, ekonomové varují, že dojde k dominovému efektu ve snížení přílivu pomoci i ve splácení, v oblasti přímých zahraničních investic a hospodářského růstu.
<P>
Mohlo by dojít k tomu, že rozvojové země budou značně trpět za finanční nepořádek, který nezpůsobily. Členské státy by proto měly zachovat status quo.
<SPEAKER ID="103" NAME="Předsedající">
Omlouvám se panu Gollnischovi a panu Sikierskému, kteří požádali o slovo, ale je už bohužel příliš pozdě, a proto jsme omezili počet vystoupení na pět.
<SPEAKER ID="104" NAME="Hervé Novelli">
úřadující předseda Rady. - (FR) Pane předsedající, pane komisaři, dámy a pánové, chtěl bych především říci panu Almuniovi, že správně zdůraznil tři aspekty, které jsou velmi důležité pro zajištění efektivity obnovy.
<P>
Prvním je dostatečně důrazný postup. Z tohoto pohledu bych cíl obnovy ve výši jednoho a půl procenta HDP považoval za dostatečně vysoký, vzhledem k částkám, o které se jedná.
<P>
Druhým aspektem je zohlednění rozdílné situace v jednotlivých členských státech. Komisař správně zdůraznil, že všechny země nejsou tak říkajíc na stejné lodi, pokud jde o hospodářskou a rozpočtovou situaci, ale to jim nebrání vyvíjet skutečně koordinované úsilí. To je něco, na čem hodlá předsednictví před příštím zasedáním Evropské rady dál pracovat. Jsem přesvědčen, že to je způsob, jak nakonec - i když ještě nevím, jak dlouho to bude trvat - budeme schopni obnovit růst a zaměstnanost.
<P>
Pane Gauzèsi, chtěl bych vám říci, že jste dobře vystihl, že veškeré naše úsilí se zaměřuje na financování reálné ekonomiky. Pomůžeme-li bankám, ony pak mohou do ekonomiky investovat, a naším jediným cílem - a vy jste tento bod správně zdůraznil - je financovat malé a střední podniky. Věřím, že Rada včera vyslala Komisí zprávu týkající se pomoci bankám, a je jasné, že chceme flexibilní a rychlou tvorbu rozhodnutí o podpoře, jež může být za stávající situace poskytnuta bankám a finančním institucím. Věřím, že Radu bylo slyšet, a chtěl bych vám říci, pane Gauzèsi, že Rada plně sdílí vaše přání, aby ratingové agentury na evropské, a dodal bych, na mezinárodní úrovni byly účinně regulovány, jak řekli mnozí mí kolegové a mnozí poslanci Parlamentu.
<P>
Pane Rasmussene, vám bych chtěl říci, že i když vaše vystoupení se více obracelo na Komisi, souhlasil jsem s vámi, když jste zdůraznil, že z regulace nebo dohledu by neměl být vyjmut žádný segment trhu. Existuje-li alespoň jeden poznatek, který jsme si odnesli, pak to je to, že je zde nedostatečná regulace určitých segmentů trhu. Tato regulace se proto musí zlepšit a musí být vytvořena v situacích, ve kterých životně důležitá. To bylo silné poselství Washingtonského summitu, který se konal 15. listopadu, a Evropa samozřejmě musí směřovat k dosažení těchto cílů, včetně cílů v oblasti spekulativních fondů.
<P>
Pane Dăianu, je pravdou, že regulace finančních trhů by měla být koordinována na mezinárodní úrovni; proto také se z podnětu Evropské unie konal Washingtonský summit. Věřím, že to byl tento hlas Evropy, sjednocené Evropy, který byl rozhodujícím faktorem na tomto summitu, který umožnil, aby summit načrtl jakousi cestovní mapu pro skutečnou regulaci mezinárodního finančního systému, a to proto, že Evropa byla schopna efektivně pracovat na svém vlastním programu.
<P>
Paní Harmsová, pro upřesnění, plán obnovy navrhuje dlouhodobé investice, možná na váš vkus ne dostatečně vysoké, nicméně je navrhuje.
<P>
Pane Kozlíku, chci vám říci - ano, musíme podpořit zemědělskou politiku stejně jako ostatní hlavní evropské politiky. Zmínil jste se o energetické politice; myslím si, že oprávněně. Jsou to priority, a měly by jimi zůstat, a to i v tomto obtížném období.
<P>
Pane Garcío-Margallo, práce Evropské centrální banky sehrála z mého pohledu rozhodující úlohu při překonávání obtíží, které nás zcela nedávno postihly, a její prezident dal jasně najevo, že inflace v Evropě je pod kontrolou a že on proto předpokládá, jak na to poukázala řada poslanců Parlamentu, nový manévrovací prostor v oblasti monetární politiky.
<P>
Měl jsem pocit, že paní Ferreirová byla, pokud jde o odpověď Evropské unie, dosti přísná. Domnívám se, že na rozdíl od toho, co řekla, Evropská unie reagovala na krizi přijetím energických rozhodnutí ve velmi krátké době díky pozitivní spolupráci našich institucí - Komise, Rady a Evropského parlamentu - a za to vám děkuji.
<P>
Pokud jde o podporu malých a středních podniků (MSP), zakrátko uspořádáme rozpravu o rozhodnutích přijatých na zasedání Rady ve složení pro konkurenceschopnost k otázce přijetí Small Business Act pro Evropu, a věřím, že také v této oblasti Evropa plní své úkoly, pokud jde o financování MSP a jejich upřednostnění, a to i v období hospodářského poklesu.
<P>
Paní in't Veldová, po právu jste poukázala na to, že krátkodobá obnova by měla být založena na dlouhodobých strukturálních reformách v rámci Lisabonské strategie. Tato strategie nikdy nebyla tolik důležitá jako právě v tomto období hospodářského poklesu, a strukturální reformy musí být schopny se prosadit..
<P>
Pane Martine, dobře jsem vás slyšel, když jste vyzval ke společnému postupu při zjišťování skutečných priorit.
<P>
Pane Schinasi, měli jsme pravidla, ale tato pravidla nefungovala, taková je pravda. Proto potřebujeme pravidla, ale pravidla, která jsou účinná; samozřejmě ne nadměrnou regulaci, ale reálný režim, který vyhovuje evropské konkurenceschopnosti.
<P>
Paní Gottardiová, chci vám říci, že plně sdílím vaše přání bojovat proti daňovým únikům. Navíc francouzské předsednictví to zařadilo mezi priority na evropské a mezinárodní úrovni. Chci vám také říci, že souhlasím s vašimi velice výstižnými připomínkami o potřebě efektivní hospodářské obnovy.
<P>
Paní Starkevičiūtéová, souhlasím s tím, že obvyklé zpomalení finančního odvětví je nedílnou součástí obnovy evropského hospodářství, a že by to mělo probíhat koordinovaně.
<P>
Pane Purvisi, souhlasím, skutečně je třeba, abychom směřovali k větší solidaritě - to je důležité. Navíc právě to navrhujeme, když zakládáme reformu mezinárodního finančního systému na institucích vytvořených v Bretton Woods, mimo jiné především na Mezinárodním měnovém fondu, univerzální a politicky legitimní instituci, jejíž úloha, a jsem o tom přesvědčen, v příštích letech poroste. Zmínil jste se o otázce DPH. Předsednictví je skutečně nakloněno snížení DPH cílenému zejména do odvětví velmi náročných na práci a do odvětví, jež nelze přemístit jinam.
<P>
Pane Rübigu, hovořil jste na stejné téma. DPH je nástroj, který může - ovšem je-li snížena - udržet aktivitu a zejména zaměstnanost, ale tato snížení DPH mohou být jen cílená, a tím mám na mysli, že musí být možné prokázat, že jsou zcela namístě. Avšak, jak víte, diskuse o této otázce ještě definitivně neskončila.
<P>
Paní Ţicǎuová, věřím, že jednou ze zásad návrhů Komise týkajících se hospodářské obnovy, jsou investice, které jsou reálné a včasné, ale také déletrvající a strukturální; plně s vámi v této otázce souhlasím.
<P>
Pane Hudacký, ano, Evropská investiční banka je velmi důležitým nástrojem na pomoc hospodářské obnově, včetně různých investičních prostředků. Domnívám se, že je to zásadní bod. Budeme mít možnost ho probrat během jednání Rady příští týden.
<P>
Pane Tannocku, já přesto věřím, stejně jako celá Rada, že potřebujeme obnovu, která bude sladěná, ale bude možné z ní vycouvat, až se navrátí růstové podmínky.
<P>
Na závěr vám, pane předsedající, pane komisaři, dámy a pánové, chci říci, že tato rozprava a všechny vaše otázky jsou pro Radu velmi důležité a velmi zajímavé. Ukazují, že mezi námi existuje široká shoda v tom, že na mezinárodních fórech musí být slyšet silný a konzistentní evropský hlas. Podpora Evropského parlamentu je nepostradatelná. V této souvislosti vám chci poděkovat.
<P>
Musíme, a jsem o tom přesvědčen, zcela přezkoumat náš přístup k finančnímu systému a jeho regulaci. Musí to být učiněno na evropské úrovni, ale také s přihlédnutím k řešením, jež budou nalezena na mezinárodní úrovni, protože máme-li si vzít z této krize nějaké poučení, pak to je to, že dnešní finanční systém má skutečně mezinárodní dimenzi; a proto řešení podněcované Evropou musí být nalezeno na mezinárodní úrovni.
<SPEAKER ID="105" NAME="Joaquín Almunia" LANGUAGE="ES">
Pane předsedající, pane Novelli, dámy a pánové, především jsem vám vděčný za vaše připomínky a poznámky a za zájem, který jste projevili o iniciativy Komise, zejména o plán obnovy, který jsme projednávali dnes odpoledne.
<P>
Nechystám se opakovat mnohé z odpovědí, jež právě poskytl pan Novelli. Souhlasím prakticky se všemi jeho poznámkami k tomu, co zde poslanci ve svých vystoupeních řekli.
<P>
Chtěl bych se jen velmi krátce zmínit o šesti bodech. Za prvé, souhlasím s názory těch z vás, počínaje panem Gauzèsem, kteří řekli, že omezení úvěrů je mimořádně bolestivé a je příčinou velmi závažných problémů, jimž nyní čelí reálná ekonomika. Ještě včera jsme na zasedání Rady ECOFIN jednali o tom, jak zvýšit efektivitu rekapitalizačních programů a programů pojištění vkladů, jež byly přijaty a mají být přijaty různými členskými státy. V sázce je velké množství peněz daňových poplatníků: značné prostředky byly nasměrovány do zajištění operací bank a finančních institucí nebo s cílem poskytnout jim kapitál. Nyní je věcí získání důvěry, aby se mohly vrátit zpět do ekonomiky, neboť je to životně důležitá složka pro řádné fungování ekonomiky.
<P>
Protože dobře nefunguje, hospodářské předpovědi, o nichž se zmínil pan Rasmussen a které jsem předložil před měsícem, nejsou bohužel takové, které bych předložil dnes. Proto jsem také včera ministrům oznámil, že 19. ledna předložím nové hospodářské předpovědi.
<P>
Mezinárodní měnový fond, OECD a další instituce mezitím zveřejnily odhady na rok 2009, které jsou ještě více znepokojivé než ty, ze kterých vycházely předpovědi Komise ze 3. listopadu. Odhady Evropské centrální banky budou zveřejněny zítra a jsou rovněž skličující.
<P>
Má druhá poznámka je ta, že zajisté bude větší regulace finančních služeb. Fakticky už dnes je větší regulace. Již včera Rada z podnětu Komise, jak o tom předtím hovořil pan Jouyet, politicky schválila nejméně čtyři - pokud si dobře vzpomínám - iniciativy Komise, jež se týkají regulace různých aspektů finančních trhů nebo služeb. Stávající regulační předpisy je třeba změnit, neregulované oblasti je třeba regulovat, a je nutné zlepšit kvalitu regulace a způsob dohledu nad uplatňováním těchto pravidel na evropské a globální úrovni. O tom všem hovoříme.
<P>
Jelikož do Parlamentu brzy dorazí rozhodnutí o návrhu směrnice Solvency II, chtěl bych říci, že reakce v Radě stále ještě není vždy v souladu s vlastními prohlášeními Rady o tom, co je třeba udělat v oblasti finanční regulace a finančního dohledu. Parlament si toho je vědom, protože o této směrnici vedl s Radou jednání. Neexistuje shoda o tom, jak nejlépe koordinovat dohled nad odvětvím pojišťovnictví.. Naléhavě musíme nalézt shodu o takovém dohledu v evropském měřítku, a již se bavíme o orgánu dohledu nad institucemi, jež operují globálně.
<P>
K otázce zajišťovacích fondů, naše názory vycházejí ze zásady, že jejich činnost musí být regulována. Řekli jsme to v Komisi, řekla to Rada, a řeklo to i setkání ve Washingtonu.
<P>
Spolu s dalšími faktory to nyní analyzuje skupina na vysoké úrovni v čele s panem de Larosièrem. Komisař McCreeve se včera setkal s Hospodářským a měnovým výborem.
<P>
Byl jsem při tom, když vám předseda Komise při svých nedávných návštěvách v této sněmovně opakovaně sdělil, že Komise se chystá regulovat zajišťovací fondy a že to také učiníme. Nyní se vedou diskuse o tom, v jaké míře, ve kterých oblastech a které části činnosti zajišťovacích fondů mají podléhat regulaci, což se nebude týkat jen zajišťovacích fondů. Důležité příspěvky do této diskuse přicházejí ze zaměstnanecké sféry a ze zprávy vypracované tímto parlamentem z podnětu pana Rasmussena.
<P>
Plně souhlasím s těmi z vás, kdo jste se zmínili o investicích a o potřebě spojit nezbytné střednědobé a dlouhodobé investice s energetickým a klimatickým balíčkem. Souhlasím s těmi, kdo říkají, že naše monetární politika má manévrovací prostor, aniž by to nutně ohrozilo nezávislost Evropské centrální banky nebo jiných centrálních bank. To je očividné. Inflace v eurozóně koncem listopadu činila podle údajů Eurostatu 2,1 %. Přitom ještě před několika měsíci jsme hovořili o mírách inflace, jež byly dvojnásobné, a tohoto rozdílu se nyní využívá. Centrální banka bude zítra zasedat zde v Bruselu. Nevím, co hodlá dělat, ale slyšel jsem prohlášení prezidenta banky pana Tricheta na toto téma, a ta jsou zcela jasná.
<P>
Můj další bod se týká Paktu o stabilitě a růstu. Pakt jasně stanoví, že při rozpočtovém schodku, který prolomí hranici 3 %, se automaticky uvede do chodu postup při nadměrném schodku s jedinou výjimkou, a sice, když je mimořádná hospodářská situace, a my nyní jsme v hospodářské situaci, která je mimořádná. Druhou podmínkou, která platí současně s první, je to, že nadměrný schodek by měl být dočasný, a dočasný neznamená několik let, ale pouze jeden rok. Třetí podmínka, současně s prvními dvěma, je ta, že výše schodku by neměla o mnoho přesáhnout referenční hodnotu, a zde, pane Garcío-Margallo - aniž bych zacházel do technických podrobností nevhodných pro převážně laické publikum v této sněmovně - hovoříme o několika desetinách procentního bodu.
<P>
A nakonec, v odpověď panu Parishovi a ještě někomu, kdo se zmínil o otázce daně z přidané hodnoty, dokument nebo plán Komise obsahuje řadu nástrojů, jež mohou být použity pro vyvolání daňové pobídky, a jedním z nich jistě je snížení tak důležité daně, nebo spíše sazby tak důležité daně, jako je DPH. Je však také skutečností, že Komise nikoho nenutí, aby to učinil. Prostudujte si ten plán a uvidíte, že v něm nejsou obsaženy žádné povinnosti, a ani by nemohly být. Třetí bod - a to je informace pocházející ze včerejšího jednání Rady ECOFIN - je ten, že pro použití toho nástroje se včera vyslovil jen jeden členský stát z 27, a že to byl členský stát, který ho již použil.
<SPEAKER ID="106" NAME="Předsedající">
Děkuji vám, komisaři, zvláště za pokrytí témat sahajících od matematiky až po teologii.
<P>
Rozprava je ukončena.
<P>
Písemná prohlášení (článek 142)
<SPEAKER ID="999" NAME="Louis Grech  " AFFILIATION="PSE">
písemně. - Finanční krize přinesla velké výzvy pro EU a pro globální ekonomiku. Koordinované úsilí členských států bylo účinné při stabilizaci bankovního systému EU, ale zbývá učinit ještě mnohé, aby se zamezilo přenesení krize do širší ekonomiky a na ochranu domácností, podniků a pracovních míst. Ve vzájemně provázaném světě by řešení těchto výzev mohlo být příležitostí k tomu, aby se EU ujala vedení při vnášení jasnosti, sociální odpovědnosti a předvídatelnosti do globální finanční struktury.
<P>
Realizace zmírňujících opatření musí být včasná, komplexní a musí ji doprovázet vhodné regulační postupy zaměřené na řešení hlubinných příčin této krize. Zvláštní pozornost by měla být věnována regulaci v oblasti nových finančních produktů, jako jsou rizikové hypotéky a jejich deriváty, a také subjektům, jež se podílejí na jejich uvádění na trh, jako jsou banky, zajišťovací fondy a soukromé kapitálové fondy. Musí být přezkoumán podnikatelský model ratingových agentur a právní závaznost jejich ratingů.
<P>
V rámci procesu obnovy musíme upřednostňovat řešení, jež ochrání pracovní místa, růst a ty nejzranitelnější, podpoří hospodářskou energii a stabilitu a současně zajistí, že si udržíme odstup od stran bytostně zainteresovaných na zachování statutu quo.
<SPEAKER ID="107" NAME="Gábor Harangozó  " AFFILIATION="PSE">
písemně. - (HU) Vítám sjednocené evropské úsilí při zvládání krize a iniciativy zaměřené na zachování stávajících evropských pracovních míst a na vytváření nových.
<P>
Současně bych chtěl obrátit pozornost na to, že země, jež jsou v tak prekérní fiskální situaci jako Maďarsko, nemají k dispozici žádné účinné daňové nástroje ani možnosti snížení daní. V těchto zemích jsou tedy možné hospodářské pobídky formou přesměrování a účelného využití evropských zdrojů a také snižování mzdových nákladů, účinnější regulace hospodářské soutěže a snižování administrativních nákladů.
<P>
Jsem zejména rád tomu, že naše spojené úsilí v této oblasti má podporu komisaře Almunii. Proto považuji iniciativy, jež souvisejí se strukturálními fondy, za zdaleka nejdůležitější a důrazně podporuji jejich neodkladné přijetí. Urychlené přijetí těchto důležitých projektů a také podpora formou úvěrů dostupných malým a středním podnikům může napomoci povzbuzení poptávky.
<P>
Zároveň jsem toho názoru, že naše úsilí ve prospěch nejpotřebnějších je stále ještě nedostatečné, a proto vyzývám k tomu, aby změny, jež jsou navrhovány v oblasti podpory bydlení, zahrnovaly také investiční přípravu pozemků a novou výstavbu. V málo rozvinutých oblastech a sídlech existují některé pozemky nebo výstavby nevhodné pro rekonstrukci, a proto musíme podporovat výstavbu moderních, energeticky účinných obydlí. Tím můžeme napomoci dosažení cílů Evropské unie v oblasti energetických úspor i vytváření pracovních míst, a přitom zároveň pomáhat těm, kdo to nejvíc potřebují.
<SPEAKER ID="108" NAME="Janusz Lewandowski  " AFFILIATION="PPE-DE">
písemně. - (PL) Vyhlášením svého krizového akčního plánu Evropská komise reagovala na aktuální potřebu opatření Společenství zaměřených na stabilizaci a oživení ekonomiky. K tomuto vyhlášení však došlo jen několik dní po takzvaném smíru, jenž určuje podobu rozpočtu Evropské unie na rok 2009. Tento rozpočet nevyčleňuje dodatečné prostředky na překonání krize, a je obtížné si představit, že plán v rozsahu 200 miliard EUR bude zcela rozpočtově neutrální.
<P>
Vleklý spor o finanční zdroje ve výši 1 miliardy EUR na pomoc zemím ohroženým hladem ukazuje, že nebude snadné přesvědčit 27 zemí, aby souhlasily s vyčleněním dalších finančních prostředků, a to více než 116 miliard EUR dohodnutých 21. listopadu mezi Evropským parlamentem a Radou pro rok 2009. Kdyby nic jiného, tak již z tohoto důvodu není plán pana Barrosa ničím jiným než součtem úsilí jednotlivých členských států, jež doprovázejí přísliby větší tolerance k rozpočtovým schodkům a právním předpisům týkajícím se poskytování státní podpory.
<P>
Nicméně doufám, že jakékoli případné oslabení Paktu o stabilitě a růstu nebude jediným výsledkem plánu Evropské komise. Bude tomu tak v případě, že splníme příslib zvýšení záloh a zjednodušení čerpání strukturálních fondů, jež musí působit jako místní a odvětvově specifické protikrizové balíčky v letech 2009-2010. To by zvrátilo katastrofální tendenci k rostoucímu nesouladu mezi sliby a skutečně vynakládanými prostředky na regionální politiky.
