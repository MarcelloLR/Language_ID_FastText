<CHAPTER ID="014">
Súdán a Jižní Súdán (rozprava)
<SPEAKER ID="274" NAME="Předsedající">
Dalším bodem je prohlášení místopředsedkyně Komise a vysoké představitelky EU pro zahraniční věci a bezpečnostní politiku o Súdánu a Jižním Súdánu (2011/2717 [RSP]).
<P>
Myslím, že ji zastoupí pan Piebalgs. Děkuji, pane Piebalgsi. Pane komisaři, jménem vysoké představitelky a Komise se můžete ujmout slova.
<SPEAKER ID="275" NAME="Andris Piebalgs">
člen Komise, jménem místopředsedkyně Komise a vysoké představitelky EU pro zahraniční věci a bezpečnostní politiku. - Paní předsedající, přibližně za měsíc skončí šestileté přechodné období súdánské souhrnné mírové dohody. Je to historický okamžik pro Súdán a vlastně i pro celý africký kontinent. Lidé z Jižního Súdánu dlouho čekají na tento okamžik, na 9. červenec, kdy bude vyhlášena nezávislost jejich země. Evropskou unii bude na slavnostním ceremoniálu ke dni nezávislosti zastupovat vysoká představitelka a místopředsedkyně Komise.
<P>
Začátkem letošního roku se uskutečnilo věrohodné referendum a pochválili jsme súdánské strany za znamenitou práci, kterou odvedly při jeho organizaci. Uvítali jsme, že prezident Bašír veřejně prohlásil, že severní Súdán jako první uzná nezávislý Jižní Súdán. Pozitivní dynamika období, které bezprostředně následovalo po referendu, se však vytratila. Vyskytují se zde znepokojující sklony ke zvyšujícímu se napětí a konfliktům. Nedávné násilné střety v oblasti Abyei a jejím okolí by nepochybně mohly vést k další vojenské konfrontaci mezi severním a Jižním Súdánem.
<P>
O Súdánu jsme v Radě pro zahraniční věci diskutovali jak v lednu, tak v květnu a vrátíme se k němu i při zasedání Rady pro zahraniční věci, které se uskuteční 20. června. Vysoká představitelka hodlá v Radě představit komplexní strategický přístup EU pro Súdán, který se zaměří hlavně na nezávislý Jižní Súdán, ale také bude zahrnovat prvky pro konstruktivní jednání se severním Súdánem, včetně přechodových oblastí, Dárfúru a východní části. Ve skutečnosti budeme svědky vzniku nikoli jednoho nového státu, ale dvou.
<P>
Tento komplexní přístup bude strategickým dokumentem, který stanoví všechny klíčové osy naší politiky vůči Súdánu. Mezi hlavní cíle EU patří podpora míru mezi těmito dvěma státy a jejich demokratizace a prosperita. Chceme, aby to byly dva životaschopné státy, které budou vedle sebe existovat jako dobří sousedé, kteří sdílejí otevřenou hranici umožňující přeshraniční pohyb lidí a výměny zboží, kapitálu a myšlenek.
<P>
Jižní Súdán bude potřebovat naši plnou pozornost, pokud jde o stabilizaci, budování státu, institucí a kapacit a o dlouhodobý rozvoj. Naším nejvyšším zájmem bude zabránit selhání státu.
<P>
V rámci případné strategie reakce se zaměříme na několik významných prvků: posílení přítomnosti EU v Džubě zřízením delegace EU; zahájení komplexního politického dialogu; stabilizaci Jižního Súdánu a společnou hranici, a to prostřednictvím zvláštních opatření a nástrojů - včetně společné bezpečnostní a obranné politiky a nástroje stability - a zvyšování rozvojové pomoci.
<P>
Co se týče tohoto zvyšování pomoci, EU pro Jižní Súdán právě uvolnila dodatečné finanční prostředky v celkové výši 200 milionů EUR, takže naše prostředky dnes činí přibližně 300 milionů EUR. Se členskými státy EU spolupracujeme na společném plánování, abychom maximalizovali dopad na místě. Zároveň budeme pokračovat v humanitární pomoci a pracovat na zajištění toho, aby byl součástí komplexního přístupu obchod.
<P>
Pokud jde o severní Súdán, ten utrpí určité ztráty. Na severu musíme podporovat reformní kroky, prosazovat začleňující politický dialog a více usilovat o prosazování lidských práv. Snažíme se zintenzivnit politický dialog s vládou v Chartúmu. Cílem mé poslední návštěvy bylo dát najevo, že se EU po pozitivní reakci Chartúmu na výsledek referenda znovu angažuje.
<P>
Jsme však mimořádně znepokojeni nedávným násilím, a jak jsem uvedl, vojenskou okupací města Abyei, což představuje jasné porušení souhrnné mírové dohody. Naléhavě vyzýváme příslušné strany, aby se zdržely jakékoli budoucí provokace a vyjednaly podmínky pro dlouhodobé mírové soužití místních komunit ve městě Abyei a jeho okolí.
<P>
Nadále máme rovněž obavy ohledně zadržování obránců lidských práv, novinářů, opozičních politiků a pokojných protestantů z řad studentů. Jednou ze základních zásad souhrnné mírové dohody bylo zřízení demokratických vlád založených na respektování rozmanitosti a základních svobod. Chceme, aby jak v severním, tak Jižním Súdánu byly respektovány základní svobody a opravdu široké demokratické vlády.
<P>
Musím rovněž zmínit Dárfúr. Evropská unie je nadále hluboce znepokojena pokračujícím násilím v Dárfúru, které vede k vysídlování, a dále jeho závažným dopadem na humanitární operace.
<P>
Jsou zde i pozitivní novinky. Tři evropští občané, kteří byli v Dárfúru po několik měsíců drženi jako rukojmí, byli propuštěni, ale zároveň víme, že situace v Dárfúru se nezměnila. Budeme muset pokračovat v podpoře úsilí o dosažení všeobecného a spravedlivého míru v Dárfúru a zároveň se musíme pokusit o zajištění pozitivního výsledku procesu mírového jednání a vytvářet na místě podmínky umožňující politický proces vycházející ze situace v Dárfúru. Vítáme výsledek nedávné konference všech zúčastněných stran v Dohá a doufáme, že zajistí významné pokroky směřující k trvalému míru v Dárfúru.
<P>
Na závěr musím zmínit spravedlnost. Trvalého míru v Dárfúru nelze dosáhnout bez spravedlnosti a usmíření. Je nutné ukončit beztrestnost. Rada opakovaně připomněla povinnost súdánské vlády plně spolupracovat s Mezinárodním trestním soudem, a to podle rezoluce 1593 Rady bezpečnosti OSN. Lidé z Dárfúru si zaslouží dosáhnout toho, po čem tak dlouho touží - trvalého míru a spravedlnosti.
<SPEAKER ID="276" NAME="Mariya Nedelcheva" LANGUAGE="FR">
Paní předsedající, pane komisaři, dámy a pánové, v době referenda o sebeurčení Jižního Súdánu mě nejvíce zasáhlo nadšení a radost a dokonce jásot obyvatel. Lidé byli šťastní, protože konečně dostali slovo. Konečně po více než dvaceti letech války měli pocit, že tomu, co říkají, je nasloucháno.
<P>
Nesmíme zklamat těchto šest milionů jihosúdánských obyvatel, ale nesmíme zapomínat ani na obyvatele ze severní části. Je důležité, aby uprostřed demokratického impulsu, který navodily výsledky referenda, byla jednání co nejtransparentnější a zajistila tak pevný základ jak pro budoucí rozvoj obou nových států, tak i pro budoucí rozvoj vztahů mezi nimi a vztahů s mezinárodním společenstvím. Životaschopnost a stabilita severní i jižní části je zásadní. Je podstatné, aby byla konečně nalezena řešení přetrvávajících problémů. Mám na mysli problémy občanství, rozdělení dluhu a výnosů z prodeje ropy a složitou záležitost nevymezených hranic.
<P>
Referenda v rámci souhrnné mírové dohody dále musí pokračovat v oblastech Abyei, Jižního Kordofánu a Modrého Nilu. Situace v oblasti Abyei se každým dnem zhoršuje. Je to nanejvýše znepokojivé. Abyei se nesmí dostat do bodu, odkud není návratu, což by zničilo více než šest let jednání. Hrozí, že napětí, které se mění na otevřený konflikt, vrhne stín na nezávislost Jižního Súdánu a uvrhne region opět do chaosu.
<P>
Kvůli situaci v Abyei však nesmíme zapomínat na situaci v Dárfúru. V tomto ohledu je třeba zohlednit závěry konference z Dohá, jak jste právě uvedl, pane komisaři, a nesmíme pustit ze zřetele pokračující potřebu zajišťovat humanitární pomoc a zaručit bezpečnost humanitárních pracovníků. Transparentní jednání, stejně jako ukončení násilí a účinná spolupráce mezi těmito dvěma státy jsou zárukou jejich životaschopnosti.
<P>
To je samozřejmě rámec, který byl navržen již během procesu referenda. Je důležité, aby tento proces pokračoval a zajistilo se tak, že politická vůle obou států a mezinárodního společenství bude uváděna do praxe v podobě skutečných rozvojových projektů pro občany obou zemí. Právě tito občané a jejich blahobyt by měli stát v centru pozornosti demokratizace, politického pluralismu a dodržování lidských práv a náboženské, kulturní a etnické rozmanitosti jak v Jižním Súdánu, tak severním Súdánu.
<SPEAKER ID="277" NAME="Véronique De Keyser" LANGUAGE="FR">
Paní předsedající, dne 9. července bude Jižní Súdán oslavovat svoji znovu nalezenou nezávislost a důstojnost a súdánští lidé o této události opravdu mluví s vážností a emocemi.
<P>
Pane Piebalgsi, připravila jsem si tříminutový projev. Když jsem vás ale poslouchala, nabyla jsem pochybnosti, zda jej mám opravdu přednést. Musím vás doplnit: domnívám se, že Parlament má důvod být hrdý na činnost celé Evropské unie a na způsob, jakým byla vedena tato súdánská záležitost, a stejně jako súdánští lidé pevně doufám, že to povede k nezávislosti a ještě dále.
<P>
Hovořil jste o hlavních otázkách, to znamená o záležitosti související s oblastí Abyei, která je stále nevyřešená, o politických rozhodnutích, která se předpokládala v souvislosti s občanstvím, dluhem, měnou atd. Především jste zmínil vše, co doufáte, že učiníte, pokud jde o rozvoj, humanitární činnost, skutečnost, že spravedlnost musí být prosazována a že nesmíme podceňovat Mezinárodní trestní soud. Skutečně jste se zabýval všemi nejvýznamnějšími body.
<P>
Doplním pouze několik bodů. Co se týče problému rozvoje a humanitární činnosti, je pravda, že v Jižním Súdánu je toho stále třeba mnoho učinit a že musíme pokračovat v rozvoji severní části a nesmíme ji izolovat, což je nejdůležitější. Ještě je třeba mnoho udělat, protože země žila výhradně z ropy. Nerozvíjela diverzifikované hospodářství; nemá žádný vzdělávací systém; nejsou tam silnice, nemocnice atd. Potřeby a očekávání lidí jsou obrovské, a pokud nechceme, aby je nezávislost zklamala, pak musí rozvojová a humanitární činnost ještě dlouho pokračovat. To musíme mít stále na paměti.
<P>
Co se týče otázky lidských práv, práv žen a politického pluralismu, stále zde existuje polygamie, a to dokonce i v jižní části. Ženy se prodávají za krávy; 80 % jich je negramotných; práva dětí ještě nebyla zavedena a politický pluralismus neexistuje: není zde žádná kultura politického pluralismu, jak jsme viděli během voleb a referenda. Je to vzrušující a zároveň obdivuhodné.
<P>
Setkala jsem se jak s jihosúdánskou, tak severosúdánskou volební komisí, zejména jsem ale byla v kontaktu s jihosúdánskou komisí. Chtějí vytvářet zákony. Chtějí dobrou ústavu, chtějí budovat svou zemi a říkají nám: "budeme mít peníze, nedělejte si starosti, ale pomozte nám - buďte tady". Myslím, že v tomto ohledu jste splnili jejich požadavek. Vaše návštěva, návštěva paní Georgievové v minulosti a pravděpodobná návštěva paní Ashtonové při příležitosti oslav nezávislosti jsou hlavními událostmi.
<P>
Vaše přání předložit strategický plán pro Jižní Súdán je totožné s tím, co vyžadujeme po každých volbách. Nechceme, aby šlo pouze o krátkodobé velké řeči bez výsledku, ale stojíme o řádná navazující opatření a budoucnost pro země, které navštěvujeme. Naprosto jsem změnila znění svého projevu, pane Piebalgsi. Ráda bych vám poděkovala, protože, jak jsem řekla, je dobré, že můžeme být hrdi na Evropskou unii, zejména pak v těchto těžkých časech.
<SPEAKER ID="278" NAME="Ivo Vajgl" LANGUAGE="SL">
Paní předsedající, pane komisaři, až bude dne 9. července vyhlášena nezávislost další africké země, Jižního Súdánu, bude uzavřena další kapitola koloniálního dědictví na tomto kontinentu. Chceme věřit, že po přijetí demokratického rozhodnutí v referendu Jižní Súdán vyřeší své nevyřízené záležitosti se svým severním sousedem mírovou cestou, tedy prostřednictvím vyjednávání. Chceme věřit, že se region vyvaruje sporů a střetů kvůli hranicím a demografickým a migračním tokům kvůli ropě a dalším přírodním zdrojům, které jsou v obou zemích hojné, i když ze statistického hlediska mohou být chudé.
<P>
Upozorňuji vás, že mezinárodní společenství, OSN, Africká unie a Evropská unie musí nadále spolupracovat na konsolidaci obou zemí, zajišťování míru a budování institucí pro demokratický a pluralistický Jižní Súdán. Dámy a pánové, je to výzva, před níž stojíme nyní, kdy celý širší region zažívá oživení a otevírá se požadavkům a standardům moderní doby.
<P>
Súdán se opět nachází v historickém okamžiku. Všechny dohody, jichž bylo dosaženo na konci krvavé občanské války, se ještě nestaly skutečností. Situace v provincii Abyei se spíše blíží krizi nežli míru, v Dárfúru dochází k násilnostem a Súdán potřebuje naši pozornost a velkorysou pomoc.
<P>
Další důležitou skutečností je, že Rada bezpečnosti OSN obnovila v Súdánu mandát mise UNMIS a vyšle do Súdánu další mírové jednotky. Naše zpráva pro vlády v Chartúmu a v Džubě zní, že by měly přivítat mírové síly OSN jako přátele a zajistit jejich bezpečnost.
<SPEAKER ID="279" NAME="Nirj Deva">
jménem skupiny ECR. - Paní předsedající, pan komisař Piebalgs má pravdu. Máme před sebou rovněž jednu z největších výzev, kterým Evropská unie čelí. Jako zpravodaj Evropského parlamentu pro zprávu o budování státu musím říci, že toto je pro nás mimořádná příležitost, abychom vystupovali jako partner Jižního Súdánu, jedné z nejchudších a nejnovějších "budoucích" zemí, která vznikne dne 9. července, a abychom budování státu - o kterém v této sněmovně neustále hovoříme - uvedli na místě do praxe.
<P>
Je to země bohatá na přírodní zdroje, ale je to také země s nejhroznějšími sociálními ukazateli. Dítě narozené v Jižním Súdánu má dnes vyšší šanci, že zemře v průběhu dětství, než že nastoupí do základní školy. Taková je statistika. Potravinářské výrobky poskytované agenturami humanitární pomoci a určené k bezplatné distribuci chudým se nyní prodávají na trhu. Musíme budovat kapacity směrem zdola nahoru. V Súdánu nemají státní správu. Nemají vyškolené úředníky. Nemají infrastrukturu, kterou musí mít moderní budoucí stát. Potřebují právní stát, potřebují řádnou správu věcí veřejných, potřebují transparentnost, potřebují odborné znalosti, které máme jako partneři. Musí nás požádat a my jim musíme nabídnout partnerství, pokud jde o know-how.
<SPEAKER ID="280" NAME="Judith Sargentini" LANGUAGE="NL">
Paní předsedající, chcete vztyčit vlajku a pozvednout sklenku šampaňského, protože když může obyvatelstvo odhlasovat vlastní nezávislost, je to pouze správné a vhodné. Nepříjemnou věcí je zde to, že Jižní Súdán je ve skutečnosti dědicem odkazu z minulosti a že vztyčení vlajky či pozvednutí sklenky šampaňského možná není na místě vzhledem k situaci, v jaké se samotní obyvatelé Jižního Súdánu nacházejí. Oblast Abyei byla nyní připojena k severní části a obyvatelé Jižního Súdánu by měli být pochváleni, že se nenechali vyprovokovat. Otázkou však samozřejmě je, jak dlouho to vydrží.
<P>
To, že jsme my, mezinárodní společenství, přihlíželi, když byla otázka týkající se oblasti Abyei v referendu ponechána bez řešení, je vlastně velmi nezodpovědné a je návodem k budoucímu zahájení války. Rovněž můžeme s jistotou předpokládat, že bude nutno znovu vyslat jednotky OSN, aby nastolily mír. To, o čem hovoříme a o čem nikoli, považuji za obzvláště problematické. Uvažme skutečnost, že Súdán se pokouší ovlivnit nadcházející referendum v Abyei tím, že trvá na tom, aby byli do součtu zahrnuti i ti pastevci, kteří tráví část svého času v této oblasti a část jinde. Je oprávněné, aby Jižní Súdán tvrdil, že by neměli být započítáni, protože nejsou stálými obyvateli? Pokud s tím souhlasíte, neodpíráte tím pastevcům právo na existenci? Je to situace připomínající Hlavu XXII a odpověď nelze najít jen tak snadno.
<P>
Jsou zde rovněž dva další faktory, které je třeba zmínit. Nezasloužil by si Jižní Súdán férový začátek? Pokud ano, nemají obyvatelé Jižního Súdánu bezpochyby nárok na zrušení dluhu? Dotčené dluhy vytvořil režim v Chartúmu a nikdo nemůže říct, že lidem z jihu dobře posloužily.
<P>
Dalším faktorem je, jak bychom se měli vypořádat s bohatstvím, které se v Jižním Súdánu nachází pod zemí? Vztahuje se v současné době na Jižní Súdán iniciativa pro transparentnost těžebního průmyslu (EITI), která kontroluje, zda nedochází ke korupci, a přešetřuje, která ropná ložiska jsou prospěšná pro obyvatele? Pokud ne, jak můžeme my v Evropě pomoci? Jedna věc, která nakonec skutečně pomůže, pokud jde o evropskou pomoc Jižnímu Súdánu - a ve skutečnosti i severní části -, je obchod a poctivé investice na místě. Všichni s napětím sledujeme vývoj situace a já doufám, že budeme moci opět vztyčit vlajku a připít na svobodu Jižního Súdánu sklenkou šampaňského.
<SPEAKER ID="281" NAME="Gabriele Zimmer" LANGUAGE="DE">
Paní předsedající, na tento světový region všichni pohlížíme s velkými obavami a jsme si dobře vědomi, že riziko občanské války zdaleka není zažehnáno. Zásadní křehkost mírového procesu, který byl spuštěn, se ukazuje na stávajících událostech v oblasti Abyei.
<P>
Konflikt, který propukl, je dramatický. Severní armáda okupuje oblast Abyei a 15 000 lidí se dalo na útěk. Domnívám se, že jako Evropská unie musíme pomoci velmi hmatatelným způsobem, jak jsme to činili v minulosti, a že to musí mít podobu co nejvčasnějšího zajištění potravinové a humanitární pomoci pro uprchlíky a přípravy mimořádné humanitární pomoci pro uprchlíky.
<P>
I bez tohoto vystupňování konfliktu v Jižním Súdánu již tak nyní závisí na potravinové pomoci více než 40 % obyvatel. Jižní Súdán bude jednou z nejchudších zemí na světě, a pokud chceme, aby měly rozvojové cíle tisíciletí účinek i zde, je naprosto nezbytné, aby finanční prostředky uvolněné Radou - 200 milionů EUR - byly skutečně vydány na zajišťování potravin, vzdělávání a zdravotnictví v této části světa.
<P>
Moje skupina se zasazuje o okamžité stažení ozbrojených jednotek severu a jihu z oblasti Abyei, dodržování souhrnné mírové dohody a uznání demilitarizované zóny. S ohledem na prodloužení mandátu OSN, o němž se diskutovalo, vyzýváme ke zohlednění a posouzení rizik a problémů, např. těch, které vyšly najevo ve spojitosti s misí MONUC v Konžské demokratické republice.
<P>
Jsme zklamáni, že v tomto usnesení nezazněla žádná skutečně silná výzva ke zrušení dluhu a přešetření zahraničních dluhů. Považuji to za politováníhodné.
<SPEAKER ID="282" NAME="Bastiaan Belder" LANGUAGE="NL">
Paní předsedající, chtěl bych vysoké představitelce nebo jejímu zástupci sdělit dvě věci týkající se stávající situace v Súdánu. Nejprve vysokou představitelku vyzývám, aby naléhavě vyvíjela nátlak na súdánské orgány, aby propustily křesťanku, Hawu Abdallu Muhammad Salehovou, kterou z náboženských důvodů zatkla bezpečnostní služba v uprchlickém táboře v Dárfúru dne 25. května. Podle zpráv byla Salehová po zatčení mučena a odvezena na neznámé místo v Chartúmu; jedná se o osobní tragédii, která vyžaduje zapojení Evropy.
<P>
Mým druhým bodem je to, že jako poslance Evropského parlamentu mě silně zasáhlo, když jsem četl ostrou výtku ze strany odborníka na situaci v Súdánu, který je mezinárodním pozorovatelem v tomto opakovaně nepokojném konfliktním regionu Abyei, že diplomatický nátlak Evropy na vražedný a bojechtivý režim prezidenta al-Bašíra byl "k ničemu a špatně koordinovaný". To je skutečně zdrcující výtka.
<P>
Dává mezinárodní společenství, včetně Evropy, prezidentovi al-Bašírovi poté, co obsadil oblast Abyei, opět pocit nezranitelnosti? V tomto konkrétním okamžiku je třeba zdůraznit, jak slabé postavení má al-Bašír na domácí půdě a že nastal více než příhodný čas na tento režim zatlačit. Doufám tedy, že Evropa bude na al-Bašíra vyvíjet nátlak.
<SPEAKER ID="283" NAME="Mario Mauro" AFFILIATION="PPE">
(IT) Paní předsedající, pane komisaři, velmi si vážím pragmatického přístupu, který jste zaujal ve svém projevu. Rád bych přednesl dvě doporučení, v nichž bych rovněž chtěl zdůraznit práci na sledování referenda, kterou nedávno tak pečlivě odvedla paní De Keyserová a která je podle mého názoru pro naše orgány nedocenitelná.
<P>
Mám na mysli velmi specifickou záležitost: osobně mě vůbec nepřekvapilo, že po referendu s jeho výsledky vzrostl počet nepřátelských akcí, většinou způsobených súdánskými institucemi a orgány, zejména v regionu Abyei. Pro ustavičně nedůslednou chartúmskou politiku je typické, že naznačuje řešení a pak ho odvolá bez jakéhokoli varování. Právě to způsobilo pohromu, jaká v Súdánu nastala.
<P>
Dovolte mi učinit návrh: v rámci Evropské služby pro vnější činnost jsme vytvořili oddělení, které se zabývá konkrétně humanitárními krizemi. Toto oddělení musí být na situaci v Abyei upozorněno hned, a ne až budeme čelit velké katastrofě. Musí být mobilizováno, protože je spolehlivým oddělením, které prokázalo svůj význam např. při libyjské krizi. Domnívám se, že toto oddělení by dnes mělo být povzbuzeno, aby připravilo plán a předložilo ho Výboru pro zahraniční věci, přičemž by mělo vysvětlit, jakým způsobem zamýšlí jednat. Mělo by nám umožnit pochopit, jak může být zahraniční politika Evropské unie cenná, když budeme všichni pracovat společně s cílem dosáhnout nejlepšího výsledku.
<P>
Moje poslední doporučení se týká našich vztahů s Čínou; ze všech stran slýcháme, že Čína hraje v Súdánu velkou roli, což zní jako nějaká strašidelná přítomnost, které se musíme obávat. Osobně v této konkrétní chvíli zastávám názor, že bychom měli být ve vztazích k Číně velmi opatrní, nicméně bychom je měli mít za žádoucí a jejich prostřednictvím posoudit, zda se kromě hospodářských zájmů Čína zajímá také o hloubkové řešení otázek lidských práv.
<SPEAKER ID="284" NAME="Ana Gomes" AFFILIATION="S&amp;D">
Paní předsedající, EU musí nadále vyvíjet nátlak na súdánskou vládu, aby stáhla vojenské jednotky z pohraničního města Abyei. Řešení problému v Abyei je naléhavě potřebné, aby se zabránilo vystupňování ozbrojeného konfliktu mezi Súdánem a Jižním Súdánem. Tento konflikt ohrožuje mírový proces, který měl následovat po referendu z ledna 2011.
<P>
Ostřelování helikoptéry OSN, k němuž přistoupili členové milice na konci května, bylo násilnickým a hanebným činem; bylo to stejně pobuřující jako výzva chartúmské vlády, aby byly po 9. červenci odvolány mírové síly OSN. Přítomnost OSN je nutnější než kdy jindy, aby pomohla sledovat strany a stabilizovat region, a tedy zabránit vzniku konfliktů.
<P>
Zajištění pokojného přechodu k nezávislosti v Jižním Súdánu rovněž vyžaduje, aby na předním místě programu EU pro obě země a jejich zbytečně se vměšující sousedy zůstával boj proti beztrestnosti. EU by se neměla nechat zlákat k žádným potenciálně "výhodným dohodám" s prezidentem al-Bašírem výměnou za to, že se zapomene na skutečnost, že on i jeho stoupenci musí být postaveni před Mezinárodní trestní soud (ICC), aby se zodpovídali za válečné zločiny a zločiny proti lidskosti spáchané proti súdánskému lidu v Dárfúru.
<SPEAKER ID="285" NAME="Charles Goerens" AFFILIATION="ALDE">
(FR) Paní předsedající, nedávné referendum o nezávislosti Jižního Súdánu předznamenalo novou éru politického jednání s tímto novým státem. Vytvořením tohoto mladého státu, které bylo dříve považováno za interní záležitost Súdánu, se tato věc stala mezinárodní záležitostí. Veškeré vztahy s Chartúmem, co se týče zejména bezpečnostních otázek, nyní budou mezinárodní záležitostí a z toho vyplývá, že se na ně bude vztahovat mezinárodní právo.
<P>
Proto chválíme způsob, jakým různé strany provádí své úkoly, a v tomto ohledu je třeba zmínit některé z největších bezprostředních výzev, s nimiž se nově vytvořený stát setká. Zaprvé mezi těmito stranami musím jmenovat bývalého jihoafrického prezidenta a předsedu Africké unie Thaba Mbekiho a jeho zprostředkování; a myslím, že bychom měli zdůraznit také mediační roli, kterou sehrála naše vlastní zvláštní zástupkyně v Súdánu, Rosalind Marsdenová.
<P>
Zadruhé, přistoupení nového státu k dohodě z Cotonou otvírá nové vyhlídky pro rozvojovou spolupráci a vztahy s Evropskou unií. Považuji to za naléhavé a musíme učinit vše, co je v našich silách, abychom podpořili urychlenou ratifikaci.
<P>
Zatřetí, je nutné rozvíjet schopnost zvládat ohromné problémy, kterým tento nový, stále velmi křehký stát čelí. To rovněž vyžaduje pozornost ze strany mezinárodního společenství.
<P>
Začtvrté, je nutné přispívat také k rozvoji v severním Súdánu, který nesmíme opomíjet a který se připravuje na sestavení nové ústavy.
<P>
A konečně je zde strašná bezpečnostní situace v regionu Dárfúr a jednostranné přání vlády uspořádat dne 1. července 2011 referendum k jeho statusu.
<P>
Samozřejmě vítám osobní angažovanost našeho komisaře pro rozvoj a jeho pracovníků v této zásadní fázi. Pan komisař pochopil, že toto období rozhodující pro budoucnost Jižního Súdánu je rovněž zkouškou síly Evropské unie i dalších stran.
<SPEAKER ID="286" NAME="Peter van Dalen" AFFILIATION="ECR">
(NL) Paní předsedající, slavné datum 9. července se blíží. Jižní Súdán se oficiálně stane nezávislým. Je to stát, který se otevřeně hlásí ke klíčovým hodnotám křesťanské víry, ale také stát, který bude hodně zkoušen, protože mazaný starý lišák Umar al-Bašír sice možná přišel o skoro všechny vlasy, ale jistě nepřišel o esa v rukávu. V regionu Abyei začal vraždit občany. Zdá se, že začaly etnické čistky lidí z jižní komunity Ngok Dinka. Životy pracovníků OSN tam jsou ohroženy.
<P>
Paní baronka Ashtonová ví, že má naši podporu, pokud jde o její politiku lidských práv, a co se týče povstalců v Benghází, rozhodla se jednoznačně a správně. Učiňte nyní totéž s Umarem al-Bašírem, protože lidé z Jižního Súdánu si zaslouží naši silnou podporu.
<SPEAKER ID="287" NAME="Sabine Lösing" AFFILIATION="GUE/NGL">
(DE) Paní předsedající, v únoru bylo mnoho lidí, včetně některých z této sněmovny, naplněno nadějí i obavami v souvislosti s budoucností Súdánu. Názory na pokračující riziko násilných střetů se různily. Bylo jasné, že lidé ze Súdánu mají velké problémy a potřebují podporu. Situace v Súdánu nyní znovu zaplňuje přední stránky novin. Příčinou nejnovějších událostí jsou nevyřešené otázky spojené s blížící se nezávislostí jižní části a tyto problémy nelze vyřešit za použití zbraní. Proto vítám nedávnou dohodu mezi severním a Jižním Súdánem, kterou vyjednala Africká unie a jež se týká demilitarizované zóny podél budoucí hranice mezi těmito dvěma státy. Jednotky OSN podle modelu mise MONUC čítající 7 000 příslušníků však mohou způsobit více škody než užitku. Stačí se podívat na Kongo, abychom viděli, co mohou způsobit.
<P>
Pomoc pro Súdán musí být nestranná a nesmí se vázat na žádnou zájmovou skupinu. Musí být zaměřena na zájmy lidí z Jižního Súdánu a ze severního Súdánu, což se vztahuje jak na materiální, tak na diplomatickou pomoc. Aby se zabránilo dalšímu podněcování konfliktu, je nutné zastavit veškeré dodávky zbraní. Vyzýváme k ukončení veškeré spolupráce mezi civilními a vojenskými složkami a k ukončení vojenských výcvikových misí.
<SPEAKER ID="288" NAME="Michèle Striffler" AFFILIATION="PPE">
(FR) Paní předsedající, pane komisaři, dámy a pánové, samozřejmě vítáme pokojný a věrohodný způsob, jakým bylo v lednu provedeno referendum Jižního Súdánu o sebeurčení. Jak již bylo řečeno, Jižní Súdán vyhlásí nezávislost dne 9. července 2011. Výzvy jsou obrovské, a to jak z hlediska vnitřní organizace nového státu, tak z hlediska jeho vztahů vůči Súdánu na jejich společných hranicích a v regionu Abyei, který je bohatý na ropu.
<P>
Jak Súdán, tak Jižní Súdán se musí vypořádat s obrovskými potřebami v oblasti humanitární pomoci. Mezi primární výzvy patří bezpečnost, pomoc obyvatelům v nouzi a dodržování humanitárních zásad. Krize zdaleka neskončila. Je zásadní, aby mezinárodní společenství bylo i nadále přítomné a zachovalo velmi vysokou úroveň humanitární angažovanosti. Musíme velmi pozorně sledovat, jak se situace vyvíjí, protože již nyní je děsivá, ale mohla by se ještě zhoršit a stát se hrozbou pro stabilitu v regionu.
<P>
Je také zásadní, aby byla rozvojová pomoc, která je organizována pro Jižní Súdán, koordinována s humanitární pomocí a doplňovala ji. V této situaci, kdy jsou státní infrastruktury velmi slabé a humanitární krize přetrvává, nabývá vazba mezi pomocí v nouzi a rozvojem skutečného významu. Rozvojová pomoc tedy musí poskytovat podporu státním infrastrukturám a posilovat přístup obyvatelstva k základním službám, které v současnosti organizují nevládní a mezinárodní organizace.
<P>
A konečně nesmíme kvůli událostem v Jižním Súdánu a regionu Abyei přehlížet situaci v Dárfúru, která je považována za nejhorší humanitární krizi na světě. Životy milionů lidí stále závisí na vnější pomoci.
<P>
Protože mi zbývá ještě několik vteřin, chtěla bych na závěr pochválit práci pana Piebalgse, kterou považuji za výjimečnou.
<SPEAKER ID="289" NAME="Richard Howitt" AFFILIATION="S&amp;D">
Paní předsedající, dnes odpoledne chci silně zdůraznit, že EU musí s Jižním Súdánem pracovat na demokratizaci a budování institucí. Ano, bude to země s jednou z nejvyšších měr dětské úmrtnosti a nejnižšími ukazateli vzdělanosti na světě. Musí rychle přistoupit k dohodě z Cotonou, musí mít přístup k Evropskému rozvojovému fondu a možnost spravedlivého zmírnění dluhu. Ale právě jako by měla být EU hrdá na to, že jsme přispěli k převážně pokojnému a věrohodnému procesu referenda - a vzdávám hold své kolegyni, Veronique De Keyserové, která proces osobně vedla -, tak musí prioritně pomáhat Jižnímu Súdánu při revizi ústavy, přičemž je třeba zavést systém více stran a předcházet vzniku korupce.
<P>
Paní předsedající, datum 9. července je pro Jižní Súdán důležitější než cokoli jiného; ačkoli pro severní Súdán může souhrnná mírová dohoda skončit, jeho povinnosti nekončí. Hrozba násilí přetrvává, a to nejen v samotném Jižním Súdánu, ale také v sousedních provinciích Modrý Nil a Jižní Kordofán v severním Súdánu a totéž stále platí pro Dárfúr. Vlastně bych chtěl požádat pana Piebalgse, aby ve své odpovědi vysvětlil, jakým způsobem EU bojuje proti trvalému a zhoršujícímu se porušování lidských práv, zejména s ohledem na obránce lidských práv, jako je Hawa Abdalla z mírové mise Africké unie (AU) a OSN, která byla nezákonně zatčena a bita.
<P>
Měl jsem tu čest být přítomen při zrodu prvního nového státu tohoto tisíciletí na světě, Východního Timoru. Doufám, že se Jižnímu Súdánu podaří dosáhnout nezávislosti a zároveň zabránit tragickému zvratu, jaký postihl obyvatele Východního Timoru, a zajistit mír a prosperitu súdánským lidem, kteří velmi trpěli v průběhu nejdéle trvající občanské války v Africe.
<SPEAKER ID="290" NAME="Niccolò Rinaldi" AFFILIATION="ALDE">
(IT) Paní předsedající, je složité dohlížet na konečné kroky při vytváření nové země mírovou cestou. Konečný cíl - mír - musí být zajištěn, ale nesmí se vytratit zásadní součásti celkové dohody.
<P>
Vojenská akce Chartúmu v oblasti Abyei ohrožuje celkový výsledek této cesty, ačkoli na založení 54. afrického státu, k němuž dojde dne 9. července, nemá vliv.
<P>
Jih nesmí reagovat na provokace a nesmí ztratit ze zřetele konečný cíl, kterým není pouze nezávislost, ale také zřízení věrohodných institucí a pokrok jeho obyvatelstva, z něhož 90 % žije pod hranicí chudoby. Je nepravděpodobné, že by tito lidé měli prospěch ze zahraničních investorů, kteří již slibují, že jejich investice budou transparentní a že nebudou mít kořistnickou povahu.
<P>
Domnívám se, že toto - problém zahraničních investic v Jižním Súdánu - se brzy stane novou prioritní záležitostí, kterou Evropská unie bude muset sledovat a uplatnit při tom věrohodnost, kterou v tomto regionu v posledních letech získala.
<SPEAKER ID="291" NAME="Charles Tannock" AFFILIATION="ECR">
Paní předsedající, dne 9. července Jižní Súdán vyhlásí nezávislost jako anglicky hovořící nový africký stát. EU správně podporovala proces akčního plánu, který se týká programu dané země (CPAP), a referendum v Jižním Súdánu. Příštích několik měsíců však bude kritických. Jižnímu Súdánu musí být umožněno, aby se sám prosadil jako životaschopný suverénní stát. I bez ohledu na nepřátelského souseda na severu Jižní Súdán čelí obrovským rozvojovým výzvám. Infrastruktura zde převážně neexistuje. Je rozšířené nepřátelství mezi komunitami. Ukazatele zdravotní péče patří mezi nejhorší na světě a hospodářství téměř zcela závisí na vývozech ropy.
<P>
Je proto zásadní navýšit rozvojovou a humanitární pomoc EU určenou pro Jižní Súdán. Jižní Súdán ale také potřebuje jednoznačnou podporu EU z politického hlediska. Nedávné obsazení sporného hraničního regionu Abyei chartúmskou vládou naznačuje, že prezident Bašír dosud není plně smířený s rozdělením své země. A konečně, doufám také v to, že Jižní Súdán splní svoje sliby a bude první zemí Africké unie, která znovu uzná stabilní a demokratickou Republiku Somaliland jako také nezávislý stát.
<SPEAKER ID="292" NAME="Charalampos Angourakis" AFFILIATION="GUE/NGL">
(EL) Paní předsedající, nedávné střety v Abyei ukazují pouze to, jak bezdůvodné byly oslavy USA a Evropské unie, které následovaly po referendu. Opět jsme viděli, že imperialistický mír je stejně krvavý jako imperialistická válka. Je zjevné, že pro sever i jih, jež jsou na cestě imperialismu, a oběti bojů a politiky ve stylu "rozděl a panuj" bude těžké vyhnout se přímému konfliktu.
<P>
Po dvacet let se různé imperialistické mocnosti pokoušely v oblasti Abyei těžit ložiska ropy a zlata, mědi a uranu. Tento boj je zodpovědný za riziko nové a ještě krvavější války, když je nyní přímo zapojeno NATO, USA a Evropská unie. Zdá se, že síly sjednocující Evropu po válce v Libyi usilují právě o toto.
<P>
Naléhavě potřebujeme, aby byly v Súdánu ukončeny jakékoli imperialistické zásahy a jakékoli projevy nepřátelství a odporu mezi severem a jihem. Rovněž se domníváme, že lidé ze Súdánu, jak ze severní, tak jižní části, musí vzít svůj osud do vlastních rukou. Je to jediný způsob, jak se vyhnout válce, a jediný způsob, jak kontrolovat bohatství jejich země a v různých směrech dosáhnout pokroku.
<SPEAKER ID="293" NAME="Joachim Zeller" AFFILIATION="PPE">
(DE) Paní předsedající, pane komisaři, dámy a pánové, měl jsem příležitost zažít průběh referenda o nezávislosti v Jižním Súdánu jakožto volební pozorovatel za Parlament a byl jsem ohromen obrovskou podporou, kterou lidé z Jižního Súdánu dávali myšlence, že v budoucnu budou moci sami rozhodovat o osudu své země.
<P>
Byl jsem rovněž svědkem velkých očekávání lidí, kteří rozhodli o osvobození své země z nevolnictví. Tisíce, možná desetitisíce těch, jež jsou známi jako vnitřně vysídlené osoby, které desítky let trvající boje na jihu vytlačily do uprchlických táborů na severu, se vydaly zpět do svých dřívějších domovů na jihu.
<P>
Samozřejmě že kromě nezávislosti své země si lidé z Jižního Súdánu především přejí žít v míru a nalézt cestu ke šťastnější budoucnosti po desetiletích války, v níž musely miliony z nich obětovat svůj život.
<P>
Nový stát Jižní Súdán má oficiálně získat nezávislost dne 9. července, čímž rozšíří rodinu států na světě. Výchozí podmínky jsou tak špatné, jak si jen lze představit, a o tom již bylo mnohé samozřejmě řečeno. 70 % obyvatelstva žije jako kočovní chovatelé skotu; 80 % obyvatelstva je negramotných; spor o oblast Abyei se rozšiřuje a mění ve vojenský konflikt. Již jsou mrtví a zranění. Jako kdyby to nestačilo, soupeření mezi kmeny a ozbrojenými skupinami v Jižním Súdánu rovněž narůstá a pozorovatelé odhadují, že od ledna přišlo o život již více než tisíc lidí. Lidé, kteří byli raněni nebo na nich bylo spácháno násilí, se dají stěží spočítat.
<P>
Súdán jako stát selhal. Hrozí, že Jižní Súdán jako stát bude selhávat od samého počátku. Jsem pevně přesvědčen, že vzhledem ke koloniální historii těchto zemí má Evropa k tomuto regionu zásadní povinnost. Tato situace vyžaduje, aby se do ní kromě politiky OSN a Africké unie zapojila společná evropská zahraniční politika; je to také příležitost, aby se tato politika osvědčila. Nejedná se pouze o peníze, ale také o podporu křehké a vznikající občanské společnosti. S těmi, kteří mají budoucnost této země ve svých rukou - s kmenovými náčelníky a šéfy vojenských skupin -, musíme vyjednávat tvrdě, aby nerozbili naděje lidí z jejich země.
<SPEAKER ID="294" NAME="Corina Creţu" AFFILIATION="S&amp;D">
(RO) Paní předsedající, od nynějška za necelý měsíc bude vyhlášena nezávislost Jižního Súdánu, která získala v lednovém referendu pozoruhodnou podporu. Dosud bohužel nebyly vyřešeny spory týkající se vytyčení hranice a sdílení příjmů z těžby ropy. Nový stát se tedy rodí ve stínu konfliktu. Proto se domnívám, že je třeba zintenzivnit diplomatické úsilí, a to včetně úsilí ze strany Evropské unie.
<P>
Vítáme vaši návštěvu Súdánu i návštěvu našich kolegů z Evropského parlamentu, včetně aktivit paní De Keyserové. Jak však víte, situace se v poslední době prudce zhoršila. Více než 80 000 osob opustilo své domovy, což je znamením bezprostředního rizika humanitární krize. Moje otázka na pana komisaře se týká možné přítomnosti našich mírových sil v oblasti, a to vzhledem ke včerejšímu prohlášení OSN, které připouští selhání jejích jednotek, které na minulá napětí reagovaly pasivně.
<SPEAKER ID="295" NAME="Marielle De Sarnez" AFFILIATION="ALDE">
(FR) Paní předsedající, před několika hodinami súdánská vláda sdělila OSN, že budou nastoleny podmínky nezbytné pro návrat tisíců obyvatel, kteří utekli ze sporného regionu Abyei, který se nachází na hranici mezi severním a Jižním Súdánem.
<P>
Jak víme, ačkoli vysídlené obyvatelstvo vždy odchází velmi rychle, jeho návrat trvá déle a příliš často je zdrojem značných humanitárních a sociálních problémů. Navrhuji proto, aby Evropská unie co nejrychleji zorganizovala pozorovatelskou misi v podobném duchu, jako jsme to dělali v balkánských zemích. Tato mise by samozřejmě mohla být uskutečněna za pomoci Africké unie a není důvod, proč by do ní nemohly být zapojeny také třetí země.
<P>
Na závěr se chci vyjádřit k dohadům, které kolují ohledně možnosti "etnických čistek" v daném regionu. Pokud se toto podezření ukáže jako pravdivé, mezinárodní společenství bude muset samozřejmě rychle jednat a Evropská unie jej k tomu bude pobízet. Za žádných okolností nesmíme dovolit, aby se opakovala tragédie bývalé Jugoslávie.
<SPEAKER ID="296" NAME="Cristian Dan Preda" AFFILIATION="PPE">
(RO) Paní předsedající, výsledek referenda o nezávislosti Jižního Súdánu uvítalo mnoho lidí. Jeho cílem má být vytvoření 54. státu v Africe.
<P>
Události, k nimž v současnosti dochází, však do jisté míry nadšení utlumily. Musíme být velmi realističtí a přiznat, že v současné chvíli je pokojné rozdělení Súdánu ohroženo. Okupace sporného regionu Abyei silami súdánské vlády, k níž došlo dne 21. května, a násilí, které pokračovalo včera i v Kadugli, nám ukazují, že občanská válka mezi severní a jižní částí může kdykoli znovu vypuknout. Tomu je samozřejmě třeba zabránit za každou cenu a naše poselství musí být hlasité a jasné.
<P>
Vojenské operace prováděné súdánskou vládou a milicemi v oblasti Abyei jsou závažným porušením souhrnné mírové dohody. Upřímně věřím, že jsme všichni jednoznačně přesvědčeni o jedné věci: je nutné zabránit jakémukoli vystupňování násilí, protože by to mohlo vyústit v další ztráty na životech. Bezpečnostní situace musí být vyřešena na základě dohod z Kadugli a Abyei ze začátku roku a podle mého názoru to musí zahrnovat také intervenci smíšených bezpečnostních sil vyslaných OSN.
<P>
I pokud budou tyto potíže překonány, zůstává stále spousta otazníků ohledně životaschopnosti těchto dvou států, které by měly společně existovat na území bývalého Súdánu. Politická vůle a připravenost k dialogu jsou nezbytné, protože celá řada otázek zůstala nevyřešených: společné hranice, občanství, mezinárodní závazky a samozřejmě zásoby ropy.
<P>
Na druhou stranu chci zdůraznit zhoršení situace lidských práv a právního státu v Súdánu, kde jsme v poslední době byli svědky nárůstu nezákonných zatčení. Musím vám připomenout, že na Umara al-Bašíra se stále vztahuje mezinárodní zatýkací rozkaz, což je skutečnost, kterou orgány v této zemi přehlížejí.
<P>
Skončím pozitivní poznámkou. Chci uvítat propuštění tří bulharských rukojmí, kteří pracovali pro humanitární leteckou službu OSN a v lednu byli uneseni z Dárfúru.
<SPEAKER ID="297" NAME="Miroslav Mikolášik" AFFILIATION="PPE">
(SK) Paní předsedající, krvavá občanská válka, která v Súdánu trvala více než dvě desetiletí, tuto zemi zdevastovala a zničila či jinak tragicky poznamenala miliony jejích obyvatel. Krutosti spáchané během občanské války nakonec zastavilo podepsání mírové dohody, jejíž nedílnou součástí bylo uskutečnění úspěšného referenda.
<P>
Prevence je nejlepším lékem, a proto pevně věřím, že prostředky EU vyčleněné pro Súdán by měly být přiděleny nejen na humanitární a rozvojovou pomoc, ale rovněž na podporu demokratického řízení a právního státu, které jsou zásadní podmínkou pro uplatňování základních lidských práv Súdánců poznamenaných válkou.
<P>
Výsledky referenda jasně ukazují touhu převážně křesťanského Jižního Súdánu po nezávislosti. Pokud se tak stane - a já se domnívám, že se tak již děje -, Jižní Súdán bude jako nejmladší stát na světě potřebovat pomoc a podporu.
<SPEAKER ID="298" NAME="Katarína Neveďalová" AFFILIATION="S&amp;D">
(SK) Paní předsedající, plně souhlasím s vyjádřením a prohlášením baronky Ashtonové, ale zároveň sdílím obavy o budoucí vývoj v této zemi.
<P>
Súdánská oblast Abyei je již po dlouhé roky zmítána konflikty. Občanská válka, která trvala více než dvacet let, skončila před necelými šesti lety. Právě tento region byl v tomto konfliktu klíčový a podle prohlášení Mezinárodní krizové skupiny se vývoj právě v této části země odrazí na osudu celého Súdánu. Udrží si tato země mír, nebo znovu upadne do další války?
<P>
Pokud se jižní část osamostatní, bude nezbytné podporovat co nejpokojnější přechod. Ráda bych proto vyjádřila podporu Komisi, jež tvrdě odsuzuje použití síly proti nevinným civilistům, kteří byli a stále jsou obětí súdánské armády okupující tento region.
<P>
EU má příležitost šířit mír, napomoci ke stabilitě v tomto regionu a posílit své postavení nejen jako největší dárce na světě, ale také své politické postavení, a především pomoci obyvatelům této země.
<SPEAKER ID="299" NAME="Janusz Władysław Zemke" AFFILIATION="S&amp;D">
(PL) Paní předsedající, chtěl bych upozornit na to, co je podle mého názoru velmi vyznaným faktorem. V této sněmovně jsme potěšeni výsledkem referenda, zanedlouho bude zřízen nový stát - Jižní Súdán. Je však třeba zdůraznit, že se jedná pouze o příležitost, protože tomuto státu v současnosti chybí základní atributy, které by měly být rysem každého státu. Postrádá strukturu a kompetentní úředníky a nemá soudní systém. Jinými slovy, cesta zůstává otevřená pro působení různých sil, které by zde mohly ohrožovat mír a bezpečnost. V této souvislosti si myslím, že stejně jako je velmi významná humanitární pomoc, je také nezbytné zajistit bezpečnost, a že nynější síly OSN jsou tam stále potřebné.
<SPEAKER ID="300" NAME="Elena Băsescu" AFFILIATION="PPE">
(RO) Paní předsedající, také já bych ráda uvítala prohlášení místopředsedkyně Komise v souvislosti s prohlubováním konfliktu mezi oběma stranami. Myslím, že vedoucí političtí představitelé musí respektovat vůli lidu vyjádřenou prostřednictvím referenda o nezávislosti. Súdán má dlouhou historii násilných vnitřních převratů a nedávný vývoj naznačuje návrat k minulosti. Chci zdůraznit zejména složitou situaci, jíž čelí obyvatelé v konfliktních oblastech. Pokud členové mezinárodního společenství nezasáhnou, hrozí, že dojde k humanitární katastrofě.
<P>
V oblastech, které brání jednotky OSN, navíc byly hlášeny útoky, což ohrožuje životy vojáků a návrat uprchlíků. Musím zdůraznit význam postupného odzbrojování skupin, které blokují uplatnění výsledků referenda. Obchodování se zbraněmi v tomto regionu rovněž stále více povzbuzuje povstalecké nepokoje a zároveň ohrožuje proces nastolení nezávislosti.
<SPEAKER ID="301" NAME="Seán Kelly" AFFILIATION="PPE">
Paní předsedající, dnešní diskuse o Súdánu a Jižním Súdánu je ve světě, kde je více špatných zpráv než dobrých, povzbudivá a pozitivní.
<P>
Evropská unie má jak příležitost, tak povinnost podporovat tento nový stát a zajistit, aby byla v Súdánu a Jižním Súdánu nastolena demokracie, právní stát a zaručeno dodržování lidských práv. Zejména si myslím, že historie Evropské unie - protože Schumanovy zakládající principy jsou postaveny na míru a prosperitě - nás uvádí do postavení, v jakém se velké státy po celém světě nemohou nacházet, protože by se mohlo zdát, že využívají Súdán k tomu, aby mohly získat prospěch pro své vlastní vnitřní a vnější politiky.
<P>
Při zřizování těchto nových států, zejména Jižního Súdánu, můžeme dosáhnout mnohých úspěchů, a to i ve spolupráci s OSN, a zajistit, aby v nich nedocházelo k občanským válkám, jak se při vzniku nových států často stává.
<SPEAKER ID="302" NAME="Monika Flašíková Beňová" AFFILIATION="S&amp;D">
(SK) Paní předsedající, po získání nezávislosti, k čemuž má dojít přesně za měsíc, bude muset Jižní Súdán čelit řadě humanitárních a socio-ekonomických problémů. Vzhledem k těmto okolnostem bude vnější pomoc na podporu Jižního Súdánu v boji proti extrémní chudobě, na posílení místních organizací a urychlení přínosu výhod míru pro obyvatelstvo ještě po dlouhou dobu důležitější než doposud.
<P>
Ačkoli se očekává, že Jižní Súdán požádá o přistoupení k dohodě z Cotonou, 10. Evropský rozvojový fond bude k dispozici až po určitém čase po přistoupení k dohodě. Existuje tedy riziko, že se zde vytvoří mezera ve financování v období bezprostředně po referendu, kdy bude Jižní Súdán velmi zranitelný a do velké míry ohrožený státním kolapsem. Tomu je nepochybně nutné zabránit, aby nedošlo k humanitární katastrofě, a měli bychom proto učinit vše, co je v našich silách, abychom Súdáncům pomohli překonat toto kritické období a zabránili opakování krvavých konfliktů.
<SPEAKER ID="303" NAME="Andreas Mölzer" AFFILIATION="NI">
(DE) Paní předsedající, severní armáda vyhnala z města 15 000 zastánců Jižního Súdánu a teď najednou chtějí, bezesporu ve spěchu, v Abyei uspořádat ve stínu vojska referendum, když před tím ani nebyli schopni dohodnout se s jihem na tom, kdo má právo volit. Je to skutečně podivná záležitost.
<P>
Nejedná se pouze o rozcházející se názory na majetek a sounáležitost, které učinily z oblasti Abyei jablko sváru a vyvolaly občanskou válku, jež trvala po celá desetiletí; jsou to také odlišná náboženství, konkrétně pak muslimský sever stojící proti křesťanství a přírodním náboženstvím obyvatel Jižního Súdánu, kteří byli nuceni žít společně kvůli svévolně vymezeným hranicím, které provedly bývalé koloniální mocnosti. Při úvahách o poslední eskalaci konfliktů bychom na to neměli zapomínat.
<P>
Nikdy by nebylo možné referendum prosadit, kdyby zůstalo postavení voličů z Abyei nevyřešené. Obdobně nesmíme zapomínat na stejně sporné regiony Modrého Nilu, Jižního Kordofánu a pohoří Núba. Kdybychom tak učinili, podle mého názoru by to představovalo velkou nedbalost; toto se nesmí stát.
<SPEAKER ID="304" NAME="Boris Zala" AFFILIATION="S&amp;D">
(SK) Paní předsedající, dámy a pánové, nikdy jsem nedůvěřoval prezidentovi Bašírovi a nedůvěřuji mu ani nyní. Z toho celkem jasně vyplývá, že se stavím pesimisticky k nadějím, že se v Súdánu již nic nestane. Jsem pevně přesvědčen, že tento prezident se pokusí zasáhnout proti jihu vojenskou silou, ať už okupací určitých částí území, nebo významných měst či zdrojů surovin.
<P>
Z tohoto úhlu pohledu by bylo velmi zajímavé vědět jednak to, jaká preventivní opatření či preventivní kroky má připravené Úřad vysoké komisařky, aby tomu zabránil, např. ve spolupráci s OSN nebo Africkou unií, a jednak by samozřejmě bylo velmi zajímavé vědět, jaké metody či kroky hodlá úřad použít, pokud se tak stane, v případě, že severní Súdán nedodrží podepsanou mírovou dohodu, o čemž jsem v podstatě přesvědčen.
<SPEAKER ID="305" NAME="Jaroslav Paška" AFFILIATION="EFD">
(SK) Paní předsedající, Jižní Súdán je zemí, která si odhlasovala nezávislost a bude nejnovějším členem Spojených národů. Je zemí, která si odhlasovala nezávislost, ale která je prakticky ve všech směrech závislá. Závisí na svém severním sousedovi a závisí na pomoci, ať už Evropy, či okolních afrických zemí. Je to země, kde muži nejsou naučeni pracovat. Muži čekají na pokyn, že začíná válka, aby se mohli chopit zbraní a začít spolu bojovat. Je to země, kde pracují pouze ženy a děti, kde děti nechodí do školy, a proto nejsou vzdělané. Je to země, která nemá žádné pracovníky, žádné učitele a lékaře. Je to země, kde se všechno musí budovat od základu, a proto bude velmi těžké a velmi náročné vybudovat zde řádný politický systém a postavit tuto zemi na nohy. Je to složitý úkol nejen pro Evropu, ale také pro OSN.
<SPEAKER ID="306" NAME="Andris Piebalgs">
člen Komise, jménem místopředsedkyně Komise a vysoké představitelky EU pro zahraniční věci a bezpečnostní politiku. - Paní předsedající, především jsem velmi vděčný za vaši širokou podporu strategie, která vám byla představena. Chci pouze rychle zmínit několik bodů, které byly zmíněny během rozpravy.
<P>
Lidé ze severního a Jižního Súdánu jsou nepochybně pány svých zemí. Podporujeme celý proces, ale referendum rozhodně představuje předěl: jedná se o naprosto novou kvalitativní situaci. Není to tatáž situace jako dříve. Ano, dochází tam k násilí, jsou tam potíže, ale situace je odlišná. Nyní vidíme světlo na konci tunelu. Proto bych řekl, že pro nás je to velké vítězství, protože jsme daný proces politicky podporovali, jak prostřednictvím vlastních kroků, tak finančně. Takže nastala zcela nová situace.
<P>
Nikdy jsme nedělali kompromisy, pokud jde o lidská práva, ani pokud jde o záležitosti Mezinárodního trestního soudu. Náš postoj je velmi jasný jak s ohledem na Mezinárodní trestní soud, tak s ohledem na lidská práva. Kdykoli dojde k porušení lidských práv, vysoká představitelka učiní velmi důrazná a jasná prohlášení a vyvíjí nátlak na orgány. Bylo uvedeno, že nedochází k žádné okamžité reakci, ale již dochází ke změnám. Není to snadný proces a nadále se tím budeme zabývat.
<P>
Co se týče Abyei, situace je složitá, ale Evropská unie ze své pozice opět velmi jasně a důrazně odsoudí okupaci a vyzve k okamžitému vyřešení situace. O této situaci má v zásadě rozhodnout Rada bezpečnosti OSN. Rada bezpečnosti rozhodne, zda má být uspořádána další mise, a pokud bude vydána rezoluce Rady bezpečnosti OSN, budeme jejími největšími zastánci.
<P>
Musíme však mít na paměti náš silný politický postoj a prohlášení a naši podporu civilních operací. Domnívám se, jak jsem již řekl k Jižnímu Súdánu, že bychom neměli očekávat, že budou všechny otázky vyřešeny do 9. července. Bude vyhlášena nezávislost, budou pokračovat diskuse a významným činitelem je, že panel Africké unie, kterému předsedá Thabo Mbeki, se těší podpoře z obou stran, severu i jihu. Velmi pevně stojíme za panelem předsedy Mbekiho. Máme tedy pádný důvod věřit, že všechny složité otázky budou zodpovězeny.
<P>
Pokud jde o otázku dluhu, probíhá práce v rámci iniciativy pro silně zadlužené chudé země. Nějakou dobu to trvá a problém v oblasti Abyei tomu jistě není ku prospěchu. Nicméně se na tuto záležitost nezapomnělo.
<P>
Čína, pokud s ní můžeme počítat, je plnohodnotným členem Rady bezpečnosti a mohla by být velmi nápomocná při hledání řešení v této zemi. V této fázi nemohu tvrdit, že Číňané vyvinuli nějakou velkou aktivitu. Zajímají se o ropu, zajímají se o severní Súdán, nicméně je rozhodně velkou pomocí, když se snaží nalézt řešení problémů širší mezinárodní společenství.
<P>
V neposlední řadě jsem vám velmi vděčný, že se o Súdán zajímáte. Na jedné straně je od nás dost vzdálený, ale na druhé straně je nám velmi blízký. Když se věci pokazí, když v Africe umírají lidé, Evropská unie nemůže stát stranou se slovy "je to příliš daleko". Váš velký zájem o tyto otázky rozhodně povzbuzuje jak vysokou představitelku, tak mě samotného, abychom spojili síly a pomohli těmto lidem žít v míru.
<SPEAKER ID="307" NAME="Předsedající">
Rozprava je ukončena.
<P>
Hlasování se bude konat ve čtvrtek 9. června ve 12:00.
<P>
Písemná prohlášení (článek 149 jednacího řádu)
<SPEAKER ID="307" NAME="Fiorello Provera" LANGUAGE="IT">
Súdán, největší země v subsaharské Africe, je křižovatkou mezi arabským a africkým světem a stejně tak mozaikou mnoha různorodých etnických skupin. Od získání nezávislosti na Spojeném království v roce 1956 zažil četné konflikty. Podepsáním dohody z Naivashy a souhrnné mírové dohody (2005) byl formálně ukončen dvacetiletý konflikt mezi severem a jihem. V lednu 2011, jak stanoví souhrnná mírová dohoda, vyznačilo referendum poslední etapu cesty k nezávislosti jihu na severním Súdánu. V této mimořádně citlivé fázi přechodu musíme vyváženě přistupovat jak k severu, tak k jihu, a zvláštní pozornost je nutné věnovat potřebám jihu, pokud jde o budování institucí a správu věcí veřejných. Pomoc, kterou EU poskytuje Jižnímu Súdánu, je třeba měřit z hlediska skutečné schopnosti tohoto nového státu ji zužitkovat. Musíme totiž zajistit, aby budoucí toky finančních prostředků do Džuby nakonec nebyly použity nevhodně, nebo ještě hůře, aby nepřispěly k již tak rozšířené korupci. Evropa by měla posílit svůj závazek, že bude chránit křesťanské menšiny na severu země, které jsou stále více terčem pronásledování a diskriminace.
