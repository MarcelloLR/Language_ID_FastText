<CHAPTER ID="028">
Nucená prostituce a obchodování se ženami za účelem sexuálního vykořisťování (rozprava) 
<SPEAKER ID="286" NAME="Předsedající">
Dalším bodem je ústní dotaz - B6-0160/2008) Anny Záborské jménem Výboru pro práva žen a rovnost pohlaví pro Komisi o nucené prostituci a obchodování se ženami za účelem sexuálního vykořisťování.
<SPEAKER ID="287" NAME="Corien Wortmann-Kool">
autorka. - (NL) Paní předsedající, pane komisaři, prostřednictvím těchto dotazů by parlamentní Výbor pro práva žen a rovnost pohlaví rád obrátil pozornost k obrovskému problému týkajícímu se obchodu se ženami a nucené prostituce v Evropské unii. Nejsou k dispozici žádné přesné údaje, ale podle hrubých odhadů zločinecké gangy každoročně obchodují se statisíci žen a dívek, které jsou pak nuceny k prostituci v našich členských státech. Je to ponižující záležitost a přístup Evropské unie a členských států má naneštěstí minimální výsledky.
<P>
Je dobře známo, že velké události typu významných fotbalových turnajů přitahují pozornost zločineckých organizací zapojených v těchto ponižujících činnostech. Právě proto zahájil Výbor pro práva žen a rovnost pohlaví na Mezinárodní den žen 8. března 2006 kampaň, která má veřejnost upozornit na potřebu zamezit obchodu se ženami a nucené prostituci během mistrovství světa ve fotbale 2006 a bojovat proti němu. Tato osvětová kampaň nazvaná "Červená karta pro nucenou prostituci" dosáhla významného úspěchu tím, že nejen návštěvníkům zápasů, ale i společnosti ukázala, že je třeba proti obchodu se ženami a nucené prostituci aktivně bojovat. Výsledky přístupu Evropské unie a většiny členských států jsou však bohužel stále zklamáním. Rádi bychom proto znovu tuto otázku nastolili ukázali a divákům i společnosti během Eura 2008, konaného tento měsíc, že tento druh násilí na ženách a dívkách je nepřijatelný.
<P>
V roce 2005 Komise a Rada přijaly podrobný akční plán na výměnu osvědčených metod, norem a postupů pro potírání obchodu se ženami a jeho prevenci. Je zapotřebí, aby členské státy tento plán uskutečnily. Na toto téma se zaměřuje i jedna z našich otázek. V dotčených oblastech, jako jsou například preventivní strategie zaměřené na jednotlivá pohlaví, včetně programů v zemích původu žen a dívek, v osvětových opatřeních a v hodnocení jejich účinnosti, je potřeba koordinované politiky. Může tedy Komise zodpovědět následující dotazy?
<P>
Byl proveden akční plán, co se týče obchodování se ženami za účelem sexuálního zneužívání, jaké byly jeho výsledky a jak byl účinný? Jaká konkrétní opatření nahlásily členské státy v oblasti boje proti obchodu s lidmi za účelem sexuálního zneužívání? Do jaké míry provedly členské státy správně směrnici 2004/81/ES a jaké kroky Komise podnikla v případě, že se tak nestalo? Je už k dispozici studie, požadovaná Výborem pro práva žen a rovnost pohlaví od ledna 2006, o vztahu mezi právními předpisy o prostituci a rozsahem obchodování s ženami a dívkami za účelem sexuálního zneužívání? Může Komise naznačit, jestli - a pokud ano, tak jakým způsobem - má v úmyslu podpořit členské státy v dalším rozvoji mezinárodní policejní spolupráce v oblasti boje proti obchodu s lidmi a nucené prostituci? Jak může Komise podpořit kampaň "Červená karta pro nucenou prostituci" pořádanou výborem? Je příslušný komisař připraven zaslat dopis vládám Rakouska a Švýcarska a vyzvat je k boji proti obchodu se ženami a nucené prostituci během nadcházejícího fotbalového turnaje Euro 2008 a k podpoře naší kampaně "Červená karta pro nucenou prostituci"?
<P>
Paní předsedající, je obecně známo, že velké fotbalové turnaje jsou zdrojem zábavy a potěšení pro diváky a fanoušky, ale toto je problém, který představuje odvrácenou stranu těchto událostí, problém, kterému je třeba věnovat pozornost, a to nejenom slovy. Nakonec i známý holandský fotbalový popěvek říká "geen woorden maar daden" [činy mluví hlasitěji než slova]. Doufám, že s tím souhlasí i pan komisař.
<SPEAKER ID="288" NAME="László Kovács">
člen Komise. - Paní předsedající, přestože tato otázka nespadá do mého portfolia, mám tu čest zde zastoupit svého přítele a kolegu Jacquese Barrota a zúčastnit se této debaty, neboť jsem přesvědčen, že se jedná o velmi důležitý problém.
<P>
Rád bych vás ujistil, že Komise je plně odhodlána bojovat proti obchodu s lidmi, jenž považuje za příkré porušování lidských práv a za velmi závažný trestný čin. Obzvláště se angažuje v boji proti nucené prostituci.
<P>
Zde vznesené dotazy celkově pokrývají tento složitý problém. Začnu tedy první z nich. Akční plán Evropské unie z roku 2005 týkající se osvědčených metod, norem a postupů, který byl odstartován Radou, obsahuje řadu ambiciózních opatření pro potírání obchodování s lidmi. Na základě informací poskytnutých členskými státy máme dojem, že přes dosažení určitých výsledků zůstává situace neuspokojivá v oblasti trestního stíhání i v oblasti pomoci obětem, což je obzvláště důležité.
<P>
Do konce roku Komise předloží zprávu o plnění plánu. Toto zhodnocení situace by mohlo poskytnout základ pro rozhodování, jaké kroky a v jaké podobě v budoucnu učinit.
<P>
Otázka číslo 2: Ochrana obětí obchodu s lidmi je povinností z hlediska ochrany lidských práv. Navíc je základní podmínkou pro úspěšné stíhání obchodníků, neboť svědectví obětí jsou klíčová pro vynesení odsuzovacích rozsudků. Směrnice 2004/81/ES se nese v tomto duchu, když poskytuje období reflexe, kdy se oběť může zotavit a vymanit z vlivu obchodníků, a uděluje obětem povolení k pobytu.
<P>
Všechny členské státy vázané výše uvedenou směrnicí, s výjimkou Španělska a Lucemburska, Komisi oficiálně oznámily plné provedení tohoto právního nástroje. Komise se rozhodla podat na tyto dva členské státy žalobu u Soudního dvora Evropské unie.
<P>
Co se týká provádění směrnice, v lednu 2007 Komise zahájila studii hodnotící provádění 10 směrnic z oblasti azylové a přistěhovalecké politiky so vnitrostátního práva. Mezi nimi je i tato směrnice.
<P>
Závěry studie, které Komise brzy získá, poskytnou základ pro systematické sledování stávajícího acquis v této oblasti v souladu s článkem 226 Smlouvy o ES.
<P>
Otázka číslo 3: Komise rovněž zahájila studii hodnotící právní předpisy členských států a situaci v oblasti obchodu s lidmi. Výsledky této studie by měly být k dispozici do konce února 2009.
<P>
Otázka číslo 4: Nucená prostituce a obchodování s lidmi jsou porušením základních práv a formou organizovaného zločinu. Úsilí v boji se zločineckými sítěmi musí být nadnárodní. Výsadní kanál pro mezinárodní spolupráci mezi policejními sbory členských států poskytuje Europol. Navíc je boj proti obchodu s lidmi prioritou finančního programu Předcházení trestné činnosti a boj proti ní, který podporuje nadnárodní projekty spolupráce zapojující donucovací orgány i nevládní organizace.
<P>
Závěrem k otázce č.5. Kampaň "Červená karta pro nucenou prostituci" zahájená při příležitosti mistrovství světa ve fotbale 2006 byla správným krokem k šíření osvěty o obchodu s lidmi za účelem nucené prostituce. Přestože vyhodnocení německých úřadů ukazuje, že v roce 2006 nedošlo k obávanému nárůstu nucené prostituce a obchodu s lidmi, vítáme všechny iniciativy, které mají za cíl informovat veřejnost, poskytovat osvětu, předcházet tomuto odpudivému zločinnému jevu a pomáhat jeho obětem.
<SPEAKER ID="289" NAME="Manolis Mavrommatis">
, jménem skupiny PPE-DE. - (EL) Paní předsedající, pane komisaři, dámy a pánové, příští sobotu začíná v Rakousku a Švýcarsku fotbalové mistrovství Evropy. Po mistrovství světa je to druhá největší sportovní událost. Bylo zjištěno, že na zápasy se vypraví 2,5 milionů fanoušků z celé Evropy. Rovněž tak ale bylo oznámeno, že, jak se tomu děje u velkých sportovních událostí, do míst, kde se budou konat zápasy, se sjede velké množství žen z celého světa, odhaduje se 25 000, bohužel ne proto, aby podpořily svůj tým, ale proto, že jsou nuceny k prostituci. Jsem přesvědčen, že mezinárodní společnost a obzvláště EU a Evropský parlament nad tím nemohu mávnout rukou.
<P>
Paní předsedající, pane komisaři, vyslechli jsme, že intervence Evropského parlamentu v roce 2006 v podobném případu mistrovství světa v Německu přinesla pozitivní výsledky. Tehdy se udával počet žen nucených k prostituci na 40 000 až 60 000. Myslím, že by tedy stálo za to, abychom znovu přistoupili k činu, jako jsme učinili v roce 2006 na podnět otázky k ústnímu zodpovězení paní Wortmannové-Koolové. Navrhuji, aby předseda Evropského parlamentu a příslušný komisař zaslali dopis, podobný jako pan Frattini poslal Angele Merkelové v roce 2006. Měl by být adresován jak organizačnímu výboru, tak UEFA, a měl by vyjadřovat naše obavy, že se sportovní událost změní v nekontrolovanou zábavu, jejíž obětí budou ženy.
<P>
Pane komisaři, dámy a pánové, jsem si jistý, že pokud budeme postupovat jednotně a připoutáme pozornost k tomu, co říkáme, podaří se nám odvrátit nebezpečí, které nám ani společnosti neslouží ke cti a naopak umožňuje zneužívání lidského utrpení.
<SPEAKER ID="290" NAME="Lissy Gröner">
jménem skupiny PSE. - (DE) Paní předsedající, pár dní před zahájením evropského fotbalového mistrovství se rozhodl Výbor pro práva žen a rovnost pohlaví - a já doufám, že celý Evropský parlament - znovu ukázat červenou kartu nucené prostituci. Každoročně se až 800 000 žen po celém světě stává obětí obchodu s lidmi za účelem sexuálního zneužívání. Jedná se v současnosti o jedno z nejhorších porušování lidských práv, a dokonce i v případě významných sportovních událostí je rychlý sex v blízkosti sportovišť spojen s tímto novodobým otroctvím.
<P>
V době konání mistrovství světa v Německu před dvěma lety jsme iniciovali rozsáhlou debatu zde v Parlamentu a zahájili kampaň s cílem za podpory fanoušků a veřejnosti zabránit mocné vlně nucené prostituce a s ní spojených negativních jevů, jíž se odborníci obávali. Poté však tento problém opět sešel z očí.
<P>
Představili jsme právní iniciativy a na základě zkušeností získaných v německé kampani a za silné podpory ženských organizací se nám podařilo ustanovit opatření na ochranu obětí a ukázat tíživou situaci dotčených žen, jež většinou pocházely ze zemí střední a východní Evropy. Ty se nacházejí v bezvýchodné situaci, na jedné straně porušují zákon, protože nemají povolení k pobytu, na druhé straně jsou oběťmi, protože jsou bezohledně zneužívány obchodníky s lidmi.
<P>
Přijetím opatření na ochranu obětí, mezinárodní spoluprací a vydáváním legitimních povolení k pobytu jsme pokročili vpřed. Nyní bychom rádi prostřednictvím veřejnosti v Rakousku a Švýcarsku znovu obrátili pozornost k tomuto problému. V Německu socialistický ministr spravedlnosti ohlásil tvrdé tresty pro zákazníky využívající nucené prostituce.
<P>
Zůstává však celá řada mezer v zákonech a je na Parlamentu, aby zajistil jejich odstranění. Ráda bych požádala Komisi o podporu v této otázce.
<SPEAKER ID="291" NAME="Siiri Oviir">
jménem skupiny ALDE. - (ET) Pane komisaři, dámy a pánové, je příznačné, že o tomto temném problému hovoříme za temné noci. Každoročně jsou statisíce žen zneužívány v evropském sexuálním průmyslu. Je to průmysl rychle rostoucí, využívající nových technologií, trestné činnosti, drog, spousty peněz, ale jeho podstata se dá shrnout jedním slovem: násilí.
<P>
Je obecně známo, že většinu žen k prostituci přivedou špatné sociální podmínky, především chudoba a nezaměstnanost. Většina prostitutek pochází právě z oblastí s vyšší nezaměstnaností, což jsou v případě Evropské unie chudší východoevropské státy. To ukazuje, že Evropská unie a její jednotlivé členské státy musí především pracovat na zvýšení profesních schopností žen v rizikových skupinách a podniknout v jejich prospěch aktivní opatření v oblasti pracovního trhu.
<P>
Není pochyb, že osvětové kampaně typu "Červené karty pro nucenou prostituci" jsou důležité a po určité období připoutají pozornost veřejnosti k tomuto problému. Domnívám se však, že otázka nucené prostituce a komerčního sexuálního zneužívání žen musí zůstat v popředí zájmu společnosti a veřejnosti trvale. Pozoruji, že často je účinnější a levnější financovat preventivní opatření, než se neustále vypořádávat s následky tohoto problému.
<P>
K preventivním opatřením je třeba přidat zlepšenou spolupráci policejních sborů členských států, zejména v schengenském prostoru. Vyzývám Komisi a politické strany zde zastoupené k rozhodnosti, ke skoncování s prostitucí a k podpoře zákazu využívání služeb prostitutek v jejich domovských státech. Zmrazení poptávky též povede k dosažení našeho konečného cíle. Nakonec je nutné zdůraznit, že napříč Evropskou unií musí fungovat politika nulové tolerance vůči nucené prostituci a obchodu s lidmi. Je čas přijmout rozhodnutí a jednat.
<SPEAKER ID="292" NAME="Hiltrud Breyer">
jménem skupiny Verts/ALE. - (DE) Paní předsedající, víme, že obchodování se ženami za účelem nucené prostituce musí být postaveno mimo zákon a potíráno po celém světě. Je to skandální záležitost neslučující se s evropskými hodnotami a lidskými právy. Víme také, že obchod s ženami se nezastavuje na hranicích. Potřebujeme tedy evropské, globální řešení této otázky, řešení, které však musí přesahovat pouhé hraniční kontroly a represivní opatření.
<P>
V podstatě je pozitivním znamením, že se o tomto tématu v posledních zhruba deseti letech jednalo, ale vše se jednostranně zaměřovalo jen na hraniční kontroly, zatímco prevence a ochrana obětí byly bohužel dosud zanedbávány. Zároveň nemáme žádný signál, že je vše vyřešeno. Stále více a více lidí - žen a dívek - se stává obětí sexuálního zneužívání, i když, jak zmínila paní Grönerová, v průběhu mistrovství světa v roce 2006 k obávanému nárůstu nedošlo. Víme ovšem, že odhadovaný počet nenahlášených případů je vysoký. Příliš zřídka dochází k tvrdým zákrokům proti obchodníkům s lidmi, příliš zřídka jsou stíháni bezohlední zločinci. Evropská komise tuto skutečnost potvrdila v odpovědi na dotaz, který jsem vznesla v Parlamentu.
<P>
V Německu, ale i v Evropě se nyní zaměřujeme na lepší ochranu obětí. V tomto ohledu mne poněkud zklamalo, že Komise je zřejmě schopna pouze pronášet líbivá slova, ale ve skutečnosti pro zlepšení situace nic nedělá. Není jasné, jak se Komise zasazuje o uplatňování směrnice o ochraně obětí obchodování s lidmi v členských státech, nedochází ani k sledování jejího uplatňování. Velmi mne zklamalo, když v odpovědi na mou druhou otázku v Parlamentu Komise pouze poukázala na studii o provádění nařízení o ochraně obětí obchodování s lidmi v Německu.
<P>
Ráda bych požádala Komisi, aby konečně zaujala pevné stanovisko ohledně toho, zda se nařízení řádně plní nejenom v Německu, ale i v ostatních členských státech EU. Nemůže přeci platit, že Komise neví, zda jsou její vlastní právní předpisy řádně uplatňovány! To by bylo známkou neschopnosti.
<P>
Co se týká migrace, měli bychom se zaměřit nejen na následné stěhování rodinných příslušníků, ale také na možnosti, jak ženám umožnit legální stěhování, aby se nemusely vrhat do náruče obchodníků s lidmi.
<SPEAKER ID="293" NAME="Eva-Britt Svensson">
jménem skupiny GUE/NGL. - (SV) Paní předsedající, statisíce žen a dětí v EU jsou převáženy jako zboží. Jsou sexuálně zneužívány, týrány, ohrožovány, využívány a zbaveny veškeré lidské důstojnosti. Jakého zločinu se dopustily, že musí nést takovýto osud? Jejich zločinem je ve skutečnosti chudoba, nedostatek sociálních práv a skutečnost, že existují muži, kteří se domnívají, že peníze jim dávají právo nakládat s ženami a dětmi jako se zbožím. Mladé dívky se většinou nechají zlákat falešnými sliby o práci a dobrých výdělcích, ale pak začne noční můra.
<P>
K hanbě Evropské unie a jejích členských států tento obchod pokračuje a dokonce roste. Nikdo se nemůže vymlouvat: "My jsme nic nevěděli." Víme, ale příliš málo se dělá. Musíme tedy získat odpověď Komise na otázky vyplývající z kampaně "Červená karta pro nucenou prostituci".
<P>
Trvám na tom, že obchod se sexuálními otroky je formou terorismu. EU a její členské státy velmi účinně přijaly lepší či horší opatření pro boj proti terorismu. Ovšem této jeho formě, která zraňuje ženy a děti, není přisuzována stejná priorita ani v EU, ani v členských státech.
<P>
Musíme si také uvědomit, že do tohoto tragického obchodu se zapojuje stále více mužů. Muži se musí nejenom sami zdržovat využívání placeného sexu. Musí také ukázat ostatním mužům, že není správné si kupovat ženská těla. Právě na mužích závisí snížení poptávky a následně i obchodu s ženskými těly, protože dokud bude existovat poptávka a trh s velkými finančními zisky, obchod bude pokračovat. A já opakuji: ženy nejsou na prodej. S tím musíme skoncovat.
<SPEAKER ID="294" NAME="Ivo Belet" AFFILIATION="PPE-DE">
(NL) Paní předsedající, pane komisaři, dámy a pánové, v usnesení o budoucnosti profesionálního fotbalu, které jsme loni přijali v těchto lavicích, jsme výslovně vyzvali Komisi k přijetí opatření pro boj s trestnou činností spojenou s profesionálním fotbalem, jako je nucená prostituce. To jsme v tomto textu výslovně uvedli. Je třeba si uvědomit, že není chybou fotbalových organizací, že tyto jevy velké turnaje doprovází. Téměř neoddělitelně provází veškeré rozsáhlé mezinárodní události. Svět sportu má však všechny důvody usilovat o účinné a úplné řešení tohoto problému, protože nedává smysl, dámy a pánové, abychom vyžadovali a usilovali o fair play uvnitř stadiónů, bojovali proti rasismu na sportovištích, zatímco je na stadionech a v jejich okolí tolerováno otroctví. Preventivní kampaň "Červená karta pro nucenou prostituci" fungovala výborně během mistrovství světa v Německu v roce 2006. Zúčastnilo se jí kolem 1000 místních a regionálních akčních skupin a sdružení, což mělo zřejmý odstrašující účinek na obchodníky s lidmi a další zločinecké organizace. Výsledkem bylo - jak už pan komisař zmínil -, že během misrovství světa v Německu 2006 došlo jen k několika desítkám případů nucené prostituce a ty obecně nebyly přímo spojeny s mistrovstvím.
<P>
Je tedy zřejmé, že osvěta a preventivní kampaně fungují. Jsou velmi účinné, a my jich proto musíme znovu využít během nadcházejícího mistrovství Evropy, které začíná tento týden. Proto, pane komisaři, vyzýváme Evropskou komisi, aby v této záležitosti zaslala dopis příslušným vládám, tedy vládám Rakouska a Švýcarska, jak zde už oprávněně požadovala paní Wortmannová-Koolová. Opakuji naši otázku: Můžete vyhovět naší žádosti a tady a teď potvrdit, že tuto iniciativu podpoříte?
<P>
Rád bych učinil ještě jednu poznámku: samotná prevence nepostačuje. Členské státy v roce 2005 souhlasily, že budou předcházet a potírat obchodování s lidmi, ale na národní úrovni je akční plán, o němž jste tu, pane komisaři, mluvil, jen mrtvým dokumentem. Nyní tedy nastal čas orgánům tento akční plán připomenout. Už před dvěma lety tehdejší komisař, pan Frattini, prohlásil, že je třeba v tomto ohledu posílit roli Europolu a Eurojustu, a Parlament ve svém usnesení výslovně požadoval totéž. Věříme tedy, pane komisaři, že vzhledem k tomuto turnaji Komise a Rada vyvinou co největší úsilí, aby sliby proměnily v skutky.
<SPEAKER ID="295" NAME="Christa Prets" AFFILIATION="PSE">
(DE) Paní předsedající, pane komisaři, obchod s lidmi je, jak jsme slyšeli, zločinem proti lidskosti, zaměřeným zejména na ženy - novou formou otroctví a velmi ziskovým obchodem, který je velmi rozvinutý a podle OBSE dosahuje ročního obratu 44 miliard EUR. To si zaslouží delší diskusi a zdůraznění jeho různých aspektů.
<P>
Dnes se zabýváme obchodem se ženami a nucenou prostitucí po kampani, kterou jsme vedli během mistrovství světa v Německu 2006. Parlamentu byla též předložena zpráva, kterou jsem vypracovala a která se zabývala nucenou prostitucí. V ní jsme od Komise požadovali přijetí různých opatření. Odpovědí byl akční plán. Už tu dnes opakovaně zazněla otázka o jeho provádění a já bych ráda zdůraznila, že se týká udělování povolení k pobytu obětem a kampaně pro odbornou přípravu na policejních akademiích, institutech sociálních věd a podobně. Týká se také vzdělávání v zemích původu a poskytování místních příležitostí pro zvýšení vzdělání a odbornosti pro ženy i mladé muže. I oni se stále častěji stávají oběťmi.
<P>
18. říjen je Dnem boje proti obchodování s lidmi, poprvé jsme ho slavili loni. Jinak však nevidím další známky vedení kampaně. Od konání světového mistrovství a kampaně červené karty rovněž poklesl zájem o tuto problematiku. Musíme jí tedy dát nový impuls. Nejde o zákaz prostituce nebo o diskriminaci sexuálních pracovnic. Právě naopak! Jde o osvětu a o odmítnutí stigmatizace, stejně jako o vybudování sociální sítě za účelem ochrany sexuálních pracovnic.
<P>
Odsouzení nucené prostituce je naléhavé. Mistrovství Evropy ve fotbale v Rakousku a Švýcarsku dává příležitost připoutat pozornost k tomuto problému. Mohu zaručit, že rakouské úřady podnikají příslušná opatření. Rády vás uvítají na skvělém mistrovství Evropy, kde doufejme budou probíhat férové zápasy a férový sex.
<SPEAKER ID="296" NAME="Milan Horáček" AFFILIATION="Verts/ALE">
(DE) Paní předsedající, mnozí lidé se těší na mistrovství Evropy v červnu 2008. Neměli bychom ovšem zapomínat, že kromě zápasů dochází také k nárůstu obchodu s lidmi, nucené prostituce žen a zneužívání dětí a že tyto zločiny překračují všechny hranice.
<P>
Zápasy se budou konat v Rakousku a Švýcarsku, čímž se posiluje úloha sousedních středoevropských států jako tranzitních zemí v tomto lukrativním zločinném obchodu. Po EU se zde žádají preventivní opatření, mezinárodní monitorování a lepší organizace a koordinace vymáhání práva. Musí dojít ke zlepšení evropských mechanismů pro společné vyšetřování. Každý členský stát musí účinněji chránit oběti a aktivně využívat těchto nástrojů. Jedině tak bude možno pachatele dopadnout a ukázat jim červenou kartu.
<SPEAKER ID="297" NAME="Ilda Figueiredo" AFFILIATION="GUE/NGL">
(PT) Rozhodně musíme využít konání Eura 2008, abychom veřejnost znovu informovali, že prostituce a velmi lukrativní obchodování se ženami za účelem sexuálního zneužívání jsou nepřijatelné, neboť představují formu násilí na ženách, dívkách a dětech
<P>
Je proto třeba přijmout opatření, která budou tento obchod účinně potírat a zároveň podpoří jeho oběti, a informovat o výsledcích podniknutých akcí.
<P>
Neměli bychom však ztrácet ze zřetele zvětšující se nerovnosti, nejistá a špatně placená pracovní místa, nezaměstnanost a chudobu, které vrhají tisíce žen a dívek do náručí prostituce a obchodníkům s lidmi usnadňují život. Tím vzniká další otázka: Jakým způsobem budou představitelé EU jednat, aby odstranili základní příčiny tohoto vážného porušování lidských práv statisíců žen a mladých lidí a skoncovali s těmito novými formami otroctví?
<SPEAKER ID="298" NAME="Emine Bozkurt" AFFILIATION="PSE">
(NL) Paní předsedající, v průběhu mistrovství světa 2006 si pozornost získala linka bezpečí pro oběti obchodu se ženami a nucené prostituce. Například v Turecku funguje linka bezpečí už několik let a ženy jejím prostřednictvím mohou nahlásit případy obchodu se ženami. V roce 2006 Evropský parlament vyzval ke zřízení takovéto linky bezpečí, jejíž operátoři by s oběťmi obchodu s lidmi byli schopni hovořit v několika jazycích a nabídli jim pomoc. Do dnešního dne, o dva roky později, taková linka ještě nebyla zřízena.
<P>
Před dvěma týdny jsem se zúčastnila slavnostního zahájení, při němž komisařka Kunevová spustila linku pomoci pro nespokojené spotřebitele během Eura 2008. Jakou výbornou iniciativou je zřízení jednoho telefonního čísla. Je to uskutečnitelné, takže proč nabízet pomoc spotřebitelům, ale nikoli obětem obchodu se ženami? Tato nová spotřebitelská linka dokládá, jak rychle lze konat a jak málo úsilí je zapotřebí. Nyní nastal čas spojit tyto iniciativy a poskytnout obětem obchodu se ženami prostředek, jak požádat o pomoc. Řečeno slovy Baracka Obamy: "Dokážeme to, ano, dokážeme."
<SPEAKER ID="299" NAME="Anna Hedh" AFFILIATION="PSE">
(SV) Paní předsedající, v sobotu se odstartuje evropské fotbalové mistrovství a může se začít s oslavami. Je zde ovšem i odvrácená strana mince. V době konání sportovních událostí tohoto rozsahu vždy dochází k nárůstu nezákonného obchodování s ženami a dívkami za účelem prostituce. Je proto důležité, abychom zareagovali a konali tak, jako před dvěma lety s kampaní "Červená karta pro nucenou prostituci". Významné je, že se scházíme v EU a postupujeme směrem k nulové toleranci vůči obchodu s lidmi. Apeluji proto na všechny vlády zemí EU, které tak ještě neučinily, aby okamžitě uskutečnily akční plán vypracovaný EU pro potíraní obchodu se sexuálními otroky.
<P>
Přála bych si, aby ve více zemích existovaly právní předpisy týkající se placeného sexu, neboť mají zřejmý preventivní účinek na obchod se sexuálními otroky. Dále se těším na zprávu Komise, která se má zabývat charakterem prostituce v členských státech, a doufám, že brzy budu mít možnost si ji prostudovat.
<P>
Chtěla bych, aby bylo evropské fotbalové mistrovství na hřištích i mimo ně prodchnuto hodnotami, jež představují životodárnou mízu sportu: přátelstvím, zdravým pohybem a férovostí. Neodsouzení trestuhodného obchodu s lidmi za účelem prostituce znamená jeho nepřímou podporu.
<SPEAKER ID="300" NAME="Gabriela Creţu" AFFILIATION="PSE">
Paní předsedající, obchodování s lidmi je sice nezákonný trh, ale stále je to trh, na němž existuje strana poptávky a strana nabídky. Země s významnou poptávkou hrají v obchodu s ženami stejně aktivní roli jako země původu. Tento obchod kromě toho, že je novodobým pozůstatkem otroctví, představuje zároveň trvalý vzdor vůči zákonům a jejich porušování a navíc je spojen s dalšími nezákonnými činnostmi, jako jsou praní peněz, násilí, pašování, prostituce, daňové úniky, podvody a nucená práce.
<P>
Obchod s lidmi nebezpečně převrací hodnoty ve společnosti, udržuje staré nerovnoprávnosti - ženy a děti jsou považovány za zboží - a vytváří nové. Peníze, které takoví obchodníci vydělávají, podkopávají důvěru v hodnotu práce a poctivého podnikání.
<P>
Je zapotřebí, aby všechny členské státy urychleně ratifikovaly Úmluvu Rady Evropy o opatřeních proti obchodování s lidmi a aby uplatňovaly opatření, s nimiž souhlasily, počínaje potíráním kořene obchodu za účelem prostituce, jímž je poptávka mužů po ženách a dívkách.
<SPEAKER ID="301" NAME="Zita Pleštinská" AFFILIATION="PPE-DE">
(SK) S příchodem Eura 2008 pořádaného UEFA, jež začíná tuto sobotu v Rakousku a Švýcarsku, se nám opět připomněl problém nucené prostituce. Milovníci fotbalu se rozhodně mají na co těšit. Takovéto sportovní události však bohužel rovněž poskytují živnou půdu aktivitám mafie a zvyšují nebezpečí nárůstu obchodování s lidmi za účelem sexuálního zneužívání.
<P>
Souhlasím s ostatními řečníky, že kampaň nazvaná "Červená karta pro nucenou prostituci", kterou zahájil Výbor pro ženská práva a rovnost pohlaví v květnu 2006, byla úspěšná, neboť vrhla světlo na jeden z nejpalčivějších sociálních problémů.
<P>
Jsem přesvědčená, že pouze kvalitní informační kampaň během Eura 2008, zaměřená na potřebu předcházet obchodu se ženami a nucené prostituci, může otevřít veřejnosti oči a odhalit toto hrůzné násilí páchané na dívkách a ženách.
<SPEAKER ID="302" NAME="Britta Thomsen" AFFILIATION="PSE">
(DA) Paní předsedající, mám přímou otázku směrem ke Komisi, týkající se konkrétních kroků, které byly podniknuty k zabránění obchodu se ženami ve spojitosti s mistrovstvím Evropy 2008 v Rakousku a Švýcarsku. Koneckonců jsme dnes slyšeli a víme též ze zkušenosti, že ve spojitosti s tímto typem významných sportovních událostí dochází k obchodu se ženami. Mám následující otázky. Za prvé, byly vlády dotyčných států kontaktovány a požádány o podporu parlamentní kampani "Červená karta pro nucenou prostituci"? Za druhé, byly upozorněny na potřebu zintenzivnit úsilí policie v souvislosti s mistrovstvím? A konečně, byly obě vlády vyzvány k přijetí kroků na podporu obětí?
<SPEAKER ID="303" NAME="László Kovács">
člen Komise. - Paní předsedající, jak zde konstatovali mnozí řečníci - a já sám jsem to zmínil -, podobné iniciativy a návrhy byly předloženy a Parlament i Komise podnikli opatření před mistrovstvím světa 2006 v Německu. Obavy německých úřadů a evropských orgánů se tehdy naštěstí neproměnily ve skutečnost.
<P>
To ovšem není důvod k závěru, že nyní nemusíme podniknout nic a můžeme sedět se založenýma rukama. Mnohem rozumnější je vést tuto debatu, protože je rozhodně lepší připravit se pro jistotu důkladněji, než je zapotřebí. Je rovněž rozumnější využít této příležitosti k vyhodnocení podniknutých opatření a umožnit Parlamentu podat návrhy Komisi. A je to dobrá příležitost ke zvýšení povědomí veřejnosti o tomto problému.
<P>
Chápu nespokojenost řady řečníků. Ve svých úvodních poznámkách jsem zmínil, jaké množství konkrétních zpráv Komise zahájila, nyní očekáváme dodání studií a dosažených závěrů, na nichž bude možné založit budoucí akce a akční programy.
<P>
Paní Bozkurtová tu zmínila otázku linek bezpečí, což je podle mého názoru dobrý nápad, i když jeho uskutečnění není tak prosté. Linka pomoci pro ochranu spotřebitelů je velmi odlišná otázka. Nedomnívám se tedy, že by tato linka pomoci, již zřídila či iniciovala kolegyně komisařka Kunevová, mohla být využita kupříkladu pro ochranu obětí, protože se jedná o jiný problém. Situace je mnohem složitější.
<P>
Paní Breyerová rovněž zmínila ochranu obětí, což je podle mého názoru klíčová otázka. Rád bych poukázal, že ve zprávě vyhodnocující akční plán a sledující vývoj situace bude zvláštní kapitola zaměřená na pomoc obětem. Tato zpráva bude k dispozici do října nebo listopadu 2008 a my vyhodnotíme skutečné provádění opatření na ochranu obětí.
<P>
Při příležitosti prvního dne boje proti obchodování s lidmi, jenž se konal 18. října 2008, vydala GLS doporučení pro identifikaci a nahlašování obětí. Chci vás ujistit, že jsme odhodláni zajistit patřičné následující kroky a chci ujistit členy Parlamentu, že Komise je připravena zintenzivnit boj proti obchodu s lidmi, proti nucené prostituci a organizovanému zločinu s nimi spojenému.
<SPEAKER ID="304" NAME="Předsedající">
Rozprava je ukončena.
<P>
Hlasování se bude konat zítra, ve čtvrtek v 11:00.
<P>
Písemná prohlášení (článek 142)
<SPEAKER ID="995" NAME="Urszula Gacek" AFFILIATION="PPE-DE">
písemně. V době, kdy se fotbaloví fanoušci po celé Evropě chystají na zahájení Eura 2008, je čas uvažovat o nebezpečích pro ženy, především z bývalých sovětských republik, které se stanou obětí obchodníků s lidmi a podstoupí utrpení nucené prostituce, aby byla uspokojena poptávka po sexuálních službách v místech konání zápasů.
<P>
To, co pro mnohé bude úžasnou oslavou nejlepších tradic evropského sportu, bude časem tělesného a duševního utrpení pro tyto nešťastné mladé ženy a dívky, které ve své naivitě uvěřily, že lákavé pracovní nabídky v oboru služeb zahrnují jen práci číšnic a barmanek.
<P>
Nastal čas znovu vyzvat zbývajících 17 členských států Evropské unie, které dosud neratifikovaly Úmluvu Rady Evropy o opatřeních proti obchodování s lidmi, aby tak neprodleně učinily.
<P>
Členské státy, které se zasazují o lidská práva, mohou jen stěží najít ospravedlnění pro nepřijetí této úmluvy, která byla schválena ve Varšavě před více než třemi lety.
<SPEAKER ID="305" NAME="Neena Gill" AFFILIATION="PSE">
písemně. Mohla by Komise Parlamentu objasnit, k jakému pokroku došlo v uskutečňování plánu pro potírání obchodu s lidmi v Evropě a jeho prevenci z roku 2005?
<P>
Jelikož mne znepokojují zpoždění v provádění tohoto plánu ze strany členských států, ptám se Komise, jaký vliv by tato skutečnost mohla mít na kampaň "Červená karta pro nucenou prostituci" v členských státech? Mohla by nás Komise též informovat, jakou kampaň hodlá zahájit k šíření osvěty o obchodu s lidmi za účelem prostituce v době konání mistrovství UEFA 2008?
<P>
Velmi mne znepokojuje, že sportovní události přinášejí radost milionům lidí po celém světě, ale na druhou stranu slouží i jako příležitost pro bezohledné zneužívání žen a dívek.
<P>
Šokuje mne, že kolem 100 000 žen v Evropě se ročně stane obětí obchodu za účelem prostituce. Nejvíce odsuzuji skutečnost, že jsou zasaženy i dívky ve věku pouhých 14 let.
<P>
My prostě toto novodobé otroctví nemůžeme nechat pokračovat. Sexuální zneužívání je totiž nejen zločin, ale také hrubé porušení lidských práv.
<SPEAKER ID="306" NAME="Katalin Lévai  " AFFILIATION="PSE">
písemně. - (HU) Unie je zodpovědná za prevenci všech možných způsobů sexuálního zneužívání a obchodu s lidmi, k němuž dochází v průběhu sportovních událostí konaných na jejím území. Mistrovství Evropy ve fotbale 2008 je událostí, která přiláká velké množství lidí a během níž dojde k dočasnému zvýšení poptávky po sexuálních službách. Proto je nezbytně nutné, abychom se bránili prostřednictvím krátkodobých kampaní podobných té, již iniciovala paní Záborská během fotbalového mistrovství v roce 2006 a která by si zasloužila pokračovat i nyní. Pokud však má tato iniciativa zasáhnout co nejvíce lidí, myslím, že je zapotřebí větší publicity v médiích (včetně oficiální webové stránky mistrovství Evropy) za účasti politiků, sportovních funkcionářů, sportovců a fanoušků (podle vzoru programu "Mladé hlasy proti rasismu").
<P>
Krátkodobá kampaň sama o sobě však nestačí. K rozhodné akci proti obchodu s lidmi je třeba vytvořit nové směrnice, ale především je třeba co nejdříve začít dodržovat ty, jež už existují. Ráda bych obrátila pozornost Komise ke skutečnosti, že mnohé země se potýkají s potížemi při provádění a výkladu směrnic, což působí další průtahy při jejich uplatňování. Z tohoto důvodu považuji za obzvláště důležité, aby se nám dostalo přesné odpovědi na otázku paní Záborské týkající se směrnice 2004/81/ES.
<P>
I když hraniční kontroly hrají významnou roli při zadržování sexuálního zneužívání a obchodu s lidmi od dosažení sportovních událostí konaných v rámci Unie, přesto se nedomnívám, že bychom měli jít cestou zpřísnění kontrol vnitřních hranic, ale spíše bychom měli posílit kontroly na vnějších hranicích a zároveň zlepšit spolupráci s pohraničními hlídkami. Tak nezpůsobíme potíže občanům dbalým zákona, kteří se chtějí zúčastnit evropských událostí.
<SPEAKER ID="307" NAME="Lívia Járóka  " AFFILIATION="PPE-DE">
písemně. - (HU) Dámy a pánové, dovolte mi navázat na otázku paní Záborské a znovu obrátit pozornost k bezbrannosti romských žen v oblasti obchodu s lidmi a nucené prostituce. Sociální vyloučení a začasté i absence oficiálních dokladů činí romské dívky obzvláště zranitelnými a snadnými cíli pro ty, kteří těží z obchodu s lidmi. Jejich situaci dále zhoršují rasové předsudky celé společnosti, předsudky založené na odlišnosti pohlaví, jež se objevují v jejich komunitách, a obecná nedůvěra Romů vůči systému trestního soudnictví.
<P>
Je zapotřebí individuálních programů pro pomoc obětem obchodu s lidmi a jejich rodinám a programů, jež zabrání, aby dospívající dívky byly nuceny žít a pracovat v tomto vykořisťovatelském prostředí. Je nutné vytvořit více poradenských sítí a středisek zřízených jak nevládními organizacemi, tak členskými státy. Stejně tak je zapotřebí shromažďovat a analyzovat údaje o vztahu mezi romskými komunitami a obchodem s lidmi. V tomto ohledu už některé nevládní a mezinárodní organizace mohou prokázat určité výsledky, ale je třeba většího zapojení Evropské komise a členských států.
<P>
Hlavní živnou půdou pro obchod s lidmi a pohlavní zneužívání je však chudoba, která z lidského života činí jen každodenní boj o přežití a v níž při absenci finančních a vzdělávacích příležitostí významně narůstá riziko nezákonné činnosti. Z tohoto důvodu je kromě osvěty a programů pro pomoc obětem naší hlavní společnou povinností skoncování s nehumánní chudobou.
