<CHAPTER ID="015">
Evropská agentura pro bezpečnost sítí a informací (ENISA) (rozprava) 
<SPEAKER ID="768" NAME="Předsedající">
Dalším bodem jednání je rozprava o ústní otázce, kterou Komisi položili pan Giles Chichester a paní Angelika Nieblerová jménem skupiny Evropské lidové strany (křesťanských demokratů) a Evropských demokratů o Evropské agentuře pro bezpečnost sítí a informací (ENISA) - B6-0159/2008).
<SPEAKER ID="472" NAME="Angelika Niebler">
zpravodajka. - (DE) Vážený pane předsedající, vážená paní komisařko, dámy a pánové, v roce 2004 byla založena Evropská agentura pro bezpečnost sítí a informací známá pod zkratkou ENISA. Její úlohou je především zlepšit bezpečnost sítí a informací v Evropské unii a podpořit užší spolupráci členských států.
<P>
Mandát agentury ENISA je bezpochyby komplexní. Počítačové viry, nevyžádaná elektronická pošta (spam), pokusy o podvodné získání citlivých informací (phishing) a trójští koně jsou ve světě virtuálních údajů reálnou hrozbou. Soukromé a veřejné sítě ohrožuje neoprávněný přístup (hacking). Škody způsobované naší moderní komunikační společnosti jsou obrovské. Bezpečnost je Achillovou patou našich počítačových systémů. Toto je místo, kde jsme zranitelní, a když to takto říkám, pochopíte, jak je pro nás tato agentura důležitá.
<P>
Na druhou stranu tato agentura nemá mnoho pracovníků, přestože musí plnit tento gigantický úkol. Vzniká proto oprávněná otázka, zda agentura ENISA v té formě, v jaké v současnosti funguje, dokáže skutečně plnit své úkoly. V Parlamentě i v ostatních orgánech jsme velmi často diskutovali o tom, jak by se pravděpodobně mohla agentura ENISA dále rozvíjet. Podle posledního návrhu Komise by se agentura ENISA měla sloučit s plánovaným Evropským úřadem pro trh elektronických komunikací. Parlament ani Rada tento návrh nepřijaly. Namísto toho se Parlament a Rada před letními prázdninami rozhodly, že mandát agentury ENISA by měl být prodloužen o tři roky.
<P>
Konečným cílem naší otázky, kterou jsme Komisi položili, je zajistit, aby předmětem této rozpravy byly nejbližší tři roky. Položením této otázky chceme též rychle vyřešit nepříjemný problém a vyzvat Komisi, aby zaujala stanovisko k bodům, které považujeme za kritické. Dokáže agentura ENISA ve své současné formě plnit úkoly, které se od ní očekávají? Uvažuje Komise o nahrazení agentury ENISA jinou organizací? Je absolutně nevyhnutelné, aby tyto úlohy plnila agentura EU? O jakých všeobecných strukturálních změnách agentury ENISA by se mělo podle názoru Komise uvažovat?
<P>
Těším se na odpověď paní komisařky. Jsem zvědavá, jak daleko pokročila jednání v Komisi. Poté budeme samozřejmě na nás v Parlamentě, abychom si na budoucí podobu agentury ENISA vytvořili vlastní názor.
<SPEAKER ID="474" NAME="Viviane Reding">
členka Komise. - Vážený pane předsedající, vážení poslanci jistě vědí, že v souladu s nařízením Evropského parlamentu a Rady o založení agentury ENISA mandát této agentury automaticky vyprší 13. března 2009.
<P>
Komise se však domnívá, že je třeba zajistit kontinuitu činností souvisejících s bezpečností sítí a informací. Byl to společný názor Parlamentu a Rady v diskusích o návrhu na změnu a doplnění nařízení na prodloužení mandátu agentury ENISA. Opatření na prodloužení mandátu této agentury o další tři roky je tedy oprávněné.
<P>
Je pravda, že v hodnocení agentury ENISA, které Komise zahájila v roce 2006, se uvádí řada problémů, ale i pozitivní výsledky, kterých agentura dosáhla s přihlédnutím k omezeným prostředkům, jež má k dispozici. Komise reagovala na zjištěné problémy předložením návrhu nařízení, kterým se zakládá úřad pro telekomunikace.
<P>
Dnes sledujeme, že Rada a Parlament se shodují, aby vedle nového orgánu byla zachována i agentura ENISA jako alternativa úřadu pro telekomunikace a Komise stále pozoruje potřebu efektivního orgánu, který by dokázal monitorovat otázky bezpečnosti a integrity. Proto je důležité, aby práce agentury ENISA pokračovala.
<P>
Jsem však též pevně přesvědčená, že pro řešení problémů bezpečnosti sítí bude zapotřebí silné koordinované evropské reakce. Nedávné kybernetické útoky v Estonsku a také v Gruzii, tyto závažné útoky během léta, které jak se zdá, zůstaly nepovšimnuty, ukázaly, že jedna země může být skutečně velmi zranitelná.
<P>
Vyzývám proto Evropský parlament a Radu, aby počátkem roku 2009 zahájily intenzívní diskusi o evropském přístupu k bezpečnosti sítí a řešení kybernetických útoků a aby se budoucnost agentury ENISA řešila v rámci těchto úvah.
<P>
Během rozprav o prodloužení platnosti nařízení o agentuře ENISA byly v Parlamentu a v Radě vzneseny výzvy k diskusi o možných cílech modernizované síťové a informační politiky a o nejvhodnějších prostředcích k jejich dosažení. Jak bylo výslovně uvedeno, výsledek tohoto jednání nebude mít vliv na prodloužení platnosti nařízení o agentuře ENISA. Aby došlo k usnadnění této rozpravy, vypracují útvary Komise v druhé polovině roku 2008 dotazník o možných cílech modernizované politiky v oblasti bezpečnosti sítí a informací na evropské úrovni a o prostředcích k dosažení těchto cílů. Který bude předložen k veřejné online diskusi. Samozřejmě, že to bude učiněno na základě konzultací s agenturou ENISA a členy její správní rady.
<SPEAKER ID="476" NAME="Nikolaos Vakalis">
jménem skupiny PPE-DE. - (EL) Vážený pane předsedající, paní komisařko, Evropský parlament a Rada schválily prodloužení mandátu agentury ENISA do konce roku 2012. Toto tříleté prodloužení umožní další diskusi o budoucnosti agentury ENISA a o širší otázce zvýšení bezpečnosti sítí a informací v Evropě.
<P>
Podle mého názoru by postup revize měl začít okamžitě. Tato agentura by se měla transformovat z dočasné nadace na trvalou a to současně musí být doprovázeno zejména zvýšením počtu zaměstnanců a aktualizací velmi důležitých článků 2 a 3 jednacího řádu. Toto řešení umožní, aby tento orgán začal co nejdříve pracovat podle aktualizovaného a lepšího mandátu.
<P>
Dovolte mi na tomto místě připomenout, a je to též názor Komise, že bezpečnost sítí a informací může zajistit pouze evropská agentura. Chci též zdůraznit, že dnes velká většina partnerů souhlasí, že nejschopnějším a nejkvalifikovanějším orgánem pro vypracování nové dynamické evropské politiky v oblasti bezpečnosti sítí a informací je agentura ENISA.
<P>
V minulosti byla agentura ENISA nelítostně kritizována. Musím vám však připomenout, že hodnotící zpráva z roku 2007 mohla hodnotit pouze první rok činnosti agentury ENISA, a proto toto hodnocení už není spolehlivé anebo, samozřejmě, aktuální. Pravdivý obraz poskytují poslední hodnotící studie, které provedly nezávislé orgány. Aby tento orgán mohl pracovat efektivněji, je nezbytné mu poskytnout příslušné prostředky.
<P>
A na závěr mi dovolte říci, že řecká vláda chce podpořit životaschopné řešení: vláda se zavázala, že orgánu ulehčí práci a činnost uhrazením nákladů na údržbu kanceláře agentury ENISA v Athénách.
<SPEAKER ID="478" NAME="Anni Podimata">
jménem skupiny PSE. - (EL) Vážený pane předsedající, paní komisařko, dámy a pánové, fakta v pozadí dnešní rozpravy o ústní otázce, kterou položila skupina Evropské lidové strany (křesťanských demokratů) a Evropských demokratů o agentuře ENISA, se určitě liší od fakt v době, kdy byla tato otázka položena. Na počátku se Rada a Evropský parlament dohodly na prodloužení nařízení o provozování orgánu do roku 2012.
<P>
Ve stejné době se Rada a Evropský parlament opatrně zabývaly návrhem Evropské komise na vytvoření Evropského úřadu pro trh elektronických komunikací. Rada a Evropský parlament místo toho navrhly Úřad evropských regulačních orgánů v oblasti telekomunikací (BERT), jehož základní zodpovědností je lepší uplatňování regulačního rámce pro telekomunikační služby bez zapojení se do otázek bezpečnosti a integrity sítí.
<P>
Jak jste však, paní komisařko, před chvílí zdůraznila ve svém dnešním prohlášení, tyto otázky jsou skutečně mimořádně závažné. Zdůraznila jste, že nedávné útoky na estonský kyberprostor a kyberprostor dalších zemí ukazují, jak důležité je okamžitě přijít s přesvědčivou, koordinovanou evropskou odpovědí.
<P>
To je přesně ta úloha, kterou může a musí sehrávat agentura ENISA, když bude fungovat podle aktualizovaného a vylepšeného mandátu s jasně definovanými povinnostmi a cíli, samozřejmě když bude mít k dispozici potřebné prostředky a lidské zdroje.
<P>
Tentokrát doufám, že Komise tu významně a skutečně přispěje a bude agentuře ENISA pomáhat při práci na posílení bezpečnosti a integrity sítí. Zvýšení důvěry společností a samozřejmě evropských občanů k evropským sítím je životně důležité.
<SPEAKER ID="480" NAME="Jorgo Chatzimarkakis">
jménem skupiny ALDE. - (DE) Vážený pane předsedající, paní komisařko, slova bezpečnost sítí znějí jako odborný termín z nějakého zvláštního vědního oboru, bezpečnost sítí však ovlivňuje stále více oblastí našeho každodenního života: Mobilní komunikace, internet, které téměř jako chobotnice pronikají do stále většího množství oblastí každodenní činnosti, všudypřítomná počítačová inteligence, která už je součástí našeho prostředí, ať už při pomoci starším lidem nebo při řízení složitých výrobních procesů. To vše nám ukazuje, že jsme stále více závislí na těchto moderních formách technologie. Tyto technologie ovlivňují naše životy a růst našeho hospodářství.
<P>
Naši závislost nám před nedávnem ukázal příklad Estonska. Paní komisařko, zmínila jste, že postižena byla i Gruzie. O tomto případě mají lidé méně informací, pokud bychom však potřebovali působivější příklad než Estonsko, tak ho tu máme. Viděli jsme, jak se moderní hospodářství s podporou sítí náhle stalo závislým na tomto faktoru, na této technologii, jak bylo napadeno a jak byla skutečně vážně ohrožena jeho bezpečnost. To je též důvod, proč Komise, ve které tehdy zastával úřad pan komisař Liikaanen, správně rozpoznala potřebu agentury pro bezpečnost sítí. Proto jsme byli překvapeni, když se pouze po roce, ještě před tím, než byla agentura plně a řádně vybavená prostředky, uskutečnilo hodnocení agentury ENISA a zpochybňovala se samotná existence této agentury. To nás tehdy rozhodně šokovalo, a proto nás těší, že se tato rozprava koná.
<P>
Proč jsme už po roce zpochybňovali tuto agenturu? Jak chcete, jak chceme upravit mandát agentury ENISA tak, aby mohla pracovat ve stejných podmínkách jako agentury, které existují ve Spojených státech, Japonsku a Číně?
<P>
Chtěl bych vám poděkovat za uznání úspěchů agentury ENISA po druhém hodnocení. Jako poslanci tu přece každý den diskutujeme o kulturních změnách, o změnách klimatu, které mají vliv na naše hospodářství, které nás nutí zbavit se hospodářské závislosti na fosilních palivech a přejít na jiné zdroje energie. Každý den tu do tohoto úsilí vkládáme celé srdce. Všichni víme, že jedinou možností je změna našich systémů. Potřebujeme pro to inteligentní řešení a potřebujeme bezpečnost sítí, protože bezpečnost je prvořadá. Proto jsem vděčný za tuto diskusi, která je jedním ze stavebních kamenů při budování lépe vybavené agentury ENISA a lépe zabezpečených sítí.
<SPEAKER ID="482" NAME="Viviane Reding">
členka Komise. - Vážený pane předsedající, chtěla bych říci, že prodloužení mandátu agentury ENISA o tři roky má jednomyslnou podporu v Radě a širokou podporu v Evropském parlamentu. Obě větve zákonodárné moci se dohodly, že v co nejkratší době, před automatickým vypršením platnosti současného nařízení dosáhnou dohody v prvním čtení.
<P>
Pokud tomu dobře rozumím, Rada plánuje na příštím zasedání jako bod A přijmout nařízení, kterým se mění toto nařízení. Tím by se problém vyřešil a pokud Komise předloží dokument o základních problémech kybernetických útoků, potom ho může Parlament přijmout a zahájit skutečnou diskusi o budoucnosti našich reakcí v této oblasti.
<SPEAKER ID="483" NAME="Předsedající">
Rozprava je ukončena.
