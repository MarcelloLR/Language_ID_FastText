<CHAPTER ID="003">
In memoriam
<SPEAKER ID="008" NAME="Předsedající">
Dámy a pánové, bohužel vám musím oznámit jisté velice smutné zprávy. V létě jsme se s velkou lítostí dozvěděli o tragickém úmrtí našeho přítele a kolegy profesora Bronisława Geremka. Byl to velký polský vlastenec a pravý Evropan, který se desítky let neúnavně snažil přesvědčovat Poláky, aby sdíleli základní hodnoty demokracie, svobodu, lidská práva a právní stát. Jeho oddanost demokratické opozici a velkému lidovému hnutí Solidarita nakonec přinesly ovoce.
<P>
Nyní už téměř dvě desítky let Polsko zaujímá své oprávněné místo mezi svobodnými a demokratickými státy Evropy, a jak všichni víme, od 1. května 2004 je členem Evropské unie. Bronisław Geremek, který mnoho let působil také jako poslanec Sejmu, dolní komory polského parlamentu, a od roku 1997 až do roku 2000 zastával funkci ministra zahraničí, byl jedním ze zakladatelů a hlavních architektů nového Polska.
<P>
Od roku 2004 byl Bronisław Geremek poslancem Evropského parlamentu. Znali jsme ho jako člověka, jehož víra v evropský projekt byla hluboká a upřímná. Ztělesňoval jeho ideály a přesvědčení: usmíření, dialog a kompromis. Velice jsem obdivoval jeho jedinečnou schopnost být blízko své zemi a zároveň blízko Evropské unie. Neúnavně pracoval pro proces integrace, který považoval za nejlepší řešení pro budoucnost své země, a vlastně pro celý náš kontinent.
<P>
Na evropské scéně jsme ztratili výjimečnou osobnost, kolegu, jehož tragická a předčasná smrt zanechala prázdné místo, které bude obtížné zaplnit. Dovolte mi, abych vyjádřil svou nejhlubší soustrast jeho rodině - zejména jeho dvěma synům - a všem jeho přátelům. My členové Evropského parlamentu budeme navždy ctít jeho památku.
<P>
Dámy a pánové, s hlubokou lítostí jsme začátkem srpna přijali také zprávu, že krátce před svými 60. narozeninami odešel náš kolega pan Willi Piecyk. Při této smutné příležitosti bych chtěl jménem Evropského parlamentu projevit naši nejhlubší soustrast jeho rodině a přátelům. Willy Piecyk byl poslancem Evropského parlamentu od roku 1992. Byl hlavní osobností Výboru pro dopravu a cestovní ruch, kde mnoho let působil jako mluvčí za skupinu socialistů.
<P>
Ještě před několika týdny společně s námi oslavoval první Evropský námořní den. I když jsem věděl, že je vážně nemocný, tehdy se mi zdálo, že se jeho zdraví zlepšuje. Tento dojem byl bohužel mylný.
<P>
Willi Piecyk nám zůstane v paměti mnoha způsoby jako iniciátor řady důležitých projektů. Jeho odchodem jsme ztratili kolegu, který požíval úcty a vážnosti všech poslanců této sněmovny. Také na Williho Piecyka budeme vzpomínat s trvalou vděčností.
<P>
Dámy a pánové, bohužel vám musím rovněž oznámit, že dne 4. srpna zemřela velice oblíbená bývalá kolegyně Marie Luisa Cassanmagnago Cerrettiová. Vybavuji si ji obzvlášť živě, neboť se stala poslankyní Evropského parlamentu ve stejné době jako já, v roce 1979, kdy se v této Sněmovně začala zabývat problematikou Evropy a evropské integrace. Působila jako místopředsedkyně skupiny Evropské lidové strany a v letech 1982 až 1987 byla místopředsedkyní Evropského parlamentu. V rámci svého dalšího politického působení předsedala Výboru pro politické záležitosti Evropského parlamentu, po nějakou dobu předchůdci Výboru pro zahraniční věci.
<P>
Svou politickou angažovaností byla Maria Luisa Cassanmagnago Cerrettiová inspirací především pro ženy a jako poslankyně Evropského parlamentu byla ženou vyznačující se intelektuální odvahou a soucitem, která významným způsobem přispěla k evropské integraci. Budeme na ni s láskou vzpomínat.
<P>
Dámy a pánové, během letních prázdnin došlo k řadě tragických leteckých neštěstí. Dne 20. srpna při nejhorším leteckém neštěstí Španělska za posledních 25 let zahynulo 154 osob. Tragédii přežilo pouze 18 osob z celkového počtu 172 osob, které se nacházely na palubě letadla směřujícího z madridského letiště Barajas na Kanárské ostrovy. Den po této havárii jsem jménem Evropského parlamentu vydal prohlášení a dnes bych toto vyjádření solidarity a podpory chtěl zopakovat a podpořit rodiny a přátele těch, kteří zahynuli.
<P>
Dne 24. srpna, jen pár dní po madridské tragédii, havarovalo krátce po startu z hlavního města Kyrgyzstánu Biškeku další letadlo, kdy o život přišlo 68 cestujících a členů posádky. Za všechny poslance této Sněmovny bych chtěl vyjádřit naši nejupřímnější soustrast s oběťmi těchto a dalších tragických událostí.
<P>
Dovolím si vás požádat, abyste povstali a minutou ticha uctili památku těch, kteří přišli o život.
<P>
(Sněmovna povstala a držela minutu ticha.)
