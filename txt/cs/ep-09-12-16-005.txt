<CHAPTER ID="005">
Vysvětlení hlasování
<P>
Ústní vysvětlení hlasování
<SPEAKER ID="098" NAME="Jan Březina" AFFILIATION="PPE">
(CS) Hlasoval jsem proti zprávě pana Bögeho týkající se uvolnění prostředků z Evropského fondu pro přizpůsobení se globalizaci, protože zejména v případě rakouské žádosti se jedná o značně nesystematický přístup odrážející se v bezprecedentní výši poskytované podpory na hlavu. Má-li se jednat o časově omezenou individuální podporu zaměřenou na pomoc pracovníkům zasaženým propouštěním v důsledku globalizace, je třeba tuto podporu odvíjet od reálných individuálních potřeb a reálného ekonomického kontextu. To se však neděje, naopak při určování této podpory se postupuje nahodile a svévolně. Proto je, podle mého názoru, třeba stanovit pevná kritéria. Takto použité peníze nejsou řešením problému, ale jsou ve skutečnosti plýtváním penězi daňových poplatníků.
<SPEAKER ID="100" NAME="Syed Kamall" AFFILIATION="ECR">
Pane předsedající, domnívám se, že důvodem proč se mnoho z nás zajímá o obchod, je skutečně myšlenka, jak můžeme pomoci lidem v nejchudších zemích překonat chudobu. Víme, že jedním z nejlepších způsobů, jak jim pomoci, je podpora podnikatelů v chudších zemí. Podnikatelé v mnoha chudších zemích křičí o pomoc a žádají otevřené trhy a je důležité, abychom je podpořili.
<P>
Musíme se však podívat také na svoje země, abychom viděli, jak zavádíme překážky, které brání usnadnění obchodu s chudšími zeměmi. V mnoha případech se chudší země domnívají, že obchodní pravidla jsou namířena proti nim, a berou v úvahu pouze věci, jako je společná zemědělská politika, subvence na bavlnu, hygienické a rostlinolékařské normy a tarify na dovozy zboží vyšší hodnoty do EU. Je důležité, abychom ukázali, že obchodní systém je skutečně otevřený a že nejchudším zemím pomáháme k vymýcení chudoby jak jen je to možné.
<SPEAKER ID="101" NAME="Nirj Deva" AFFILIATION="ECR">
Pane předsedající, pokud máme zmírnit chudobu ve světě, musíme navýšit celosvětový obchod. Jestliže se z důvodu aktuální celosvětové finanční krize vydáme cestou protekcionismu, jedinou věcí, kterou dokážeme, bude to, že se zpozdí proces vyvedení milionů lidí z chudoby a že miliony lidí zemřou. Pokud se této výzvy pevně nechopíme právě nyní a budeme tuto krizi přehlížet, zanecháme po sobě odkaz, který dosáhne tak příšerných rozměrů, že se miliarda lidí ocitne v situaci, kdy nebudou schopni žít.
<P>
Máme zde potravinovou krizi, změnu klimatu, globální oteplování, záplavy, zemětřesení a veškeré druhy katastrof, které volají o naši pomoc, a jediným způsobem, jakým můžeme všechny povzbudit je skutečně navýšit celosvětový obchod, a jsem velmi vděčný, že mě poslouchá nový kandidát na komisaře pro obchod.
<SPEAKER ID="102" NAME="Marc Tarabella" AFFILIATION="S&amp;D">
(FR) Pane předsedající, co se týče tohoto usnesení o Světové obchodní organizaci a na rozdíl od názoru, který vyjádřil předchozí mluvčí, domnívám se, že to není mezinárodní obchod, ale samozásobitelské zemědělství, co zajistí, aby nezemřela téměř miliarda lidí nebo aby tito lidé netrpěli podvýživou. To zajistí takovou situaci mnohem lépe než mezinárodní obchod.
<P>
Již jsem měl příležitost hovořit k této otázce během rozpravy a hlasoval jsem proti tomuto usnesení jedině z toho důvodu, že byl zamítnut pozměňovací návrh o veřejných službách a potřebě, aby vlády mohly kontrolovat veřejné služby vztahující se na základní problémy, jako je voda a energetika.
<P>
Písemná vysvětlení hlasování
<SPEAKER ID="105" NAME="Andrew Henry William Brons  " AFFILIATION="NI">
písemně. - Nejsme kapitalisty, kteří prosazují volný průběh tržních sil (laissez-faire) a věříme, že stát má pomáhat pracovníkům, kteří přišli o svá pracovní místa, aniž by to byla jejich vlastní chyba. Chtěli bychom, aby svrchované státy poskytly svým pracovníkům pomoc. Samozřejmě nesouhlasíme ani se členstvím v EU. Evropský fond pro přizpůsobení se globalizaci však existuje a vyčlenil na to finanční prostředky.
<P>
Tento fond je nevítanou náhražkou pomoci poskytované členskými státy. Pokud by se navrhovalo, aby byli britští pracovníci prostřednictvím tohoto fondu podpořeni, samozřejmě bych to podpořil. Proto musím neochotně podpořit švédské, nizozemské a rakouské pracovníky, kterým bude poskytnuta pomoc z tohoto fondu. Kdyby se nehlasovalo, finanční prostředky by nebyly daňovým poplatníkům vráceny. Ponechala by si je EU a pak by možná byly vydány na mnohem méně záslužné účely.
<SPEAKER ID="106" NAME="Diogo Feio  " LANGUAGE="PT">
Evropský fond pro přizpůsobení se globalizaci byl zřízen, aby mohla být udělena dodatečná pomoc pracovníkům, kteří jsou postiženi důsledky významných změn ve struktuře mezinárodního obchodu. Žádosti o pomoc již podalo Portugalsko, Německo, Španělsko, Nizozemsko, Švédsko, Irsko a Rakousko, což značí, že tento problém postihuje členské státy z různých zeměpisných oblastí a s různými hospodářskými modely a trajektoriemi.
<P>
Takové situace, ke kterým dochází ve znepokojivé míře, vyžadují, aby se tvůrci rozhodnutí pečlivě zamysleli nad evropským hospodářským a sociálním modelem a nad jeho udržitelností a budoucností. Znamenají rovněž to, že je naprosto zásadní podporovat způsoby vytváření kvalitních nových pracovních míst. Aby tyto způsoby uspěly, musí poskytovat podporu, odstranit břemena a zbavit se neopodstatněné byrokracie zatěžující ty, kteří jsou stále ochotní zahájit nové podnikání a podílet se na inovativních projektech i navzdory potížím.
<P>
Nezávisle na tom, jak velká pomoc je udělena pracovníkům, bude to bezcenné, pokud budou postupně zavírány společnosti a pokud nedokážeme zvrátit odtok investic, k němuž dochází v Evropě.
<P>
Dotčené případy, které schvaluji, se týkají Švédska, Rakouska a Nizozemska a získaly si širokou podporu v příslušných parlamentních výborech jak při předložení návrhu usnesení, tak při vydání stanoviska.
<SPEAKER ID="107" NAME="Ilda Figueiredo  " LANGUAGE="PT">
Ačkoli si zachováváme náš kritický postoj, pokud jde o Evropský fond pro přizpůsobení se globalizaci, protože se domníváme, že by bylo důležitější přijmout nejprve opatření na předcházení nezaměstnanosti, hlasovali jsme ve prospěch uvolnění prostředků z tohoto fondu, aby byla poskytnuta dodatečná pomoc pracovníkům zasaženým důsledky restrukturalizace podniků nebo liberalizace mezinárodního obchodu.
<P>
Tento případ se týká uvolnění přibližně 16 milionů EUR pro Švédsko, Rakousko a Nizozemsko na poskytnutí pomoci propuštěným pracovníkům z automobilového a stavebního průmyslu.
<P>
V roce 2009 je to popáté, kdy byly z tohoto fondu uvolněny prostředky, přičemž byla využita celková částka 53 milionů EUR z plánované výše 500 milionů EUR. Je velmi příznačné, že bylo využito o něco víc než 10 % plánované částky v průběhu období vážné sociální krize a že to samo o sobě minimálně naznačuje potřebu přezkoumat předpisy, které řídí tento fond.
<SPEAKER ID="108" NAME="Françoise Grossetête  " LANGUAGE="FR">
Hlasovala jsem ve prospěch zprávy poslance Bögeho o uvolnění prostředků z Evropského fondu pro přizpůsobení se globalizaci. Jeho cílem je chránit pracovní místa a usnadnit pracovníkům, kteří byli propuštěni kvůli změnám ve struktuře mezinárodního obchodu a kvůli celosvětové finanční a hospodářské krizi, aby se mohli vrátit na trh práce.
<P>
Tři roky po jeho zřízení, ke kterému došlo v roce 2006, a v současné situaci celosvětové hospodářské a finanční krize bylo zásadní zmírnit podmínky, které řídí využití tohoto evropského fondu. Švédsko, Rakousko a Nizozemsko jsou dnes cílem těchto účinnějších a rychlejších opatření a těším se na to, že všechny členské státy EU budou mít větší přístup k těmto financím. Maximální roční částka tohoto fondu, jež vychází z finančního rámce na roky 2007-2013, nesmí přesáhnout 500 milionů EUR, ale je zásadní, aby tyto zdroje byly plně využity, což není současný případ.
<P>
Evropská unie musí využít všechny tyto zdroje, kterými disponuje, s cílem vypořádat se s důsledky hospodářské krize.
<SPEAKER ID="109" NAME="Jörg Leichtfried  " AFFILIATION="S&amp;D">
písemně. - (DE) Hlasuji ve prospěch zprávy o poskytnutí částky 15,9 milionu EUR na pomoc Rakousku, Švédsku a Nizozemsku. V důsledku celosvětové hospodářské krize bylo v automobilovém průmyslu pouze ve Štýrsku propuštěno celkem 744 pracovníků. Žádost, kterou oprávněně předložilo Rakousko a která se týká pomoci v celkové výši 5 705 365 EUR z Evropského fondu pro přizpůsobení se globalizaci, byla nyní Evropskou unií schválena.
<P>
Je to naprosto oprávněné, protože Rakousko je obzvláště těžce zasaženo poklesem vývozů. Například vývozy silničních vozidel klesly o 51,3 % a vývozy automobilů klesly o 59,4 %. Následkem úzkého propojení mezi společnostmi z automobilového průmyslu a nízké úrovně diverzifikace mnoha dodavatelů, pociťuje krizi celý automobilový průmysl.
<SPEAKER ID="110" NAME="Jean-Luc Mélenchon  " LANGUAGE="FR">
Švédští, rakouští a nizozemští pracovníci se stali obětmi globalizace. Znovu opakujeme náš silný nesouhlas s filosofií, která podpírá tento fond, jež činí evropské pracovníky pouhými "proměnnými" v otázce přizpůsobení se globalizaci, které umožňují hladké fungování určité formy neoliberální globalizace, která není nikdy brána v pochybnost. Zájmy gigantů, jako je americká společnost Ford, stávající vlastník společnosti Volvo Cars, která ve třetím čtvrtletí roku 2009 dosáhla zisku téměř 1 miliardy USD, nebo společnosti Aviva, Axa a BlackRock, hlavní akcionáři společnosti Heijmans NV, v současnosti nahrazují obecný zájem evropských občanů. Fond k tomuto vypleňování přispívá.
<SPEAKER ID="111" NAME="Nuno Melo  " LANGUAGE="PT">
Evropská unie je prostorem solidarity. V tomto duchu se nese i Evropský fond pro přizpůsobení se globalizaci. Fond poskytuje základní podporu nezaměstnaným a obětem přemísťování společností, ke kterým dochází v globalizovaných podmínkách. To je ještě umocněno, když si uvědomíme, že je přemísťováno stále více společností, protože využívají nižší náklady na pracovní sílu v různých zemích, zejména v Číně a Indii, a to obvykle za cenu sociálního, pracovního a environmentálního dumpingu.
<SPEAKER ID="112" NAME="Andreas Mölzer  " LANGUAGE="DE">
Důsledky globalizace jsou opětovně zmírňovány prostřednictvím uvolnění prostředků z Evropského fondu pro přizpůsobení se globalizaci (EGF). Tentokrát bylo bohužel tvrdě zasaženo také Štýrsko. Za několik posledních měsíců přišlo o zaměstnání celkem 744 osob z devíti různých společností, a spolková země Štýrsko proto požádala EU o pomoc. Stejně jako u předchozích žádostí bylo vše důkladně prošetřeno a těší mě, že štýrští občané splňují všechny požadavky. Zejména během aktuální finanční a hospodářské krize se nám znovu jasně připomínají negativní účinky globalizace.
<P>
S ohledem na to je ještě více nepochopitelné, že Parlament dnes přijal usnesení, které podporuje vyšší míru liberalizace a odstraňování obchodních překážek, a tedy rozsáhlejší globalizaci. Dokud se v EU nezmění způsob přemýšlení, můžeme pracovat pouze na omezení škody, kterou globalizace způsobila v dotčených zemích. Proto jsem bez výhrad hlasoval ve prospěch uvolnění pomoci z tohoto fondu.
<SPEAKER ID="996" NAME="Wojciech Michał Olejniczak  " LANGUAGE="PL">
Podpořil jsem uvolnění prostředků z Evropského fondu pro přizpůsobení se globalizaci, protože situace na trzích práce v současnosti vyžaduje, abychom jednali ve prospěch pracovníků. Předchozí krize byly charakterizovány skutečností, že měly dopad na určité regiony a soustředily se na jednom místě. V takových dobách všichni, kteří ztratili svá zaměstnání nebo čelili finančním problémům, mohli odejít do zahraničí, aby si tam našli práci, nebo mohli mít několik zaměstnání. V souvislosti s celosvětovým charakterem finanční krize nejsou takové možnosti v současnosti dostupné.
<P>
Stávající situace na finančních trzích vyžaduje, abychom podpořili mnoho milionů lidí, kteří v průběhu minulého roku přišli o svá pracovní místa. Nemluvím samozřejmě pouze o pomoci při hledání práce, ale také o využívání pružnosti trhu práce, o pomoci pracovníkům, která umožní získat nové kvalifikace, a o organizaci vhodného vzdělávání, pokud jde např. o používání počítačů, nebo o poskytování poradenství v oblasti zaměstnání. Většina finančních prostředků fondu EGF by měla být určena na podporu podnikání a poskytování pomoci na samostatně výdělečné činnosti, protože pokud lidé přišli o svoje zaměstnání, představuje založení podniku a vytváření příjmů vlastním úsilím příležitost, jak si zachovat finanční stabilitu a dosáhnout rozvoje.
<P>
Domnívám se, že programy jako je Evropský fond pro přizpůsobení se globalizaci jsou velmi potřebné, protože odpovídají na zvláštní situaci a pomáhají přímo těm, kteří byli účinky této krize nejvíce zasaženi.
<SPEAKER ID="113" NAME="Aldo Patriciello  " LANGUAGE="IT">
Pane předsedající, dámy a pánové, nejprve bych chtěl poblahopřát panu zpravodaji k jeho vynikající práci. Evropský fond pro přizpůsobení se globalizaci je nástrojem, který Evropský parlament nyní stále více využívá, a to kvůli složitému stádiu, v jakém se nachází hospodářská konvergence našeho kontinentu.
<P>
To ukazuje, že tváří v tvář krizi byl Evropský parlament schopný přijmout politická opatření, aby prospěl občanům, které zastupujeme, a to prostřednictvím součinnosti rozsáhlých politických cílů. Z tohoto důvodu jsem hlasoval ve prospěch fondu s jistotou, že bude představovat zásadní nástroj pro profesní a tedy i sociální začlenění pracovníků, kteří ztratili svá pracovní místa.
<SPEAKER ID="995" NAME="Marit Paulsen, Olle Schmidt a Cecilia Wikström  " LANGUAGE="SV">
Švédsko požádalo o pomoc z Evropského fondu pro přizpůsobení se globalizaci v souvislosti s propouštěním v odvětví automobilového průmyslu ve Švédsku.
<P>
Jsme přesvědčeni, že volný obchod a tržní hospodářství přinášejí prospěch hospodářskému rozvoji, a proto v zásadě nesouhlasíme s finanční pomocí, která je určena pro země nebo regiony. Tato hospodářská krize však byla hlubší než jakákoli krize, kterou Evropa zažila od 30. let 20. století, a zasáhla výrobce automobilů ve Švédsku, a zejména pak společnost Volvo Cars, obzvláště tvrdě.
<P>
O propouštění, k němuž přistoupila společnost Volvo Cars, se Komise domnívá, že "má významný negativní dopad na místní a regionální hospodářství" v západním Švédsku. Společnost Volvo Cars je velmi významným zaměstnavatelem v západním Švédsku. Pokud Evropský parlament nepodnikne příslušné kroky, pracovníci společnosti Volvo Cars a její dodavatelé budou vážně zasaženi. Riziko sociální marginalizace a trvalého vyloučení je velmi vysoké, což něco, co jako liberálové nemůžeme připustit. Silně soucítíme se všemi, kteří jsou zasaženi nezaměstnaností, a velmi rádi bychom jim nabídli k dispozici možnosti vzdělávání.
<P>
Švédsko je čistým přispěvatelem do rozpočtu EU, a je proto důležité, aby zaměstnanci v podnicích, které působí ve Švédsku, rovněž získali pomoc ze strany EU, pokud jsou zasaženi hospodářskou krizí.
<SPEAKER ID="114" NAME="Marie-Christine Vergiat  " LANGUAGE="FR">
Zdržela jsem se hlasování o dalším uvolnění prostředků z Evropského fondu pro přizpůsobení se globalizaci.
<P>
Hlasování se mimo jiné týká dvou plateb v celkové výši téměř 24 milionů EUR určených na podporu automobilového průmyslu ve Švédsku a Rakousku. Další požadavek se týká stavební společnosti působící v Nizozemsku.
<P>
Automobilový průmysl je hlavním příjemcem prostředků z tohoto fondu, přestože jsou výrobní závody neustále zavírány, přemísťují svoji výrobu, propouštějí podstatné počty svých zaměstnanců a své subdodavatele uvádějí do zranitelného postavení. Automobilový průmysl navíc získal další druhy finanční pomoci od členských států v souvislosti s plány hospodářské obnovy a dalšími formami podpory, která je udělována zejména ve spojitosti s politikami, jejichž cílem je bojovat proti změně klimatu.
<P>
Tyto prostředky, jež mají být použity na vzdělávání lidí, kteří byli propuštěni - což je nezbytné opatření, pokud si mají najít nové zaměstnání - nejsou udělovány na základě závazku, že již nebudou propouštěni další pracovníci, který by měl učinit evropský automobilový průmysl.
<P>
Nepřichází v úvahu, abych podpořila takovou politiku, protože tato politika ve skutečnosti schvaluje přemísťování podniků.
<SPEAKER ID="116" NAME="Ilda Figueiredo  " LANGUAGE="PT">
Tento opravný rozpočet jasně odráží rozpory v rozpočtech Evropské unie. Na jedné straně jsou obecné hodnoty EU skromné ve srovnání s potřebami hospodářských politik a politik v oblasti sociální soudržnosti. Na druhé straně nebyly finanční prostředky vyčerpány, protože pro země, které tyto prostředky nejvíce potřebovaly, bylo obtížné zahrnout do svých rozpočtů nezbytné spolufinancování.
<P>
Přesto zamítly návrhy, které jsme předložili ohledně snížení požadavků na spolufinancování, a to zejména v době krize. Takové rozpory a iracionality v politice Společenství jsou prospěchem pouze pro nejbohatší a nejrozvinutější země a vedou k rozjitření sociálních nerovností a regionálních rozdílů. Hlasovali jsme tedy proti.
<P>
Samotná zpráva odůvodňuje naše postavení, když zdůrazňuje, že "existují různé důvody pro zjevné zpomalení plateb ve srovnání s očekávaným rytmem a v závislosti na dotčeném členském státě. Stávající hospodářská situace zaprvé v některých případech způsobila potíže v otázce poskytnutí vnitrostátního spolufinancování. Zadruhé skutečnost, že realizace rozvoje venkova v roce 2009 vykazuje méně dynamický profil než v příslušném roce předchozího programového období, je vysvětlena opožděným schválením některých programů a v případě Rumunska a Bulharska také nedostatkem vyhovujících předchozích zkušeností s prováděním programů rozvoje venkova".
<SPEAKER ID="118" NAME="Nikolaos Chountis  " LANGUAGE="EL">
Hlasoval jsem proti návrhu, protože celkově podporuje liberalizaci trhů a obchodního systému, což je pro chudé a rozvojové země pouze na újmu, a nevykazuje žádné skutečné obavy o environmentální potřeby planety. Domnívám se, že liberalizace obchodu a její katastrofické výsledky, které přispěly ke stávající finanční, hospodářské, klimatické a potravinové krizi a ztrátám pracovních míst, chudobě a deindustrializaci, by měly být zavrhnuty. Hlasoval jsem proti návrhu také proto, že nezaručuje úplné dodržování práv, jímž disponují vlády, a to chránit jejich schopnost regulovat a poskytovat základní služby, zejména v oblasti veřejných statků a služeb, jako je zdravotnictví, vzdělávání, kultura, komunikace, doprava, voda a energetika.
<P>
Pozměňovací návrhy, které předložila skupina konfederace Evropské sjednocené levice a Severské zelené levice, byly bohužel zamítnuty. Budeme usilovat o skutečnou reformu mezinárodního obchodního systému, jež bude zaměřena na zavedení pravidel pro spravedlivý obchod, která budou v souladu s mezinárodními pravidly v oblasti sociální spravedlnosti, respektování životního prostředí, potravinové soběstačnosti a zabezpečení dostatku potravin, udržitelného zemědělství, životaschopného růstu a kulturní rozmanitosti.
<SPEAKER ID="119" NAME="Anne Delvaux  " LANGUAGE="FR">
Hlasovala jsem proti společnému návrhu usnesení o vyhlídkách rozvojového programu z Dauhá po sedmé ministerské konferenci WTO. Obecně jsem tak učinila, protože v návrhu jasně chybí vize podpory rozvoje rozvojových zemí a na tyto země není brán ohled, a zejména jsem tak učinila, protože ačkoli je důležité úspěšně uzavřít jednací kolo z Dauhá, není možné dospět k tomu za každou cenu. Mezinárodní obchod musí zohledňovat evropskou dlouhodobou tradici spolupráce s nejchudšími zeměmi. Pokud jde navíc o zemědělství a liberalizaci služeb, nepodporuji přístup doporučovaný v tomto usnesení tím spíš, když nebyly přijaty všechny pozměňovací návrhy, jež byly navrženy, aby vyvážily znění návrhu. Například souhlas s urychlením jednání v odvětví služeb (za účelem dosažení vyššího stupně liberalizace) nepřichází v úvahu.
<P>
Lituji, že usnesení schválilo posílení dvoustranných dohod o volném obchodu. Tento druh dohod je pro rozvojové země často daleko více nepříznivý. Tyto země mají vůči EU mnohem slabší vyjednávací postavení a mají tendenci být přehlíženy.
<SPEAKER ID="120" NAME="Diogo Feio  " LANGUAGE="PT">
Podle mého názoru má jednací kolo v Dauhá zásadní význam pro mezinárodní obchod a může velmi napomoci ke snížení chudoby v rozvojových zemích a ke spravedlivějšímu rozdělení přínosů globalizace. Je proto důležité, aby rozvojový program z Dauhá zohlednil tento vliv a skutečně přispíval k naplňování cílů tisíciletí.
<P>
Pro členy WTO je zásadní, aby se i nadále vyvarovali přijímání protekcionistických opatření, která by mohla mít mimořádně tíživý dopad na světové hospodářství. Jsem přesvědčen, že to, že nejsou přijímána protekcionistická opatření, vede k úspěšnějšímu, ačkoli pomalému, překonání hospodářské krize, jíž v současnosti zažíváme.
<P>
Pro členy WTO je tedy velmi důležité, aby bojovali proti protekcionismu v rámci svých dvoustranných a mnohostranných vztahů v budoucích dohodách.
<SPEAKER ID="121" NAME="José Manuel Fernandes  " LANGUAGE="PT">
Souhlasím s tím, aby Evropská unie zaujímala vedoucí postavení v rámci aktuálních jednání WTO, aby bylo možné uzavřít jednací kolo z Dauhá a zároveň mít na paměti nové globální výzvy, jako je změna klimatu, bezpečnost a potravinová soběstačnost. Doufám, že výsledek povede k novým tržním příležitostem a posílení pravidel mnohostranného obchodu, aby obchod sloužil ve prospěch udržitelného rozvoje. WTO by mohla globalizaci řídit lépe. Uznávám však, že v souvislosti se současnou hospodářskou krizí, pravidla a závazky přijaté v rámci WTO z velké části zabránily jejím členům, aby se uchýlili k restriktivním obchodním opatřením, a vedly je k tomu, aby přijali opatření pro hospodářskou obnovu.
<P>
Členové WTO musí být nadále oddáni myšlence aktivně bojovat proti protekcionismu. Doufám, že mezi WTO a dalšími mezinárodními organizacemi a subjekty, jako je Organizace OSN pro výživu a zemědělství (FAO), Mezinárodní organizace práce (ILO), Program OSN pro životní prostředí (UNEP), Rozvojový program OSN (UNDP) a Konference OSN o obchodu a rozvoji (UNCTAD), bude dosaženo lepší spolupráce. Hlasoval jsem tedy ve prospěch návrhu.
<SPEAKER ID="122" NAME="Ilda Figueiredo  " LANGUAGE="PT">
Toto usnesení zdůrazňuje neoliberální postoje Parlamentu vůči jednacímu kolu v Dauhá, které bylo zahájeno v roce 2001, ačkoli nahodile odkazuje i na sociální otázky a rozvojové cíle tisíciletí.
<P>
Jeho hlavním tahem je však důraz na celkovou liberalizaci světového trhu. Odmítá přijmout, že nastal čas změnit priority mezinárodního obchodu a zavrhnout volný obchod z důvodu negativního dopadu, jaký má ve vztahu k finanční, hospodářské, potravinové a sociální krizi, jíž občané nyní zažívají, a která je doprovázena rostoucí nezaměstnaností a chudobou. Volný obchod slouží pouze zájmům nejbohatších zemí a hlavních hospodářských a finančních skupin.
<P>
Zamítnutím pozměňovacích návrhů, které jsme předložili, řekli ne radikální změně v jednáních, která by upřednostnila rozvoj a sociální pokrok, vytváření pracovních míst s odpovídajícími právy a boj proti hladu a chudobě. Je politováníhodné, že za hlavní prioritu nepovažují zrušení daňových rájů, prosazování potravinové soběstačnosti a zabezpečení dostatku potravin, podporu kvalitních veřejných služeb a dodržování práva vlád chránit svá hospodářství a veřejné služby, zejména v oblastech zdravotnictví, vzdělávání, vodohospodářství, kultury, komunikací a energetiky.
<SPEAKER ID="123" NAME="Bruno Gollnisch  " LANGUAGE="FR">
Ne, globální volný obchod není řešením stávající krize. Naopak je jednou z jejích hlavních příčin. Jednací kolo z Dauhá klopýtalo již na začátku a celý rok se nacházelo ve slepé uličce, a to kvůli zásadnímu problému, kterým je konkrétně to, že systém pro všechny země dosáhl svých tolerovatelných limitů - pro rozvinuté, rozvíjející se nebo nejméně rozvinuté země, jak se v mezinárodním slangu říká těm zemím, jež jsou těžce postiženy chudobou, a které jsou nuceny začlenit se do mimořádně soutěživých světových trhů, jež je pohlcují. V Evropě žijeme podle paradoxu udržovaného pseudo-elitami, které nás řídí a které si přejí, abychom byli bohatí a chudí zároveň: chudí, protože musíme být nedostatečně placeni, abychom mohli soupeřit v obchodní válce, která nás staví proti zemím s nízkými úrovněmi platu, a bohatí, abychom zajistili spotřebu levného a často málo kvalitního dováženého zboží, které zaplavuje naše trhy.
<P>
Již před několika desetiletími francouzský nositel Nobelovy ceny za ekonomii přišel s jasným řešením: volný obchod je možný a žádoucí pouze mezi zeměmi nebo subjekty, které se nachází na stejné úrovni rozvoje. V takovém případě je vzájemně přínosný pro zúčastněné partnery. V ostatních případech musí být obchod regulován, ať se to prorokům ultraliberalismu líbí či nikoli.
<SPEAKER ID="124" NAME="Sylvie Guillaume  " LANGUAGE="FR">
Doufám, že kolo jednání o rozvoji v Dauhá povede k tomu, abychom zavedli spravedlivé a poctivé obchodní vztahy. Proto jsem podpořila pozměňovací návrhy, jež předložila moje politická skupina, které usilují o zlepšení tohoto usnesení s cílem posílit požadavky týkající se rozvoje; s cílem požadovat, aby nebyly při jednáních o službách zpochybněny veřejné služby; ve vztahu k průmyslovým clům požadovat, aby byla uznána potřeba zohledňovat úroveň rozvoje každé země a nikoli náhle otevřít tato odvětví hospodářské soutěži a na závěr požadovat, aby byl zachován zvláštní a diferencovaný přístup vůči některým druhům produkce v odvětví zemědělství.
<SPEAKER ID="125" NAME="Nuno Melo  " LANGUAGE="PT">
Různé nerovnováhy v systému mezinárodního obchodu nečestně napomáhají ke zvýraznění asymetrie mezi kontinenty. V tomto ohledu je cokoli, co napomáhá k nápravě současných nerovnovah prospěšné pro všechny, a jistě přispívá k vytváření mnohostranného systému založeného na spravedlivějších a poctivějších pravidlech. To nám poskytne spravedlivý obchodní systém služeb pro každého. To je smyslem rozvojového programu z Dauhá.
<SPEAKER ID="126" NAME="Willy Meyer  " LANGUAGE="ES">
Po 30 letech fundamentalistické víry ve volný trh, čelí světové hospodářství nejhorší krizi od doby velké hospodářské krize, k níž došlo ve 30. letech 20. století. Neoliberální program Světové obchodní organizace (WTO), včetně deregulace, liberalizace a privatizace služeb přinesl další chudobu pro většinu světové populace jak v rozvojových, tak průmyslových zemích. Moje skupina vždy odmítala liberalizaci obchodu a její ničivé účinky, které přispívají ke stávající finanční, hospodářské, klimatické a potravinové krizi.
<P>
Z těchto důvodů jsem hlasoval proti usnesení Parlamentu o ministerské konferenci WTO a moje skupina navrhovala, aby byl pro jednání WTO požadován nový mandát. Takový mandát musí být přizpůsoben současnému světovému stavu. Jeho cílem musí být dosažení skutečné reformy mezinárodního obchodního systému a zajištění přijetí spravedlivých pravidel obchodu, která respektují mezinárodní dohody a vnitrostátní pravidla v oblasti sociální spravedlnosti, životního prostředí, potravinové soběstačnosti a udržitelného zemědělství.
<SPEAKER ID="127" NAME="Andreas Mölzer  " LANGUAGE="DE">
Společný návrh usnesení skupiny Evropské lidové strany (Křesťanských demokratů), skupiny Evropských konzervativců a liberálů a skupiny Aliance liberálů a demokratů pro Evropu o rozvojovém programu z Dauhá a WTO nadále směřuje ke globální liberalizaci ve všech hospodářských oblastech. Není pochyb o tom, že odstraňování překážek obchodu a navyšování obchodu v některých oblastech přináší větší prosperitu. Byli jsme svědky toho, že volný obchod, zejména mezi podobně rozvinutými zeměmi, je rovněž přínosný.
<P>
Pokud jsou však mezi obchodními partnery příliš velké rozdíly, jde-li o úroveň jejich rozvoje, pro obě strany to ve většině případů přináší negativní účinky. Úplné otevření trhů rozvojových zemí pro účely vývozů z průmyslových zemí v některých případech vyústilo ve zničení struktur místních hospodářství, zvýšenou úroveň chudoby občanů a v důsledku toho v situaci, kdy se chce více lidí přesunout do západních zemí. Evropa byla na druhou stranu zaplavena levným zbožím z Dálného východu, z výroby, při níž v mnoha případech docházelo k vykořisťování pracovníků. Domácí produkce byla přemístěna nebo uzavřena, což vyústilo v nezaměstnanost v Evropě. Z tohoto hlediska tedy některé překážky obchodu, například za účelem zachování potravinové soběstačnosti v Evropě, mají skutečný smysl. Nemělo by se zapomínat, že liberalizace služeb na finančních trzích sehrála významnou roli v současné finanční a hospodářské krizi. Návrh usnesení nicméně prosazuje, aby se pokračovalo v procesu liberalizace a aby WTO byla udělena významnější úloha jako součásti politiky nového světového uspořádání, a z tohoto důvodu jsem hlasoval proti návrhu.
<SPEAKER ID="128" NAME="Evelyn Regner  " LANGUAGE="DE">
Dnes jsem hlasovala proti usnesení o rozvojovém programu z Dauhá, protože nesouhlasím s jakýmkoli druhem liberalizace veřejných služeb. Myslím tím zejména liberalizaci dodávek vody, zdravotnické služby a služby v odvětví energetiky. Pro účely sociální soudržnosti je důležité, aby občané měli přístup k veřejným službám. Tyto služby musí být poskytovány ve vysoké kvalitě a musí dodržovat zásadu univerzálnosti a především musí být cenově dostupné. V tomto ohledu by měly vnitrostátní orgány disponovat značnou rozhodovací pravomocí a širokými možnostmi formovat podobu svých služeb.
<SPEAKER ID="129" NAME="Frédérique Ries  " LANGUAGE="FR">
V době globalizace je účinný systém pro regulaci obchodu potřebnější více než kdy jindy. Je to úkolem Světové obchodní organizace, která byla zřízena v roce 1995 s cílem nahradit Všeobecnou dohodu o clech a obchodu (GATT). Jak je zdůrazněno ve společném návrhu usnesení, který předložily pravicové strany Parlamentu a v jehož prospěch jsem dnes v poledne hlasovala, WTO má zásadní roli v zajištění toho, aby byla globalizace lépe řízena a aby byly její přínosy rozdělovány vyváženějším způsobem. Je jasné, že ti, kteří prosazují protekcionismus, tedy stažení se do sebe, míří na špatný cíl, když činí z WTO smrtící zbraň nekontrolované liberalizace. Byl to současný generální ředitel tohoto orgánu Organizace spojených národů, Pascal Lamy, kdo v roce 1999 určil cestu, kterou je třeba se vydat: byla to naopak cesta kontrolované globalizace.
<P>
S cílem sledovat tuto cestu Evropský parlament navrhuje několik praktických řešení: naprosto volný přístup na trh osvobozený od daní a kvót pro nejméně rozvinuté země, úspěšné uzavření jednacího kola v Dauhá pro rozvojové země, požadavky na environmentální a sociální standardy a Komisí kontrolovaný mandát v otázkách zemědělství. Když navrhujeme tato řešení, zdůrazňujeme rovněž to, že Evropská unie musí upřednostnit své politické cíle a nezaměřovat se pouze na obchodní cíle.
<SPEAKER ID="994" NAME="Czesław Adam Siekierski  " LANGUAGE="PL">
S potěšením vítám usnesení o WTO, protože se týká mimořádně důležitého problému, s nímž se v současnosti potýkáme. Krize má celosvětový charakter a její co nejrychlejší překonání je v zájmu nás všech. Domnívám se, že jedním z účinných způsobů, jak omezit krizi, je rozšíření světového obchodu. Omezení reformy hospodářství na regionální nebo národní úroveň je jednodušší, ale v dlouhodobém horizontu nepředstavuje dobrý způsob, jak bojovat proti krizi, která má celosvětový rozměr, a boj proti níž vyžaduje společné nástroje, jež budou využity v celosvětovém měřítku. Měli bychom proto učinit vše, co je v našich silách, abychom uspíšili jednání v rámci Světové obchodní organizace, protože tato jednání vedou k liberalizaci obchodu. Zároveň musíme přijmout řádné zásady hospodářské soutěže. Mezi těmito zásadami jsou významné zejména standardy kvality produktů a podmínky produkce, včetně souvislostí s bojem proti změně klimatu a snižováním emisí CO2. Vysoce citlivé zboží, jako jsou zemědělské a potravinové produkty, vyžadují mimořádně důkladný přístup. V budoucnosti bychom měli přemýšlet o tom, zda bychom neměli společně s liberalizací obchodu v rámci WTO na světové úrovni zavést také standardizaci některých prvků zemědělské politiky na světové úrovni. Zvláštní povaha zemědělského odvětví by měla být zohledněna - jeho závislost na klimatických podmínkách, otázky kvality související se zabezpečením dostatku potravin, podmínkami produkce a problémem zabezpečení dodávek potravin pro celý svět. V jednáních WTO musíme ukázat větší porozumění vůči ostatním a více dobré vůle.
<SPEAKER ID="131" NAME="Nikolaos Chountis  " LANGUAGE="EL">
Hlasoval jsem proti návrhu, protože je založen pouze na doktríně a politice "války proti terorismu", což je neustále používáno jako odůvodnění pro omezení práv a svobod a pro legalizaci vojenských zásahů a akcí, které zavádí Lisabonská smlouva. Evropský parlament byl nakonec také vyloučen z postupu společného vytváření právních předpisů, přezkoumání a kontroly opatření týkajících se práv jednotlivců a protiteroristických politik, čímž byla oslabena jeho úloha v rozhodujících otázkách. Na závěr chci zdůraznit, že nehledě na vše ostatní byl bohužel schválen pozměňovací návrh, který narušuje úlohu nevládních organizací, činí z nich poskytovatele informací a nositele různých "protiteroristických" bezpečnostních služeb, namísto, aby byly nápomocny ve společenstvích, v nichž působí.
<SPEAKER ID="132" NAME="Carlos Coelho  " LANGUAGE="PT">
Veřejný přístup k dokumentům je zásadním faktorem pro zajištění demokratické kontroly institucí a jejich účinného působení, což zároveň zvyšuje důvěru občanů. V rámci Stockholmského programu Rada znovu potvrdila významnost transparentnosti a vyzvala Komisi, aby prošetřila nejlepší způsoby, jak zajistit transparentnost rozhodovacího postupu, přístup k dokumentům a řádnou správu věcí veřejných se zřetelem na nové příležitosti, jež nabízí Lisabonská smlouva. Nepochybuji o tom, že je třeba změnit právní základ nařízení, které se týká přístupu k dokumentům, a stejně tak právní rámec, v němž by mělo být uplatnitelné, zejména s ohledem na vztahy mezi institucemi Unie a občany.
<P>
Zlepšení jsou rovněž velmi potřebná například v otázce, jíž považuji za zásadní a kterou je schopnost Parlamentu vykonávat jeho právo na demokratickou kontrolu prostřednictvím přístupu k citlivým dokumentům. Transparentnost je základní zásadou EU ať ve vztahu k veřejnosti, nebo v interinstitucionálním smyslu. Opatření a rozhodnutí přijatá všemi orgány, institucemi, útvary a agenturami EU se musí v co největší míře řídit zásadou otevřenosti.
<SPEAKER ID="133" NAME="Diogo Feio  " LANGUAGE="PT">
Projednávaná záležitost se týká Lisabonské smlouvy, zejména pak způsobu, jak uvést do souladu její článek 75 a článek 215 s ohledem na pravomoc Parlamentu v postupu přijímání omezujících opatření proti určitým osobám a subjektům.
<P>
Zatímco článek 215 Parlament vylučuje z procesu rozhodování, článek 75 stanoví řádný legislativní postup, a tedy účast Parlamentu při vymezování a přijímání opatření na předcházení terorismu a souvisejícím činnostem.
<P>
Vzhledem k tomu, že odůvodněním omezujících opatření stanovených v článku 215 je často právě boj proti terorismu, je důležité určit, zda tato otázka představuje výjimku z článku 75, a pokud ano, zda je přijatelné, aby byl Parlament systematicky vylučován z postupu přijímání takových opatření.
<P>
Domnívám se, že je jasné, že tvůrce právních předpisů měl v úmyslu svěřit přijímání takových opatření výhradně Radě. Takový krok může být založen na důvodech rychlosti a jednoty při rozhodování. Myslím si však, že v situacích, které nejsou naléhavé, by bylo výhodné konzultovat Parlament, když mají být taková opatření přijata.
<SPEAKER ID="134" NAME="Ilda Figueiredo  " LANGUAGE="PT">
Boj proti terorismu je znovu použit jako výmluva pro stanovení omezujících opatření a sankcí proti vládám třetích států, fyzickým či právnickým osobám, skupinám a nestátním útvarům. Je to nepřijatelné, protože samotná zpráva uznává, že ve skutečnosti je složité rozlišit různé druhy hrozeb, ačkoli v některých případech se o to pokouší.
<P>
Uvědomujeme si, že je třeba vytvořit jiný rámec pro soulad s mezinárodním právem. Neakceptujeme politiku "dvojího metru" ve vztazích k vládám třetích států, fyzickým či právnickým osobám nebo nestátním útvarům, které jsou posuzovány podle zájmů Spojených států nebo hlavních evropských mocností. Máme dostatek příkladů. Abych zmínila pouze některé, máme zde případy nezákonného obsazení Západní Sahary, zadržení Aminatou Haidarové a dalších saharských obyvatel v Maroku a akce Turecka proti Kurdům a Kypru.
<P>
Hlasovali jsme tedy proti této zprávě, ačkoli souhlasíme s některými jejími odstavci zejména v případě, kdy žádá o vyjasnění ze strany Komise.
<SPEAKER ID="135" NAME="Bruno Gollnisch  " LANGUAGE="FR">
Toto usnesení Parlamentu neustále kolísá mezi potřebou přijmout některá opatření proti teroristickým organizacím a státům, které je podporují, jedná se např. o zmrazení jejich aktiv nebo diplomatické a hospodářské sankce atd., a dodržováním práv jednotlivců a organizací bránit se takovým obviněním a sankcím.
<P>
Tento Parlament se jasně rozhodl, že upřednostní práva podezřelých před ochranou národů. I když demokracie ve skutečnosti nemohou bojovat proti terorismu na základě popření vlastních hodnot, nemohou si stejně tak dovolit vytvářet dojem, že jsou laxní nebo slabé. Obávám se, že to je právě ten dojem, který vytváří toto usnesení. Proto jsme bez ohledu na institucionální aspekty hlasovali proti.
<SPEAKER ID="136" NAME="Sylvie Guillaume  " LANGUAGE="FR">
Hlasovala jsem ve prospěch tohoto usnesení, protože je důležité, abychom my, poslanci Evropského parlamentu, vykonávali naši parlamentní kontrolu nad rozhodnutími, jež ukládají sankce osobám spojeným se sítí Al-Kajdá a Talibanem a stejně tak osobám, které ohrožují právní stát v Zimbabwe a Somálsku. Zvolený právní základ je nepřijatelný; požadujeme, abychom byli konzultováni na základě řádného legislativního postupu a abychom byli informováni o vývoji činnosti Výboru pro sankce OSN. Co se týče této záležitosti, lituji, že Rada zaujímá velice administrativní přístup, ačkoli zde hovoříme o opatřeních, která se týkají práv jednotlivců.
<SPEAKER ID="137" NAME="Timothy Kirkhope  " AFFILIATION="ECR">
písemně. - Skupina ECR je největším zastáncem opatření proti terorismu v EU, a zejména se domnívá, že vnitrostátní vlády v EU musí spolupracovat na tom, aby se vypořádaly s neustálou hrozbou terorismu. Skupina ECR se nicméně rozhodla zdržet se hlasování o tomto usnesení ze dvou zvláštních důvodů: Zaprvé jsme proti jakýmkoli právním předpisům, jež nás budou směřovat ke společné evropské zahraniční a bezpečnostní politice, a zadruhé namísto toho chceme zlepšenou a posílenou koordinaci a spolupráci mezi EU a vnitrostátními vládami, a jsme velmi zklamáni, že toto usnesení to dostatečně nezohledňuje.
<SPEAKER ID="138" NAME="Nuno Melo  " LANGUAGE="PT">
Skutečný smysl položených otázek přesahuje pouhé posouzení doktríny a soudržnosti mezi oznámenými záměry a jejich výkladem. Je zde rovněž praktický důsledek, který vyplývá ze starého rčení "od většího k menšímu" a to se týká následujícího: jaký má smysl, aby byl subjekt, který má pravomoci v trestních věcech a v oblasti předcházení teroristickým útokům a boje proti nim tím, že se podílí na postupu spolurozhodování, následně a priori vyloučen, když jsou v sázce další opatření, která mohou být kvůli tomu, že ovlivňují práva občanů, v této souvislosti rovněž významná?
<P>
Je velmi důležité, aby způsob, jakým je Lisabonská smlouva vykládána v právních předpisech ve skutečnosti odpovídal uváděnému posilování pravomocí a kompetencí Parlamentu. Přinejmenším by mělo být v některých případech možné, jak bylo vzneseno v otázce, abychom měli dvojí právní základ, pokud jde o práva občanů a jsou ohroženy protiteroristické politiky. V ostatních případech, jako je Zimbabwe a Somálsko, by měla být zvážena možnost nepovinné konzultace, jak je ve skutečnosti stanoveno ve Stuttgartské deklaraci o Evropské unii, která byla v otázce rovněž zmíněna.
<SPEAKER ID="139" NAME="Andreas Mölzer  " LANGUAGE="DE">
V posledních letech bylo omezováno stale více svobod a bylo tak činěno ve jménu boje proti terorismu. Na základě dohody SWIFT, a zejména pak Stockholmského programu, se "transparentní osoba" stává stále větší skutečností. V době moderní technologie, globalizace a EU bez hranic je samozřejmě důležité, aby úřady pracovaly společně a náležitě se na to připravily. Stát však nesmí klesnout na úroveň teroristů. Pouze musíme přemýšlet o sporné úloze EU a jednotlivých členských států ve spojitosti s přelety letadel CIA a tajnými věznicemi USA.
<P>
Monitorování legality je významnou protiváhou pro zajištění toho, že je obviněné osobě umožněno využít minimální práva na základě požadavků moderní demokracie. Dotčená zpráva není dostatečně jasná, pokud jde o její přístup a také se málo zmiňuje o minulých nezdarech a otázkách ochrany údajů. Proto jsem se zdržel hlasování.
