<CHAPTER ID="002">
Prohlášení předsednictví
<SPEAKER ID="006" NAME="Předseda">
Dámy a pánové, polský inženýr Piotr Stańczak, od minulého září držený teroristy v Pákistánu jako rukojmí, byl svými únosci před dvěma týdny zavražděn. Jménem Evropského parlamentu bych rád vyjádřil své rozhořčení nad touto ohavnou vraždou nevinného muže, který byl polským občanem a občanem Evropské unie. Evropský parlament tento kriminální čin odsuzuje tím nejvíce možným způsobem. Rádi bychom rodině zesnulého a jeho příbuzným vyjádřili své upřímné sympatie a soustrast.
<P>
Terorismus je přímý útok na svobodu, lidská práva a demokracii. Terorismus je pokus o dosažení jednoho cíle slepým násilím a zničení našich společných hodnot. Vnáší velké nebezpeční pro bezpečnost a stabilitu mezinárodního společenství. Terorismus je zločin, na který bychom neměli reagovat měkce.
<P>
Dámy a pánové, v rodném jazyce tohoto zavražděného inženýra bych chtěl říci: "Niech spoczywa w wiecznym pokoju [Ať odpočívá ve věčném míru]."
<P>
Na památku Piotra Stańczaka vás prosím všechny, abyste povstali a vzpomněli na něj.
<P>
(Sněmovna povstala a zachovala minutu ticha.)
<P>
Dámy a pánové, lesní požáry v Austrálii vedly během posledních dnů k tragické ztrátě života. Tyto nejhorší lesní požáry v historii Austrálie se za děsivých okolností dotkly mnoha životů. Všichni jsme byli zděšeni mocnou silou přírodního neštěstí a jejími strašnými následky. Písemně jsem požádal australského premiéra, aby vyřídil upřímné sympatie Evropského parlamentu. Jménem Evropského parlamentu bych při dnešním plenárním zasedání chtěl opět vyjádřit naši solidaritu s Austrálii, jejími lidmi a úřady v této smutné době.
<P>
Delegace Parlamentu odcestuje příští týden do Austrálie, aby osobně vyřídila naši soustrast. Rád bych nicméně využil této příležitosti a vyjádřil naše upřímné sympatie a soustrast rodinám těch, kteří ztratili své životy. Naše myšlenky jsou s vámi.
<P>
Dámy a pánové, znepokojující zprávy opět přicházejí z Íránské muslimské republiky. Sedm představitelů náboženské skupiny Bahá'í bylo v květnu 2008 vzato do vazby. Po osm měsíců jim byla odepřena možnost zákonného právního zástupce. Těchto sedm hodnostářů náboženské skupiny Bahá'í se tento týden podrobilo soudu, který nesplňuje ani ty nejzákladnější podmínky právního řádu. Samotné nositelce Nobelovy ceny a íránské právničce Shirin Ebadiové, která byla připravena tyto uvězněné představitele obhajovat, bylo také vyhrožováno smrtí.
<P>
Evropský parlament znovu co nejnaléhavěji vyzývá íránské orgány, aby respektovaly lidská práva a práva náboženských menšin a znovu uvážily své obvinění proti sedmi představitelům Bahá'í - Faribu Kamalabadimu, Jamaloddinu Khanjanovi, Afifu Naeimimu, Saeidu Rasaieovi, Mahvashovi Sabetimu, Behrouzovi Tavakkolimu a Vahidu Tizfahmovi. Tito lidé byli uvězněni pouze na základě jejich víry a měli by být okamžitě propuštěni.
<P>
(Potlesk)
<P>
Dámy a pánové, minulý pátek 13. ledna 2009 byl venezuelskou vládou v hlavním městě Caracas zatčen španělský člen této sněmovny pan Herrero a následně vyhnán ze země na základě jeho kritiky v médiích na adresu venezuelské vlády. Pan Herrero byl v této zemi členem oficiální delegace Skupiny Evropské lidové strany (Křesťanští demokraté) a Evropských demokratů, která byla pozvána opoziční stranou v kontextu s ústavním referendem. Aby ho zatkla, policie násilím vtrhla do jeho hotelového pokoje a posadila ho do plánovaného letu do Brazílie bez oficiálního vysvětlení nebo jakékoliv možnosti vyzvednutí osobních věcí. Shledáváme to nepřípustným!
<P>
Jménem Evropského parlamentu protestuji tou nejvýše možnou měrou proti těmto metodám. Důrazně odsuzuji tuto událost, která představuje porušování lidských práv a pošpiňuje demokratické instituce jako je Evropský parlament.
<P>
(Potlesk)
<SPEAKER ID="007" NAME="Giles Chichester" AFFILIATION="PPE-DE">
Pane předsedo, jako předseda parlamentní delegace pro vztahy s Austrálií a Novým Zélandem se zcela ztotožňuji s prohlášením, které jste právě učinil a děkuji vám za něj. Těším se, až příští týden předám váš vzkaz v Austrálii.
<SPEAKER ID="008" NAME="Předseda">
Velice vám děkuji, pane Chichestere.
