<CHAPTER ID="017">
Letištní poplatky (rozprava) 
<SPEAKER ID="129" NAME="Předsedající">
Dalším bodem je zpráva, kterou vypracoval pan Stockmann jménem Výboru pro dopravu a cestovní ruch o návrhu směrnice Evropského parlamentu a Rady o letištních poplatcích - C6-0056/2007 -.
<SPEAKER ID="130" NAME="Ulrich Stockmann">
zpravodaj. - (DE) Pane předsedající, dámy a pánové, je samozřejmě vždy lepší, je-li přítomen komisař, protože existují určité sporné otázky, které bych mu chtěl přímo přednést, učiním to však později.
<P>
Déle než 15 let jsme se snažili, lépe řečeno Komise se snažila stanovit regulační rámec v podobě směrnice EU o letištních poplatcích. Dva pokusy již selhaly v důsledku střetu zájmů letišť a leteckých společností a zájmů jednotlivých členských států. I při této příležitosti došlo k velkému konfliktu a nevzpomenu si na jediný ze 189 pozměňovacích návrhů, který by přijaly všechny zúčastněné strany.
<P>
Mnoho leteckých společností požaduje od druhé strany, letišť, co největší možnou transparentnost nákladů a regulační orgán, který by s konečnou platností stanovoval ceny, spolu se zavedením systému jednotného financování ("single till"). Mnoho letišť by dávalo přednost zachování stávajícího stavu bez jakékoli změny. Jednání narušovaly i strukturální zvláštnosti existující v jednotlivých členských státech.
<P>
Například Spojené království již má přísný regulační orgán, CAA, zatímco většina letišť požaduje deregulaci a trend skutečně míří tímto směrem. Ve Švédsku, Portugalsku, Řecku, Finsku a Španělsku je mnoho letišť provozováno v systému letištních sítí se standardními letištními poplatky, což znamená křížové dotace a často je důsledkem malá transparentnost. Ve Španělsku letištní poplatky stanoví dokonce parlament, jinými slovy, poslanci parlamentu rozhodují o jejich výši. v Německu je tato oblast řízena na úrovni spolkových zemí, a nikoli celostátním orgánem, zatímco v nových členských státech jsou letištní poplatky do velké míry nutné pro rozvoj letištní infrastruktury.
<P>
Všechny tyto rozdílné zájmy uvádím jen proto, abych prokázal, jak složitá tato jednání byla. To, čeho jsme dosud dosáhli, bylo zaměřeno především na urovnání uvedených střetů zájmů, protože ve výboru jsme přesvědčeni, že tato regulace je nutná a je třeba vynaložit veškeré úsilí na dohodu na nějaké její podobě.
<P>
Čeho bylo tedy při urovnávání uvedených rozdílů dosaženo? Omezili jsme oblast působnosti na letiště, která buď odbaví nejméně pět milionů cestujících ročně nebo na něž připadá více než 15 % ročního objemu přepravy cestujících v dotčeném členském státě, protože v případě regionálních letišť s méně než pěti miliony cestujících ročně je riziko zneužití vedoucího postavení na trhu malé nebo žádné. Za druhé, stanovili jsme, že letiště si budou moci zvolit obchodní model, kterému dávají přednost, a za třetí, do oblasti působnosti směrnice jsme obecně začlenili letištní sítě. Za čtvrté, upevnili jsme úlohu regulačních orgánů a povolili jsme jim delegovat všechna ustanovení nebo některé jejich části na regionální regulační orgány. Za páté jsme zavedli přísnější požadavky na zásahy regulačního orgánu a za šesté jsme opět umožnili řídícím orgánům letišť předběžné financování projektů infrastruktury prostřednictvím jejich letištních poplatků, jak bylo možné v minulosti, byť s výhradou určitých podmínek. Chceme dosáhnout diferenciace poplatků na základě objektivních kritérií a úrovně poskytovaných služeb a podle dopadu na životní prostředí a naším cílem je systém pro definování a uzavření smlouvy o celkové úrovni služeb.
<P>
Dohodnuté kompromisy Výbor pro dopravu a cestovní ruch přijal pouze s jedním hlasem proti. To je skutečně úspěch, uvážíme-li výchozí pozici, a zde bych chtěl vyjádřit své poděkování všem stínovým zpravodajům za jejich úzkou a konstruktivní spolupráci.
<P>
Nyní musíme stanovit standardizované zásady transparentnosti, nediskriminace a regulovaných konzultací a oznamování při stanovování letištních poplatků v Evropě. To pomůže omezit narušení hospodářské soutěže v budoucnu a ztíží podmínky těm, kdo by chtěli zneužívat svého dominantního postavení na trhu.
<P>
Směrnice dle mého názoru významně přispěje ke stabilizaci neodmyslitelného partnerství, které existuje mezi letišti a leteckými společnostmi, a současně posílí postavení Evropy jako centra letecké přepravy. Proto vyzývám poslance, aby při zítřejším hlasování o směrnici v prvním čtení podpořili Výbor pro dopravu a cestovní ruch.
<SPEAKER ID="131" NAME="Jacques Barrot">
místopředseda Komise. - (FR) Pane předsedající, dámy a pánové, rád bych poděkoval panu Stockmannovi za jeho velké úsilí a stručně představil návrh směrnice o letištních poplatcích.
<P>
Tento návrh směrnice se především snaží provést v právních předpisech Společenství zásady, které již členské státy schválily v rámci Mezinárodní organizace pro civilní letectví: nediskriminace, transparentnost, konzultace.
<P>
Rámec, který směrnice na tomto základě stanoví, nám umožní zajistit strukturu pro dialog mezi dopravci a letišti při určování a výběru poplatků. Směrnice bude například vyžadovat, aby letiště před přijetím rozhodnutí o poplatcích konzultovala dopravce.
<P>
Postupoval jsem stejně a před vypracováním tohoto návrhu jsem konzultoval letecké dopravce a letiště a obě strany zásady návrhu schválily.
<P>
Směrnice rovněž zavádí koncepci nezávislého regulačního orgánu v každém členském státě. Tento orgán bude hrát klíčovou úlohu, protože bude zajišťovat dodržování základních zásad, které jsem právě zmínil.
<P>
To je stručný nástin cílů tohoto návrhu, pro který je zpravodajem pan Stockmann.
<P>
Než přejdeme k rozpravě, chtěl bych poděkovat panu zpravodajovi a Výboru pro dopravu a cestovní ruch za jejich podporu pro návrh Komise.
<P>
Pane předsedající, jsem přesvědčen, že tento návrh je vyvážený, a jak pan Stockmann právě upozornil, nepochybně budeme muset věnovat velkou pozornost způsobu, jakým bude směrnice prováděna, abychom usnadnili lepší spolupráci společností a letišť.
<P>
Děkuji vám. Nyní si s velkým zájmem vyslechnu účastníky této rozpravy.
<SPEAKER ID="132" NAME="Brian Simpson">
jménem skupiny PSE. - Pane předsedající, rád bych poděkoval panu Stockmannovi za jeho zprávu a jménem skupiny PSE bych chtěl informovat Parlament, že budeme podporovat stanovisko Výboru pro dopravu a cestovní ruch.
<P>
Náš zpravodaj odvedl dobrou práci při přípravě vyváženějšího a realističtějšího stanoviska, stále však nemohu pochopit, proč Komise tento návrh předložila v tomto formátu a v tomto okamžiku.
<P>
Nyní hovořím sám za sebe: po mnoho let nám byla v civilním letectví a při práci s Komisí předhazována deregulace, a přesto se nyní dozvídáme, že v případě letištních poplatků odpověď spočívá v regulaci. Musím říci, že ironie této situace ně nenechává lhostejným. Ale jsme tam, kde jsme.
<P>
Plně souhlasím s tím, že je nutná transparentnost letištních poplatků a úplné konzultace zúčastněných subjektů. Plně souhlasím s tím, že je nutné zajistit, aby letiště v dominantním postavení této situace nezneužívala, a plně podporuji otevřené a transparentní odvolací řízení, budou-li jasně definována pravidla účasti a pravomoci rozhodčího orgánu.
<P>
Mám však velké pochyby o tom, zda díky návrhu na regulaci velkého počtu letišť v celé EU opravdu vznikne ona utopická situace v letištních poplatcích, kterou požadují letecké společnosti a Komise. Pokud nám jde o právní předpisy, které budou bránit monopolistickým praktikám, měla by regulace jistě vycházet z testu podílu na trhu pro každé jednotlivé letiště, nikoli z nějakého náhodného, ničím nepodloženého údaje. Jsem přesvědčen, že pokud musíte používat číselný údaj, měli byste používat takový, který odráží ekonomickou dominanci letiště, jmenovitě procento vnitrostátní přepravy, a vztahovat jej na letiště, která jsou dominantní, a nikoli na ta, která dominantní nejsou.
<P>
Nejsem proti regulaci letišť, která mají dominantní postavení na trhu, ale myslím, že regulace většiny letišť, která má chytit velké ryby na základě svévolně vybraného údaje o počtu cestujících v rámci paušálního nařízení, je chybný postup.
<SPEAKER ID="133" NAME="Arunas Degutis">
jménem skupiny ALDE. - (LT) Chtěl bych panu Stockmannovi blahopřát ke zprávě, ve které opět prokazuje toleranci a schopnosti při projednávání dosti kontroverzních návrhů. Tato budoucí směrnice se dotýká velmi specifické oblasti a svým obsahem není běžná. Všichni naprosto chápeme, že většina letišť působí v podmínkách přirozeného monopolu a že se nevyhnutelně dostávají do střetu zájmů a uživatelé, tedy letecké společnosti, tím mohou trpět. Všichni tedy chápeme, že regulace je v této oblasti nezbytná, existuje však nebezpečí, že regulace může přinést opačný výsledek - vyšší náklady a výdaje mohu vést k vyšším cenám za služby, které letiště poskytují, což pak bude mít dopad na letecké společnosti.
<P>
Už od úplně prvního setkání se zúčastněnými subjekty vzniká otázka toho, zda by měla být regulována veškerá letiště, a pokud ne, tedy která a kolik. Jako člen Liberální skupiny jsem pro co nejnižší regulaci a státní zásahy do podnikání, tím spíše, že, jak jsem se snažil zdůraznit, monopolní postavení zneužívá nebo se o to snaží zhruba 25 letišť v Evropském společenství. Proto jsem nabízel, aby regulace zahrnovala zhruba tento počet. Ale v zájmu dosažení kompromisu souhlasíme se stanoviskem většiny i s ostatními nabídkami a kompromisy jsme projednali.
<SPEAKER ID="134" NAME="Zsolt László Becsey">
za skupinu PPE-DE - (HU) Pane předsedající, dámy a pánové. Chtěl bych říci, jak jsem rád, že bylo u těchto nových dokumentů, kde je vyžadováno společné rozhodnutí, dosaženo úspěšného kompromisu. Měl ve Výboru pro dopravu a cestovní ruch podporu různých skupin.
<P>
Může se ukázat, zda je tuto věc vůbec třeba regulovat a jaká bude hranice [...] letišť, letiště pod hranicí [...] nižší hranice. Jsem přesvědčen, že jsme přijali dobré rozhodnutí, ve kterém jsme se zabývali skutečně jen těmi zásadami, které jsou opravdu nezbytné, aby se členské státy vzájemně neodchylovaly a nestály proti sobě.
<P>
Také jsem rád, že budou regulována jen skutečně velká letiště nebo letiště v monopolním postavení. Rovněž mám pocit, že společným úspěchem je to, že řízení o stížnosti bude zahájeno až po překročení stanovené hranice. Pro toto řízení jsme stanovili realistické lhůty, a tím jsme zkrátili nekonečné debaty.
<P>
Osobně mám pocit, že je úspěch, že v textu máme možnost předběžného financování a předcházení zneužití vedoucího postavení. Dosáhli jsme společného kompromisu ohledně řady úkolů pro regulační orgán a nezávislosti vlastníka.
<P>
Největším přínosem bude transparentnost, která velmi pomůže tomu, aby veřejnost získala správné údaje o skladbě ceny letenky. Občané Unie budou mít silnější důvěru v EU a současně nedojde ke zpochybnění zásady subsidiarity.
<P>
Všechny problémy jsme nevyřešili. Očekávám debatu s Radou u celé řady otázek, například bezpečnostních poplatků nebo systémů dvojího odbavení. v každém případě jsme podle mě dosáhli velmi silného postoje a doufám, že tento úspěch nás povede i v jednání s Radou. Děkuji vám pane předsedající, a ještě jednou se omlouvám za to zpoždění.
<SPEAKER ID="135" NAME="Roberts Zîle">
jménem skupiny UEN. - (LV) Děkuji vám, pane předsedající, pane komisaři. Nejprve chci poděkovat panu Stockmannovi za kompromis, kterého v této složité oblasti dosáhl. Podle mého názoru je trh letecké dopravy skutečně tím odvětvím dopravy, které vyžaduje evropskou regulaci, protože právě zde největší úlohu hrají vnitrostátní trhy členských států. z toho důvodu je velmi obtížné dosáhnout nediskriminačního postoje vůči leteckým společnostem z EU u hlavních vlastníků letecké infrastruktury, tedy letišť. Jsem potěšen, že Výbor pro dopravu a cestovní ruch vytváří kompromis, s jehož pomocí by bylo možné uplatnit slevy z poplatků bez ohledu na jakost nebo objem služeb, a také slevy pro nové trasy. Pokud jde o oblast působnosti a význam směrnice, zdá se, že směrnice se dotýká letecké dopravy v jednom z citlivých míst. Důkazem toho je přání mnoha lidí, aby se snížil počet letišť v působnosti této směrnice. Děkuji vám.
<SPEAKER ID="136" NAME="Eva Lichtenberger">
jménem skupiny Verts/ALE. - (DE) Pane předsedající, dámy a pánové, existuje i další důvod, proč diskuse o letištních poplatcích a jejich společné regulaci trvala tak mimořádně dlouho. Dalším faktorem byla nekonečná série zásahů v průběhu debaty ve Výboru pro dopravu a cestovní ruch. Tento dokument byl předmětem mimořádné snahy zájmových skupin, jinými slovy bylo s ním spojeno mnoho finančních zájmů, a my jako poslanci tohoto Parlamentu si musíme položit jednu či dvě otázky. Co za tím vším je? Proč k tomu dochází? Proč tak tuhý boj, proč tak úporné spory? Odpověď vždy můžeme nalézt jen tak, že se zeptáme: kdo má prospěch z netransparentnosti? Odpověď nám pomůže najít stará otázka, kdo bude mít z věci prospěch, latinsky cui bono.
<P>
Netransparentnost přináší prospěch vždy těm, kdo mají moc na trhu, kdo mohou diktovat podmínky. Pouze velmi zřídka je ku prospěchu spotřebiteli nebo je k němu alespoň spravedlivá. Vždy, když neexistuje transparentnost, když existuje tajná podpora a skryté dotace, jedná se o nekalou soutěž. Proto jsem pokládala za velmi důležité, abychom stanovili společnou regulaci.
<P>
Vidím jako nevýhodu, že se nám nepodařilo regulovat daleko větší počet letišť. Také bych byla raději, kdyby působnost směrnice zahrnula i menší zařízení, protože ta jsou často v nekalé soutěži s velkými letišti, protože poskytují masivní podporu nízkorozpočtovým dopravcům.
<P>
A ještě poslední věc: Jsem přesvědčena, že je velmi důležité zavést pozměňovací návrh, který bude vázat letištní poplatky na množství emisní. Je to pro nás příležitost, jak snížit dopad letecké dopravy na životní prostředí a současně omezit hlukovou zátěž nejvážněji postižených obyvatel.
<SPEAKER ID="137" NAME="Erik Meijer">
jménem skupiny GUE/NGL. (NL) Pane předsedající, letiště mají daleko větší vliv na naše hospodářství, naše územní plánování, naši pozemní dopravu a naše životní prostředí, než jsme mohli v minulosti předpokládat. Velká letiště, která mají důležitou úlohu jako mezinárodní přestupní centra nebo jako vstupní místa do velkých městských aglomerací, se vyvinula v nákupní centra, podnikatelské prostory pro kanceláře a distribuční společnosti, centra veřejné pozemní dopravy a mýtné brány do okolních oblastí.
<P>
Jsou buď důležitým politickým nástrojem v rukou úřadů nebo byla prodána mezinárodní společnosti, které jde pouze o zisk a expanzi. Dosahují zisků i mimo odvětví letectví, účastní se mezinárodní hospodářské soutěže a jejich zájmy se střetávají se zájmy leteckých společností, cestujících, ostatních uživatelů a místních obyvatel. Letiště mohou být zneužívána, protože mohou nutit každého, kdo je na nich závislý, od leteckých společností po cestující, aby neúměrně přispíval k jejich zisku.
<P>
Tato drahá letiště rovněž vedou k rozvoji menších konkurenčních letišť v okolí, která mají nižší poplatky, horší vybavení, zabírají další místo, a vznikají tak obtíže v ještě více oblastech. Pokud bude Evropská unie regulovat příjmy letišť, neměla by být účelem ochrana zisků těchto společností nebo omezení nákladů leteckých společností a ani posílení letecké dopravy tím, že budou cestujícím nabízeny nejnižší možné ceny přepravy.
<P>
Cílem musí být maximální možná ochrana životního prostředí před neustálým rozpínáním letecké dopravy a co nejlepší prosazování bezpečnosti. Úkolem by měla být i transparentnost, aby již nebylo možné skrývat peněžní toky a neodůvodněné rozdíly sazeb poplatků jako obchodní tajemství.
<P>
Výsledek nyní směřuje k podobě, v níž tato pravidla nebudou platit pro letiště s 1 až 5 miliony cestujících ročně. Nepřekvapilo by mě, kdyby to vedlo k větším investicím do menších letišť v hustě obydlených oblastech. v jiných směrech, například ve věci řízení o stížnostech, přísnosti norem a výše zisků, bude znění oproti původnímu návrhu Komise zmírněno. Očekávám, že to povede k tomu, že zneužívání bude přetrvávat a za několik let budou požadována přísnější pravidla.
<SPEAKER ID="138" NAME="Johannes Blokland" LANGUAGE="NL">
Pane předsedající, tato zpráva, jejíž obsah má předcházet tomu, aby letiště zneužívala své postavení v hospodářské soutěži, může počítat s mou plnou podporou. Zvláště jsem spokojen ve třech ohledech. Prvním je úprava oblasti působnosti. Ne všechna letiště jsou schopna zneužívat své postavení. Proto je zaměření na větší letiště rozumné, nesouhlasím tedy s některými předcházejícími řečníky.
<P>
Za druhé jsem rád, že ve zprávě existuje možnost diferenciace poplatků. Vzhledem ke škodlivým účinkům letecké dopravy na životní prostředí na letištích a v jejich okolí by nástroj diferenciace mohl povzbudit používání ekologičtějších a tišších letadel. Rovněž sdílím názor, že bychom měli dát pozor na nadměrnou administrativní zátěž letišť. Za účelem transparentnosti by letiště měla zveřejňovat určité informace, ale s tím, že musíme přísně hlídat náklady a zachování důvěrnosti.
<P>
Nakonec bych rád řekl něco k pozměňovacímu návrhu 19. Jakkoli velmi vítám vytvoření nezávislého regulačního orgánu, domnívám se, že znění pozměňovacího návrhu by mohlo v některých zemích působit problémy, protože stanovení postupů a dohled nad nimi jsou přiřčeny jedné a téže organizaci. Doufám, že diskuse v Radě nabídnou příležitost k uspokojivému řešení tohoto problému.
<P>
Závěrem bych rád poděkoval panu zpravodajovi za jeho práci a těším se na pokračování rozpravy o této zprávě.
<SPEAKER ID="139" NAME="Jim Allister" AFFILIATION="NI">
Pane předsedající, Komise hodně mluví o podpoře hospodářské soutěže v odvětví a o omezování byrokracie, ale její postup v těchto věcech často vede Evropu zcela opačným směrem, stejný se mi zdá i její postoj k letecké dopravě.
<P>
Poté, co jsme prosadili zvýšení nákladů pro cestující v letecké dopravě díky zeleným daním, navrhli jsme teď směrnici, která nevyhnutelně požene náklady pro cestující směrem vzhůru. Zvláště mi jde o regionální letiště. Ta byla mnoha regionálních ekonomikách katalyzátorem pokroku: otevřela trhy; učinila nedostupné dostupným; byla nepostradatelná při hospodářské transformaci. A nyní, jako obvykle, je chce Komise v podstatě zadusit těžkou rukou byrokracie, která pohřbí inovace pod horu požadavků na vykazování informací, které nakonec zaplatí cestující.
<P>
Říkám Komisi toto: je-li skutečným důvodem pro vytvoření směrnice řešit zneužívání dominantního postavení na trhu, proč vůbec zahrnuje regionální letiště, když nepředstavují žádný problém? v mém vlastním volebním obvodu v Severním Irsku jsou letiště klíčem k jeho rozvoji, přesto jsme minulý týden, když předseda Barroso prohlašoval hesla o podpoře Severnímu Irsku - a právě v den, kdy jsme otevřeli novou trasu mezi Belfastem a Heathrow - dostali tento návrh Komise, který zvýší náklady a bude bránit rozšiřování. z těchto důvodů, a aniž bych se omlouval, budu hlasovat proti tomuto návrhu.
<SPEAKER ID="140" NAME="Antonio De Blasio">
navrhovatel stanoviska Výboru pro regionální rozvoj. - (HU) Děkuji vám, pane předsedající, dámy a pánové. Nejprve se chci omluvit za zdržení a poděkovat vám za to, že jste mi umožnili ujmout se slova.
<P>
Vytvoření transparentního systému letištních poplatků má mimořádný význam, protože v této věci nyní neexistuje žádná standardizovaná regulace. Rámcová směrnice Komise stanovila metodu výběru letištních poplatků, ale dává členským státům i dost prostoru pro manévrování. Letiště a letecká doprava mají pro Evropskou unii zvláštní význam, protože jsou spojením s regiony, vytvářejí pracovní místa a přitahují podniky. Ve významné míře přispívají k sociální a hospodářské soudržnosti v EU.
<P>
Privatizací a vstupem komerčních subjektů byla předchozí rovnováha v oblasti letištních poplatků poněkud narušena. Letecké společnosti si stěžují, že se velká letiště chovají jako monopoly. Tento problém napravuje návrh směrnice, který prosazuje řádnou hospodářskou soutěž na trhu, protože návrh uvádí, že systémy poplatků a letiště nesmí jednotlivé letecké společnosti diskriminovat. s určitými výjimkami musí poplatky odrážet skutečné náklady na služby nebo infrastrukturu.
<P>
Pro jakoukoli diferenciaci nebo zvýšení poplatků musí být stanovena objektivní a jasná kritéria, aby mohli uživatelé služeb leteckých společností a letišť platit jasně určené ceny - stejný poplatek za totožné služby.
<P>
Mechanismus konzultací, který zavádíme, je také důležitý. Pokud nebudou letecké společnosti spokojeny s poplatky vybíranými jejich jménem, mohou se obrátit na nezávislý regulační orgán.
<P>
Závěrem bych řekl, že je podle mě velmi důležité písemně stanovit, že Komise Evropské unie musí do 4 let od přijetí směrnice vypracovat zprávu o úspěchu směrnice pro Evropskou radu a Evropský parlament. Tato zpráva by hodnotila výsledky a ukazovala, zda bylo dosaženo cílů regulace. Děkuji vám.
<SPEAKER ID="141" NAME="Reinhard Rack" AFFILIATION="PPE-DE">
(DE) Pane předsedající, přinejmenším v abstraktní a obecné rovině zaznělo pár úžasných argumentů ohledně toho, zda bychom měli mít deregulaci nebo nadměrnou regulaci. Když se však jedná o konkrétní případ, je vždy možné, že se jako nepraktičtější ukáže kterékoli z uvedených řešení. Ve věci letištních poplatků Komise podle mého názoru zcela správně předložila návrh směrnice, ačkoli ohledně zprávy pana Costy jsme rovněž správně chválili snahu o snížení administrativní zátěže.
<P>
Letiště jsou důležité hospodářské subjekty a s jejich klíčovou hospodářskou úlohou jsou spojeny kladné i potenciálně nepříznivé důsledky. Ve svém návrhu Komise přednesla zajímavou, ačkoli možná příliš jemně utkanou koncepci. Ve Výboru pro dopravu a cestovní ruch jsme provedli pár změn a doufám, vlastně jsem přesvědčen, že to jsou změny k lepšímu.
<P>
Náš zpravodaj, pan Stockmann, uskutečnil řadu zdlouhavých jednání se všemi zúčastněnými subjekty, a zvláště s různými skupinami v tomto parlamentu, než předložil několik vynikajících kompromisů, které byla většina z nás schopna podpořit.
<P>
Chtěl bych se zaměřit na tři aspekty. Za prvé, chtěli jsme zajistit, aby směrnice bránila jednotlivým letištím ve zneužívání jejich vedoucího postavení na trhu. Za druhé, potřebovali jsme ustanovení platná pro celé Společenství, která by stanovila bez problémů fungující, nediskriminační, transparentní a komplexní postup pro výpočet uvedených poplatků. Za třetí, je logické zřídit v každém členském státě nezávislý regulační orgán, který zajistí provádění ustanovení.
<P>
Předpokládám, že naše návrhy budou zítra v plénu přijaty velkou většinou a chtěl bych blahopřát zejména zpravodaji za jeho vynikající práci.
<SPEAKER ID="142" NAME="Saïd El Khadraoui" AFFILIATION="PSE">
(NL) Pane předsedající, pane komisaři, dámy a pánové, chtěl bych začít poděkováním panu Stockmannovi za jeho vynikající zprávu a dobrou spolupráci. Domnívám se, že až dojdeme na konec legislativního procesu, budeme mít za sebou důležitý nový krok k dosažení stavu, kdy bude většina důležitých evropských letišť konečně dodržovat stejná pravidla výběru všech druhů poplatků za služby související s přistáváním, vzletem, osvětlením letiště a parkováním letadel a s odbavováním cestujících a nákladů.
<P>
Oblast působnosti byla jedním z hlavních kamenů úrazu. Myslím, že kompromis je vynikající: 5 milionů cestujících, 15 % letů v členském státě. Je třeba vzít v úvahu i skutečnost, že v našem kompromisu jsme stanovili, že členské státy mohou mít na základě šetření v případě nutnosti možnost požadovat, aby ostatní letiště v tomtéž členském státě také dodržovala dané předpisy.
<P>
Myslím, že zde jsou čtyři důležité prvky. Prvním je to, že v celém právním předpisu je trvalým tématem transparentnost a je naprosto nezbytné stanovit příslušné cíle a transparentní kritéria pro určení výše letištních poplatků.
<P>
Druhým prvkem je to, že odchylky ve výši letištních poplatků budou nadále možné, mám také například na mysli odchylky na základě vlivu na životní prostředí podle hlukové zátěže. To by umožnilo řídící politiku.
<P>
Třetí důležitý prvek je to, že je vypracován jasný a povinný postup konzultací mezi řídícím orgánem letiště a uživateli a že je stanoven dobrý postup vyřizování stížností. Posledním prvkem je to, že mají být uzavírány jasné dohody o předběžném financování významných investic do letišť a způsobu určování jejich nákladů.
<P>
Abych to shrnul, myslím, že můžeme dospět k dobrému konečnému výsledku, pokud k tomu bude mít vůli i Rada. Uvědomuji si, že nastane pár problémů. Také přemýšlím o schválených pozměňovacích návrzích o financování bezpečnostních opatření, která byla zamýšlena jako prostředek uplatňování tlaku v zájmu nalezení řešení jiného problému, jak víte. Prozatím je to ale za námi, a mám tedy za to, že bychom ve zbývající části postupu měli být v Parlamentu pružnější.
<SPEAKER ID="143" NAME="Eugenijus Gentvilas" AFFILIATION="ALDE">
(LT) Směrnice navržená Evropskou komisí zajišťuje spolupráci mezi institucemi, které řídí letiště, a uživateli, což velkým letištím nedovolí ignorovat zájmy klientů a zaujímat na trhu monopolní postavení. Proto chci jako člen Výboru pro regionální rozvoj tuto zprávu podpořit. Letecká doprava musí plnit hospodářské a sociální potřeby regionálních společenství a je důležité zdůraznit, že 90 procent občanů Evropské unie nežije v hlavních městech. Proto je nutné zajistit úspěch fungování regionálních letišť, protože ten pomůže zvýšit atraktivitu regionů.
<P>
Předložený dokument snižuje riziko monopolního postavení největších letišť, což pomůže zmírnit problémy v oblasti životního prostředí, infrastruktury a dopravy, se kterými se potýkají velká letiště a města v jejich blízkosti. Jmenovitě to umožní rychlejší rozvoj regionálních letišť a zajistí sociální a hospodářský rozvoj regionů v jednotlivých zemích. Rozložení toků nákladní a osobní přepravy je velmi důležitým základem efektivního regionálního rozvoje. Proto ještě jednou vyzývám k podpoře zprávy pana Stockmanna.
<SPEAKER ID="144" NAME="Adam Bielan" AFFILIATION="UEN">
(PL) Pane předsedající, jednou z povinností Evropské unie je zajistit, aby se trh Společenství rozvíjel v souladu se zásadami spravedlivé hospodářské soutěže.
<P>
Směrnice o letištních poplatcích má zabránit možnému zneužívání ze strany letišť s vedoucím postavení na trhu Unie nebo v konkrétních zemích. Byla navržena z toho důvodu, že ne všechny země uplatňují při výpočtu letištních poplatků transparentní postupy. Nová ustanovení mají platit pro 67 velkých letišť. Myslím, že bychom měli mít na paměti, že rozvoj letišť, zejména menších, hraje důležitou úlohu při podpoře regionálního rozvoje v Evropě. Významně přispívá k vyrovnávání hospodářských rozdílů mezi jednotlivými regiony Unie. To se týká zejména v zemích střední a východní Evropy.
<P>
Moje země, Polsko, zaujímá v letecké dopravě jedno z předních míst. Polský trh letecké dopravy v loňském roce vzrostl o 13 % a patří k trhům s nejdynamičtějším růstem na světě. Růst leteckého provozu však vyžaduje značné investice. Proto je nezbytné menším letištím umožnit, aby do svých letištních poplatků započítávala část nákladů svých dlouhodobých projektů rozvoje infrastruktury. To by jim velmi pomohlo ve financování jejich rozvoje.
<SPEAKER ID="145" NAME="Pedro Guerreiro" AFFILIATION="GUE/NGL">
(PT) Pane předsedající, v tomto jednominutovém projevu bych chtěl upozornit na pozměňovací návrhy, které jsme podali, abychom zajistili, že tato směrnice výslovně zohlední omezení, kterými trpí trvale zeměpisně a přírodně znevýhodněné regiony, například nejvzdálenější regiony, zejména v souladu s čl. 299 odst. 2 Smlouvy o ES.
<P>
Jsme přesvědčeni, že tato směrnice musí výslovně uznat důležitost letišť pro sociální a hospodářský rozvoj těchto regionů a pro územní soudržnost. Proto musí být do směrnice zařazeny odpovídající výjimky, z toho vychází návrh, aby pro letiště položená v uvedených regionech neplatila pravidla stanovená ve směrnici v případě, že nezaručí plnění závazků obecné veřejné služby. Doufáme, že tento návrh může počítat s vaší podporou.
<SPEAKER ID="146" NAME="Kathy Sinnott" AFFILIATION="IND/DEM">
Pane předsedající, myslím, že je čas od času užitečné připomenout Komisi, že Irsko je ostrov a že jsme zcela závislí na letištích, chceme-li být součástí Evropy a zbytku světa. Pro mě jsou důležitou otázkou regionální letiště a to, aby dostávala plnou podporu.
<P>
Často slýchám argument, že pomoc malým letištím zvýší uhlíkovou stopu, ale nemyslím si, že to je pravda. Pokud budou všechny lety startovat z Dublinu, bude to znamenat jen to, že všichni lidé, kteří bydlí v blízkosti letiště Cork, jako já, nebo letiště Shannon nebo Waterford či Kerry, musí jet autem do Dublinu nebo využít druhý let - kyvadlovou dopravu do Dublinu - a pak pokračovat dál. Zatímco s podporou pro regionální letiště by takové lety mohly docela dobře létat z regionální oblasti přímo do požadovaného cílového místa.
<P>
Moje druhá poznámka se týká zdravotně postižených cestujících. Není to tak dlouho, kdy bylo na rozpisu letištních poplatků v Irsku možné najít poplatek za invalidní vozík. Oslovilo mě mnoho zdravotně postižených, kteří mě žádali, aby byl poplatek odstraněn, protože měli pocit, že by si ostatní cestující mohli myslet, že platí něco navíc kvůli lidem na vozíku. Je velmi důležité, abychom si uvědomili, že v Evropě má zdravotní postižení asi jedna z deseti osob, možná i víc - někdy se odhaduje až 17 % - a že by v těchto případech neměly být účtovány žádné zvláštní poplatky.
<SPEAKER ID="147" NAME="Luís Queiró" AFFILIATION="PPE-DE">
(PT) Počet cest z Evropy a do Evropy stále narůstá, cestování v rámci našeho kontinentu a z něj je však stále nákladnější. Faktory vedoucí k tomuto růstu, například vyšší cena ropy, náklady na bezpečnost a omezování emisí CO2, jsou trvalé náklady, které zcela jasně přetrvají.
<P>
V této souvislosti musí být naším cílem povzbudit skutečně konkurenceschopný trh letecké dopravy, který umožní jen transparentnost a předpověditelnost. Jsem přesvědčen, že to jsou hlavní klady návrhu směrnice v nyní projednávaném znění, ke kterému významně přispěl pan Stockmann. Jedním z hlavních kladů je soubor obecných pravidel pro určení a výběr letištních poplatků, který stanoví společné zásady bránící jakémukoli zneužívání dominantního postavení. Protože tato pravidla platí pro zhruba 70 % letišť, velmi správně se tím právní předpis neuplatňuje na menší nebo regionální letiště, kde takové riziko neexistuje.
<P>
Kromě toho, pokud jde o situace, které existují například v Portugalsku nebo Finsku, kde leteckou dopravu řídí svazy nebo sítě letišť, je uvedeno ustanovení o harmonizovaných poplatcích pro všechny, jsou-li slučitelné s pravidly hospodářské soutěže. Je třeba vyzdvihnout i tyto body: stanovení povinnosti provozovatelů a uživatelů letišť vyměňovat si informace, požadavky na transparentnost a metodu výpočtu letištních poplatků. Zřízení nezávislého vnitrostátního regulačního orgánu, který bude zasahovat pouze v případě naprosté neshody o rozhodnutí o letištních poplatcích, rovněž přispěje k řádnému fungování trhu.
<P>
Na závěr musím, pane předsedající, konstatovat, že definice přísných a transparentních kritérií pro používání poplatků k předběžnému financování nových projektů infrastruktury letišť souběžně chrání veřejný zájem na rozvoji letišť a nové infrastruktury letišť a také práva cestujících, jinými slovy spotřebitelů, jejichž zájmy musí být celkově hlavním středem naší pozornosti.
<SPEAKER ID="148" NAME="Inés Ayala Sender" AFFILIATION="PSE">
(ES) Pane předsedající, chtěla bych blahopřát panu zpravodajovi k trpělivosti, s níž vyslechl a vzal na vědomí nejrůznější požadavky, které odrážejí stávající různorodost letištních systémů v Evropě. Ráda bych také blahopřála Komisi za její citlivé vnímání toho, že různorodost nemůže znamenat, že systémy zdaleka nebudou transparentní, což může být prvek diskriminační nebo prvek vedoucí k omezené účasti různých zúčastněných subjektů a uživatelů.
<P>
V návaznosti na důkladný dialog a úvahy zpravodaje jsem přesvědčena, že současné znění nám nabízí velmi užitečný nástroj, který zajistí, aby tři hlavní zúčastněné subjekty - vnitrostátní orgány, letiště a letecké společnosti - vyřešily své rozpory ve prospěch pracovníků a cestujících. Umožní jim poskytovat vysoce kvalitní služby v souladu s požadavky nových cestujících a požadavky na dostupnost, větší bezpečnost, menší dopad na životní prostředí, zejména pokud jde o hluk, a méně konfliktů a právní nejistoty díky lepším konzultacím.
<P>
Možná by bylo lepší kritérium uplatnění směrnice zjednodušit a stanovit pouze jedno procento, což by přineslo reprezentativnější výsledek. v každém případě jsem ráda, že text uznává provozní kapacitu letištních sítí, které se ukázaly jako velmi užitečný systém v zemích, jako je moje vlastní, kde letecké společnosti postihují velmi závažné sezónní problémy.
<P>
Kromě toho bych chtěla k tomuto návrhu doplnit akceptování parlamentních nebo soudních metod pro zajištění současných sazeb.
<SPEAKER ID="149" NAME="Samuli Pohjamo" AFFILIATION="ALDE">
(FI) Pane předsedající, chtěl bych poděkovat zpravodaji panu Stockmannovi za tak důkladnou přípravu rozpravy na toto téma. Nicméně bych se chtěl zaměřit na něco jiného, z hlediska někoho, kdo žije v řídce obydlené oblasti se vzájemně velmi vzdálenými obydlenými místy.
<P>
Letiště ve Finsku tvoří souvislou síť, ve které se používá celkem standardní stanovení cen. Tento režim zaručuje přiměřené provozní náklady i u letišť s malým provozem ležících v nejvzdálenějších oblastech. Pro tyto oblasti je letecké spojení naprosto nezbytné.
<P>
Pozměňovací návrhy 9 a 16 zohledňují existenci letištní sítě, ale přístup k menším letištím je nespravedlivý. Doufám, že Parlament vezme v úvahu rozdílné podmínky, které existují v členských státech, a upraví směrnici tak, aby umožňovala údržbu, rozvoj a financování vnitrostátní letištní sítě na jednotném základě.
<SPEAKER ID="150" NAME="Mieczysław Edmund Janowski" AFFILIATION="UEN">
(PL) Pane předsedající, rád bych nejprve uvedl, že oceňuji práci, kterou vykonal zpravodaj pan Stockmann a Komise.
<P>
Konkurenceschopnost evropského hospodářství vyžaduje transparentní a racionální přístup k letištním poplatkům. Ty jsou významnou složkou provozních nákladů dopravců. Tato otázka se týká nejen vlastníků letišť, ale i leteckých společností, a proto i cestujících. Letiště vnitrostátního nebo kontinentálního významu jsou ovlivněna spolu s regionálními.
<P>
Vzniká otázka hranice velikosti. Je navržené pozměněné kritérium 5 milionů cestujících nebo 15 % odbavených cestujících v konkrétní zemi vhodné? Tato ustanovení by v žádném případě neměla mít nepříznivý dopad na cestující. Služby, které letiště nabízejí, musí splňovat kritéria pro bezpečnost a přesnost příletů, odletů a transferů. Všichni si uvědomujeme, že nyní se naše letiště v otázce kultury přesnosti značně liší. Na některých přistupují k cestujícímu tak, jako by je obtěžoval. Velmi bychom uvítali zlepšení a lepší služby pro cestující.
<SPEAKER ID="151" NAME="Jim Higgins" AFFILIATION="PPE-DE">
Pane předsedající, jsem velmi potěšen výsledkem jednání, která probíhala řadu měsíců, a rád vidím, že Parlament přistoupil k věci podle zdravého rozumu.
<P>
Původní návrh Evropské komise, aby se tato směrnice použila na všechna letiště s počtem cestujících vyšším než jeden milion, byl mimořádně znepokojivý, zejména z irského hlediska, protože v případě přijetí takového přístupu by se směrnice použila na letiště Shannon a Cork a následně možná i na Ireland West Airport, které hodlá dále rozšiřovat provoz. Já jsem argumentoval tím, že letiště s méně než pěti miliony cestujících ročně jsou vystavena mnohem větším tržním silám než letiště větší a jejich zahrnutí do oblasti působnosti podmínek této směrnice by znamenalo zbytečný tlak na regionální letiště.
<P>
Na základě dnes přijatého stanoviska Parlamentu můžeme očekávat, že větší letiště budou transparentnější ve věci svých cenových politik a financování rozvoje infrastruktury. Rovněž dosáhneme silné nezávislé regulace ve všech členských státech, která zajistí, aby letiště a uživatelé letišť nezneužívali svého dominantního postavení na trhu.
<P>
Jsem velice rád, ačkoli se nyní řeší protesty, proti tomu, že uživatelé letišť nemohou pozdržet plány letiště, podle mě šestiměsíční lhůta pro oznámení úpravy cen, byť je nepříznivá pro letecké společnosti, zajistí dostatek času pro dohodu a případné jednání obou stran. To, že uživatel letiště nemůže pozdržet plány letiště, umožní letištím ihned začít s plány infrastruktury, a tak ušetřit své peníze a nakonec i peníze cestujících, protože ti budou s největší pravděpodobností využívat výhod plánů s dalšími náklady.
<P>
Rád bych poděkoval svým kolegům v Parlamentu, kteří podpořili mé pozměňovací návrhy k původnímu návrhu a postavili se v jednáních za můj názor, což bude znamenat, že regionální letiště - menší letiště - budou nadále alespoň v dohledné budoucnosti osvobozena od další byrokracie a souvisejících nákladů. A opět se připojuji k všem ostatním: blahopřeji zpravodaji panu Stockmannovi k dobré práci.
<SPEAKER ID="152" NAME="Emanuel Jardim Fernandes" AFFILIATION="PSE">
(PT) Pane předsedající, pane komisaři, dámy a pánové, musím panu Stockmannovi poděkovat a poblahopřát k jeho otevřenosti a schopnosti dosáhnout kompromisu mezi jednotlivými zájmy zúčastněnými na přípravě této vysoce kvalitní zprávy, zejména s ohledem na nejvzdálenější regiony. Podporuji podstatu návrhu Komise a souhlasím s touto zprávou, protože zaručuje nediskriminaci v letištních poplatcích vyjma případů slučitelných se Smlouvou a nezbytných ve smyslu Smlouvy, zvláště pokud jde o nejvzdálenější regiony. Musí existovat povinný postup konzultací mezi řídícími orgány letišť a uživateli letišť. Každá diferenciace poplatků musí být transparentní a musí vycházet z jasných kritérií s přihlédnutím k zásadě územní soudržnosti.
<P>
Podle našeho návrhu bude budoucí úprava možná z objektivních a transparentních důvodů obecného zájmu, zejména ve věci všeobecného přístupu. Členské státy musí zajistit, cituji: "aby letiště vybírala za stejné služby stejné poplatky. Řídící orgán letiště může na základě kvality využívaných služeb udělit uživatelům slevy z poplatků za předpokladu, že dané slevy jsou dostupné všem uživatelům letiště za řádně zveřejněných, transparentních a nediskriminačních podmínek. Slevy lze udělit uživatelům otevírajícím nové trasy ... v souladu s právními předpisy ES týkajícími se hospodářské soutěže..."
<P>
(Předsedající řečníka přerušil)
<SPEAKER ID="153" NAME="Alojz Peterle" AFFILIATION="PPE-DE">
(SL) Jako poslanec, cestující a pilot jsem potěšen tím, že touto směrnicí Unie poprvé reguluje oblast letištních poplatků, což je podle mě užitečné z několika důvodů. Za prvé si myslím, že je zásadní, že nám směrnice umožňuje určit společné zásady výběru letištních poplatků, které povedou k větší jasnosti a menší diskriminaci.
<P>
Druhým důležitým bodem je podle mě iniciování dialogu mezi letištními orgány a leteckými společnostmi, což by mělo znamenat, že bude věnována větší pozornost cestujícím z hlediska jejich bezpečnosti i kvality služeb. Zdá se mi důležité, že jsme touto směrnicí ukázali svůj kladný postoj k rozvojovým potřebám letišť, tzn. možnost vyšších poplatků, ale za podmínky existence dialogu s uživateli, který jim zajistí jasné informace, a existence omezení poplatků výhradně na rozvojové účely.
<P>
Nakonec bych chtěl důrazně podpořit zřizování nezávislých regulačních orgánů a doufám, že to v souladu se zásadami proporcionality nepovede k nadměrné byrokratizaci. Zvláště mám na mysli ty členské státy, které mají jedno velké letiště a jednu národní leteckou společnost, kterou z velké části vlastní stát. Ačkoli v takových případech nepotřebujeme rozsáhlé regulační orgány, je naprosto nezbytné zajistit strukturální oddělení této funkce od činností souvisejících s vlastnictvím nebo dohledem.
<P>
Dovolte mi také poznámku k terminologii: Podle mého názoru je vhodnější v angličtině používat výraz "independent regulatory authority" (nezávislý regulační orgán) nebo "independent supervisory authority" (nezávislý orgán dohledu), protože druhý výraz by mohl být chápán jako určitý druh kontrolního orgánu, což není záměr této směrnice. Pro druhé čtení navrhuji, aby byla za určitých podmínek zavedena možnost výjimky nebo odstoupení pro letiště, která fungují ve zvláštních podmínkách. Blahopřeji zpravodaji a jeho spolupracovníkům.
<SPEAKER ID="154" NAME="Silvia-Adriana Ţicău" AFFILIATION="PSE">
(RO) Ráda bych poblahopřála zpravodaji panu Stockmannovi k významným zlepšením, která provedl v návrhu Komise.
<P>
Pro všechna letiště spadající do oblasti působnosti této směrnice budou platit stejná pravidla transparentnosti a všechna letiště budou poskytovat informace o výpočtu a používání letištních poplatků.
<P>
Podle bodu odůvodnění 1 je hlavním úkolem letišť zajistit odbavení letadel, od přistání po vzlet, stejně jako odbavení cestujících a nákladu. Vzhledem k široké škále činností probíhajících na letišti je nutné jasně definovat úkoly každého subjektu, a zejména způsob financování těchto činností.
<P>
Měli bychom však věnovat zvláštní pozornost možnosti skutečného vymáhání této směrnice ve všech členských státech.
<P>
Je nezbytný trvalý dialog mezi letišti a dopravci. Jeden z našich pozměňovacích návrhů požaduje, aby byly letištní poplatky zavedené k pokrytí bezpečnostních nákladů používány výhradně k provádění bezpečnostních opatření.
<P>
Členské státy by měly pro rozvoj infrastruktury svých regionálních letišť využívat také strukturální fondy.
<P>
Podle údajů Eurostatu o pěti nových členských státech vzrostl objem osobní letecké přepravy v roce 2006 o 25 % oproti roku 2005.
<P>
Ve stejném období zaznamenalo největší nárůst Rumunsko (35%).
<SPEAKER ID="155" NAME="Předsedající">
Pane Stockmanne, jako zpravodaj budete mít možnost promluvit na konci rozpravy. Chcete vystoupit nyní nebo počkáte do konce?
<SPEAKER ID="156" NAME="Ulrich Stockmann">
zpravodaj. - (DE) Pane předsedající, ačkoli postup "catch the eye" není určen pro zpravodaje, chtěl bych položit jednu či dvě otázky komisaři, protože před chvilkou neslyšel mé vystoupení. Až dostanu příležitost, budu stručný.
<SPEAKER ID="157" NAME="Předsedající">
Dobře, to je jasné, musíme však dojít do konce našeho seznamu. Proto přejdeme k dalšímu řečníkovi a pak budeme pokračovat postupem "catch-the-eye".
<SPEAKER ID="158" NAME="Timothy Kirkhope" AFFILIATION="PPE-DE">
Pane předsedající, jsem přesvědčen, že podstatu této rozpravy lze shrnout dotazem: jak se měří dominantní postavení na trhu?
<P>
Tato směrnice je pokusem Komise zavést regulaci velkého počtu letišť ve Společenství, což se zdá Komisi v pořádku protože je přesvědčena, že by mohla existovat nevyváženost vztahu mezi letišti a jejich uživateli, leteckými společnostmi. v některých případech má pravdu; větší letiště v EU, například londýnské Heathrow a pařížské letiště Charlese de Gaulla, by měla být regulována, aby nemohla zneužívat svého dominantního postavení na trhu. Jsem však přesvědčen, že menší regionální letiště v EU by měla být regulována jen v případě, že bude zjištěna jejich činnost v rozporu s pravidly hospodářské soutěže.
<P>
Tedy, zpět k otázce: jak se měří dominantní postavení na trhu? Systém, který zachytí každé letiště Společenství s nejméně pěti miliony cestujících ročně, je svévolný, je však rozhodně lepší než v případě jednoho milionu. A pokud na letiště připadá ročně více než 15 % ročního objemu přepravy cestujících v členském státě, je to také lepší - ale stále svévolné měřítko.
<P>
Například letiště Newcastle ve Spojeném království musí s 5,2 miliony cestujících stále soutěžit s ostatními letišti v celé severní Anglii, aby přilákalo obchody. Proč přidávat zatěžující a náročnou byrokracii menším regionálním letištím, která spolu vzájemně soutěží a potřebují růst? Proto chci, aby vnitrostátní regulační orgány měly možnost vyjmout svá vnitrostátní letiště z této regulace.
<P>
Vedlejší cíle této směrnice jsou však velmi dobré. Společným pravidlům pro vzájemné poskytování informací, transparentnost a výběr poplatků tleskám. Ale zcela jistě by Komise v tomto případě neměla jít v regulaci dál, než je pro účely regulace skutečně nutné.
<SPEAKER ID="159" NAME="Ulrich Stockmann">
zpravodaj. - (DE) Pane předsedající, chtěl bych se zeptat pana komisaře na body, v nichž se naše stanovisko ve výboru značně lišilo od návrhu Komise: za prvé, na omezení působnosti směrnice na roční objem provozu od 5 milionů cestujících; za druhé, na začlenění letištních sítí, což je zcela nový prvek; za třetí, na posílení pravomocí regulačních orgánů a jejich možnost delegovat povinnosti na regionální orgány; za čtvrté, na předběžné financování, které Komise nezařadila, ačkoli je podle předpisů ICAO dovoleno. Nakonec mám ještě jednu otázku: jaký je váš postoj k diferenciaci poplatků podle kritérií dopadu na životní prostředí? To jsou otázky, na které bych rád slyšel odpověď.
<SPEAKER ID="160" NAME="Avril Doyle" AFFILIATION="PPE-DE">
Pane předsedající, abych neopakovala nic, co zde již bylo řečeno, plně souhlasím s potřebou větší transparentnosti letištních poplatků. Protože poplatky na letištích nejsou součástí provozních nákladů leteckých společností, ale jsou součástí nákladů letišť na provoz, rozvoj a údržbu, chtěla bych znát názor Komise na povinnosti leteckých společností vracet letištní poplatky v případě, že cestující musí zrušit let.
<P>
Přinejmenším by měli dostat dobropis v plné výši, když ne přímo skutečnou náhradu letištních poplatků za zrušený let. Nemyslím, že je přijatelné, aby si letecké společnosti přivlastňovaly letištní poplatky v případě zrušení letů. Některé z nich to nyní dělají, jiné vyplatí náhradu po odpočtu velkého správního poplatku, díky čemuž nestojí za to o vlastní náhradu usilovat.
<P>
Je to drobnost, která však cestující v EU velmi popouzí, a podle mě bychom se k tomu měli nyní vyslovit a včlenit tuto záležitost do tématu naší rozpravy.
<SPEAKER ID="162" NAME="Silvia-Adriana Ţicău" AFFILIATION="PSE">
(RO) Protože jsme povinni zajistit transparentnost, správné informace pro uživatele a cestující a kvalitu leteckých dopravních služeb, a protože za prvních 11 měsíců roku 2006 vzniklo 211 nových regionálních tras (což znamenalo 1 800 nových letů týdně), chtěla bych se Komise zeptat, jaká opatření jsou přijímána pro informování cestujících o letištních poplatcích, protože cestující bohužel neznají svá práva při zrušení nebo zpoždění letů.
<SPEAKER ID="163" NAME="Jacques Barrot">
místopředseda Komise. - (FR) Pane předsedající, dámy a pánové, chtěl bych ještě jednou poděkovat zpravodaji panu Stockmannovi, který navázal na náš dialog. My (a já osobně) jsme vedli dialog s letišti a leteckými společnostmi. Děkuji vám, pane Stockmanne, za to, že jste naslouchal oběma stranám, protože do jisté míry není snadné stanovit pravidla dobrého dialogu, která umožní dosáhnout vyvážených řešení a která zajistí, aby letiště s dominantním postavením nemohla tohoto postavení zneužívat.
<P>
Nyní odpovím na vaše otázky, pane Stockmanne. Pokud jde o počet cestujících, je podle nás číslo 5 milionů přijatelné. Je nezbytné zohlednit sítě a já to akceptuji. Velmi však váhám s podporou delegování povinností na regionální orgány. To by mohlo být nebezpečné a nevím, jak by to mohlo prospět. Potřebujeme nestranný orgán, který zajistí, aby pro všechna dotčená letiště platily stejné podmínky ve věci dialogu a určení poplatků. Podporuji diferenciaci poplatků podle kritérií dopadu na životní prostředí. Avšak, a ještě se k tomu vrátím, není důvod počítat s jakýmkoli předběžným financováním infrastruktur. Posuzujeme-li způsoby, jak úspěšně řídit letiště a vybírat poplatky, je zjevně nutné předpokládat budoucí požadavky infrastruktury. Předběžné financování není třeba.
<P>
Vedle těchto odpovědí bych nyní chtěl reagovat na některé vznesené připomínky. Nejprve bych chtěl říci paní Simpsonové, že se podařilo, aby směrnice nebyla regulativní a byrokratická. Jde nám o dodržování základních zásad. Členské státy již tyto zásady přijaly v rámci Mezinárodní organizace pro civilní letectví. Nechceme zavádět regulaci pro regulaci. Jsem upřímně přesvědčen, že můžeme skutečně říci, že jsme nalezli nejlepší rámec pro zajištění dobrého dialogu mezi leteckými společnostmi, a podle mého názoru tento dialog zahrnuje i to, že bude dosaženo pokroku v oblasti transparentnosti. Pan Allister uvedl, že směrnice zdraží regionální letiště. Pravý opak je však pravdou! Naopak, pomocí transparentního účetnictví, pomocí povinných konzultací, pomocí nediskriminace dopravců ve skutečnosti zajistíme, zvláště u některých regionálních letišť, aby existovala naprostá transparentnost a aby bylo cestování letadlem pro spotřebitele, cestující, snazší, bez jakýchkoli nepříjemných překvapení.
<P>
Jak jsem řekl, a teď odpovídám paní Lichtenbergerové, směrnice členským státům umožňuje stanovit poplatky nebo daně na základě znečištění hlukem nebo jiných environmentálních aspektů. Protože se však tato směrnice snaží vyhnout nadměrné regulaci, nepotřebujeme každou z těchto daní definovat. Panu El Khadraouimu bych rád odpověděl, že bude jistě možné upravit poplatky podle dopadu na životní prostředí. Rada to navrhla a já to hodlám podpořit.
<P>
Někteří z vás se mě ptali na problémy ohledně rušení letů. Abych byl upřímný, text se touto otázkou nezabývá, je pro mě proto těžké odpovědět. Došlo k velkému pokroku ve věci práv cestujících, a ten musí pokračovat. Rád bych vás požádal, abyste se na mě obrátila písemně, abych mohl přesněji odpovědět na váš dotaz, který je, jak přiznávám, zcela oprávněný, stejně jako dotaz paní Ţicăuové, která rovněž vystoupila.
<P>
Pane předsedající, rád bych nyní stručně nastínil postoj Komise k pozměňovacím návrhům. Řada návrhů, které zpravodaj předložil, posiluje úmysl Komise zlepšit vztahy mezi letišti a leteckými společnostmi. Pane Stockmanne, Komise může převzít 21 pozměňovacích návrhů, které k uvedenému cíli přispívají. Zmínil bych zejména pozměňovací návrh 12 týkající se definování poplatku a pozměňovací návrhy 14 a 16 týkající se letištních sítí, s drobnými změnami znění. Komise původně navrhla, aby se směrnice použila na letiště, jejichž roční objem provozu je vyšší než 1 milion cestujících. Komise přijímá novou hranici navrženou v první části pozměňovacího návrhu 7, protože ji zřejmě podporuje většina Parlamentu a Rady. 27 z pozměňovacích návrhů, které váš zpravodaj předložil, však v současném znění převzít nelze a bude třeba je podrobněji projednat. Patří k nim zejména pozměňovací návrhy týkající se bezpečnostních poplatků: pozměňovací návrhy 13, 21, 22, 23, 24. Tato otázka byla předmětem dlouhých a vášnivých debat. v dohodovacím řízení bylo dosaženo kompromisu a zdá se, pane Stockmanne, že tyto pozměňovací návrhy již nebudou v této fázi zapotřebí. Kromě toho se směrnice nemůže použít výhradně na případy porušení právních předpisů o hospodářské soutěži. Komise tak nemůže přijmout pozměňovací návrhy týkající se situací, kdy mají letiště vůči svým uživatelům dominantní postavení. Oblast působnosti směrnice je širší. Proto se domníváme, že část pozměňovacího návrhu 7, část pozměňovacího návrhu 16, pozměňovací návrh 19 a pozměňovací návrh 20 jsou zbytečné. Komise nemůže přijmout ani pozměňovací návrhy týkající se předběžného financování infrastruktury letišť. Výběr poplatku před zprovozněním infrastruktury je v rozporu se zásadami, ze kterých směrnice vychází.
<P>
To však pane předsedající, dámy a pánové, neubírá nic ze skvělé práce pana Stockmanna, která podle mého názoru tento návrh směrnice značně zdokonalila. Měl jsem připomínky k řadě pozměňovacích návrhů, musím však ještě jednou poděkovat panu Stockmannovi a Výboru pro dopravu a cestovní ruch za kvalitu jejich práce a za to, že nám pomohli pokročit dál s tímto významným textem, který nám umožní strukturovat dialog mezi letišti a leteckými společnostmi. Chceme zabránit tomu, aby uživatelé trpěli tím, že takový dialog neprobíhá, a chceme zabránit situaci, kdy bude v důsledku nedostatečné transparentnosti možné provádět řadu postupů, aniž by bylo reálně možné je schvalovat. Tolik připomínky z mé strany. Chtěl bych poděkovat Parlamentu za to, jak se tomuto návrhu věnoval. Myslím, že by měl našim letištím a leteckým společnostem poskytnout prostředky k nastolení trvalého dialogu, který bude ku prospěchu všech zúčastněných stran.
<P>
Stockmannova zpráva
<P>
Přijatelné pozměňovací návrhy: 8, 10, 11, 12
<P>
V zásadě přijatelné pozměňovací návrhy: 3, 21, 27, 29, 30, 33, 35, 40, 44, 45
<P>
Pozměňovací návrhy přijatelné po přepracování: 14, 15
<P>
Pozměňovací návrhy přijatelné zčásti: 7 (1. část), 16, 17, 18, 22, 35 (1. část)
<P>
Zamítnuté pozměňovací návrhy: 1, 2, 4, 5, 6, 9, 13, 19, 20, 23, 24, 25, 26, 28, 31, 32, 34, 36, 37, 38, 39, 41, 42, 43, 46, 47, 48
<SPEAKER ID="165" NAME="Ulrich Stockmann">
zpravodaj. - (DE) Paní předsedající, pane komisaři, dámy a pánové, nejprve bych chtěl všem poděkovat za jejich připomínky a návrhy. Stále ještě musíme ujít kus cesty, a až Rada předloží svůj společný postoj, dojde na tvrdé vyjednávání.
<P>
V posledních týdnech bylo zjevné, že Rada se v několika bodech začíná přiklánět k našemu způsobu uvažování, včetně oblasti působnosti směrnice, otázky letištních sítí a zamítnutí možnosti neúčasti ze strany členských států. Objevila se však i nová témata, která dosud nebyla projednána, například stanovení vnitrostátní horních hranic poplatků. Proto je třeba o těchto záležitostech vést další interní jednání. Především bude důležité zítra dosáhnout v těchto věcech co největší shody, abychom měli při přednesení společného postoje Rady silný vyjednávací mandát.
<P>
Rád bych vám, pane komisaři, poděkoval za podrobné stanovisko, které jste zde přednesl. Chtěl bych jen na závěr vysvětlit, proč je předběžné financování infrastruktury pro tento Parlament tak důležité: jednak je podle ICAO možné, jednak přirozeně nechceme, aby se poplatky náhle zvýšily v okamžiku, kdy se nová infrastruktura dostane na trh, a konečně samozřejmě existuje i velká opožděná poptávka nejen ve východní Evropě, ale i v dalších nových členských státech. Vím však, že je to sporné téma a že budeme muset vyčkat a zjistit, jakého pokroku lze v této věci dosáhnout.
<P>
Ještě jednou vám děkuji a těším se na další diskuse s vámi a kolegy poslanci v tomto Parlamentu. Rád bych také poděkoval stínovým zpravodajům za jejich vynikající spolupráci.
<P>
(Potlesk)
<SPEAKER ID="166" NAME="Předsedající">
Rozprava je ukončena.
<P>
Hlasování se bude konat zítra.
<P>
Písemná prohlášení (článek 142)
<SPEAKER ID="167" NAME="Marian-Jean Marinescu  " AFFILIATION="PPE-DE">
písemně. - (RO) Iniciativa, která má vyjasnit předpisy týkající se letištních poplatků a rozvoje transparentních, nediskriminačních postupů výpočtu těchto poplatků, je vítána, protože brání jakémukoli zneužívání ze strany letišť s dominantním postavením na trhu.
<P>
Je tak zajištěna transparentnost a nepřerušovaná výměna informací mezi poskytovateli služeb letecké dopravy a zákazníky pro jednotlivá letiště i letištní sítě. Kromě toho mohou členské státy použít ustanovení této směrnice na jiná letiště na svém území, a tím povzbudit hospodářskou soutěž a snížit tak letištní poplatky ve prospěch konečných uživatelů.
<P>
Díky existenci společných norem získají cestující stejné služby za stejné ceny a letiště budou jako jediné kritérium při správě svého zařízení a služeb používat hospodárnost. Vhodné vymáhání těchto postupů bude zajištěno zřízením nezávislého vnitrostátního regulačního orgánu v každém členském státě.
<P>
Jsem pevně přesvědčen, že prospěch z této regulace budou mít především a hlavně evropští občané. k dalším přínosům budou patřit: další investice do odvětví letectví, větší bezpečnost, zabezpečení a důvěra cestujících, což pak povede k významnému dlouhodobému přínosu pro rozvoj letecké dopravy v Evropské unii.
