<CHAPTER ID="021">
Vozidla na elektrický pohon (rozprava) 
<SPEAKER ID="517" NAME="Předsedající">
Dalším bodem jsou prohlášení Rady a Komise o vozidlech na elektrický pohon.
<SPEAKER ID="518" NAME="Diego López Garrido" LANGUAGE="ES">
Pane předsedající, dámy a pánové, pane komisaři, pane místopředsedo Komise, pane Tajani, jak víte, evropský průmysl jako celek vážně zasáhla celosvětová hospodářská a finanční krize a domníváme se, že v těchto velmi obtížných podmínkách pro všechna odvětví hospodářství a také pro průmysl je největší prioritou Evropy obnovit růst a zaměstnanost.
<P>
Dnes jsme vyslechli dobré zprávy v předpovědi Komise o obnově, k níž nyní dochází v celé Evropské unii. I když jde o pomalou obnovu, jde skutečně o obnovu, což především znamená průmyslovou činnost.
<P>
Podle našeho názoru - a jsem si jistý, že se v tomto shoduji s místopředsedou Komise, neboť jsme o tom nedávno diskutovali a on s námi souhlasí - je a musí být průmysl nenahraditelnou hnací silou růstu a obnovy evropského hospodářství. Proto musíme evropský průmysl podporovat.
<P>
Evropský průmysl, opakuji, může hrát v hospodářství hlavní roli, a aby tomu tak bylo, musíme zaprvé v těžké hospodářské situaci, kterou zažíváme, chránit naši průmyslovou síť a zadruhé, musíme zlepšit konkurenceschopnost evropského hospodářství. Jinými slovy, evropský průmysl musí opět zastávat vedoucí pozici a být konkurenceschopný na celosvětovém trhu; musí vsadit na inovace a rozvoj nových technologií. V tomto ohledu je, jako v mnoha jiných věcech, velmi důležité reagovat na tyto výzvy z evropské perspektivy, z evropského hlediska.
<P>
V rámci průmyslového odvětví se musíme zvláště zaměřit na nejsilnější odvětví, v nichž jsou největší možnosti vlivu a růstu. Jedním z nich je bezpochyby automobilový průmysl, který má velkou schopnost transferu technologií do jiných činností, dopad na zaměstnanost, vývozní kapacitu a potenciál růstu. Je proto důležité, abychom se zaměřili na automobilový průmysl, který podle vlastních údajů Komise v Evropě zaměstnává přímo či nepřímo 12 milionů lidí a je hlavním soukromým investorem v oblasti výzkumu, vývoje a inovací, s investicemi ve výši 20 miliard EUR ročně.
<P>
V rámci evropského vozového parku, který by mohl do roku 2030 dosáhnout počtu 270 milionů vozidel, existuje typ vozidla, na nějž se musíme zaměřit, abychom dosáhli cílů, o kterých jsem se zmínil. Mluvíme o vozidlech na elektrický pohon, která jsou jedním z nejlepších příkladů inovativních strategií, o nichž musíme v tomto odvětví přemýšlet.
<P>
Španělské předsednictví tedy do svého programu zahrnulo jako svou prioritu rozvoj elektromobilů, jako upřednostňovaného alternativního způsobu dopravy, abychom v odvětví dopravy snížili svou závislost na fosilních palivech vyráběných z ropy, a učinili tak jasný a rozhodný krok k energeticky účinnému dopravnímu systému, udržitelnému z hlediska ochrany životního prostředí. Proto se Rada domnívá, že potřebujeme celosvětovou strategii pro rozvoj technologií, včetně, v tomto případě, elektrotechnologií.
<P>
Rada tedy podporuje diskusi o možných opatřeních, která bychom měli přijmout pro podporu výroby elektromobilů v rámci evropského průmyslu, proto jsme na neformálním zasedání Rady pro konkurenceschopnost ve dnech 8. a 9. února v San Sebastiánu tuto diskusi vedli. Byla to opravdu intenzivní diskuse, ve které byly stanoveny tři hlavní oblasti činnosti: zaprvé, podpora vedoucího evropského trhu v oblasti výroby elektromobilů a jejich baterií; zadruhé, podpora přijetí elektromobilů jako obdoby tradičních automobilů, jejich prosazování na stejnou úroveň nebo snaha o dosažení tohoto stavu v budoucnu, jelikož nyní na stejné úrovni nejsou a bude určitý čas trvat, než se na ni dostanou; a zatřetí, vytvoření podmínek pro jednotný trh s elektromobily.
<P>
Dohodli jsme se tedy, že vyzveme Evropskou komisi, aby připravila akční plán. V reakci na tuto výzvu zveřejnila Komise - později se k tomu vyjádří pan Tajani - svou evropskou strategii pro čistá a energeticky účinná vozidla. Jde o sdělení ze dne 27. dubna, které se zmiňuje o elektrotechnologiích, jiných alternativních technologiích v této oblasti a ostatních záležitostech. Chtěli bychom, aby ze sdělení Komise předloženého dne 27. dubna vzešly určité závěry při květnovém zasedání Rady pro konkurenceschopnost, a to je náš záměr.
<P>
Domníváme se, stručně řečeno, že musíme sledovat cíle této strategie a v jejím rámci i cíle akčního plánu pro období let 2010-2012, aby přibližné oblasti akcí dostaly podobu 15 konkrétních akcí, které také byly Komisí navrženy, aby byly položeny základy pro zavedení elektromobilů.
<SPEAKER ID="519" NAME="Antonio Tajani" LANGUAGE="IT">
Pane předsedající, pane Lópezi Garrido, jak španělské předsednictví právě uvedlo, dámy a pánové, Komise minulý týden přijala sdělení o čistých a energeticky účinných vozidlech a měl jsem to potěšení představit tento text minulou středu při svém slyšení jako prioritní problematiku členům Výboru pro průmysl, výzkum a energetiku.
<P>
Sdělení sestává ze dvou hlavních pilířů: první část se týká vylepšení tradičních spalovacích motorů a druhá část je zaměřená na stanovení plánu pro podporu a umožnění rozšířeného využívání vyspělých technologií ve vztahu k vozidlům s velmi nízkými emisemi uhlíku, vozidlům na vodíkový pohon, vozidlům na biopaliva, hybridním vozům a vozidlům výlučně na elektrický pohon. Právě elektromobily jsou předmětem dnešní večerní diskuse a usnesení, o kterém bude Parlament zítra hlasovat.
<P>
Každý, kdo věnuje větší pozornost vývoji týkajícího se automobilového průmyslu, se mnou bude souhlasit, že pro podporu elektromobilů bylo dosaženo bezprecedentní shody. Rozhodujícími momenty bylo zasedání Rady ministrů v San Sebastiánu pod španělským předsednictvím, ohlášení vnitrostátních programů pro elektrickou mobilitu a autosalóny konané nejen v Evropě, ale i v Detroitu a Pekingu.
<P>
Nyní víme, že evropští výrobci automobilů uvedou na trh první vozidla výlučně na elektrický pohon a dobíjecí hybridní vozy v roce 2011, přičemž budou zároveň pokračovat ve výrobě moderních, vysoce energeticky účinných tradičních vozidel. Ještě důležitější je však fakt, že tato čistá auta pouze nevzbuzují zájem prodejců automobilů na autosalónech, ale dychtivě je očekávají také evropští spotřebitelé, kteří jasně dali najevo, že dávají přednost menším vozům, šetrnějším k životnímu prostředí.
<P>
Chtěl bych zde v Parlamentu krátce představit obsah strategie Komise: strategie zahrnuje více než 40 konkrétních opatření a rád bych využil této příležitosti a představil vám tři z nich, které zúčastněné strany označily za hlavní priority, na něž se Komise musí zaměřit, a sice standardizace, finanční pobídky a výzkum.
<P>
Standardizace elektromobilů má zásadní význam pro zajištění toho, aby si evropští občané mohli dobít své vozy po přejetí hranic; takzvaná interoperabilita je základní požadavek, pokud mají spotřebitelé plně přistoupit na nové technologie, a proto musí být zajištěno přijetí elektromobilů na masovém trhu.
<P>
Z toho důvodu sdělení předjímá, že Komise bude spolupracovat se standardizačními subjekty v rámci konsolidovaného standardizačního procesu, aby přijala jednotné řešení interoperability, zaměřila se na bezpečnostní rizika a zvážila možnost inteligentního nabíjení pro nabíjecí přístroje elektromobilů. Norma musí zahrnovat stávající technická řešení a samozřejmě zajistit bezpečnost a cenu přijatelnou pro zákazníky.
<P>
Jsem přesvědčen, že musíme využít současného impulzu a rozhodnout se pro opravdové a jedinečné evropské řešení, založené na našich zásadách vnitřního trhu. Pokud si tuto příležitost necháme ujít, mohli bychom se na mnoho let ocitnout na roztříštěném trhu; nejen že by to mělo negativní dopad na spotřebitele a evropské podniky, ale bylo by to také nerozumné vzhledem k četným konkurenčním mezinárodním iniciativám.
<P>
Na druhé straně, pokud jde o finanční pobídky, dámy a pánové, různé členské státy je již zavedly. V některých případech se pobídky vztahují výslovně k elektromobilům, v jiných jsou spojené s nízkými emisemi CO2. Komise samozřejmě nemá v úmyslu členské státy k pobídkám nutit, ale přeje si koordinovat výměnu informací a navrhnout řadu pokynů na toto téma, aby právě předešla roztříštění trhu.
<P>
Třetím prvkem je výzkum: Komise má v úmyslu snažit se o zajištění toho, aby evropský výzkum dosáhl cíle čisté a energeticky účinné dopravy. Bude podporovat výzkum ve všech těchto technologických odvětvích a zároveň zefektivní a zjednoduší postupy pro obdržení evropských dotací.
<P>
Závěrem zdůrazním dopad, jaký tato strategie bude mít; netýká se zdaleka jen automobilového průmyslu. Sdílím názor španělského předsednictví - posuzujeme tu strategii, jež je zahrnuta do dokumentu Evropa 2020, navrženém Komisí a schváleném Radou, který klade politiku pro průmysl a podniky na první místo pro překonání krize a podporu rozvoje naší společnosti v příštích letech. Opatření přijatá v rámci automobilového průmyslu, zajišťující, aby mohl být opravdu inovativní, ale také aby obstál na mezinárodním trhu, jsou součástí této strategie pro ochranu průmyslu, ale i malých a středních podniků, které spadají do největšího evropského průmyslového odvětví, jež ve skutečnosti představuje jeden z pilířů velkého průmyslu.
<P>
Proto se domnívám, že úsilí, které nyní vyvíjíme pro nalezení vyhlídek pro automobilový průmysl, je chvályhodné, a byl jsem potěšen slovy španělského předsednictví, kterými sdělení Komise přivítalo. Komise chce společně s Parlamentem a Radou promyslet strategii, která umožní rozvoj našeho evropského průmyslu a podnikového systému, protože, jak stanoví Lisabonská smlouva a jak jsme o tom všichni přesvědčeni, silný trh je nejlepším nástrojem pro vytvoření rozumné sociální politiky.
<P>
Bez podniků a bez průmyslu nemůžeme uvažovat o ochraně pracovních míst nebo o ochraně práva na práci našich spoluobčanů.
<SPEAKER ID="520" NAME="Pilar del Castillo Vera" LANGUAGE="ES">
Pane předsedající, pane komisaři, pane Lópezi Garrido, diskutujeme o otázce, ve které obecně existuje velká shoda, nejde tedy o diskusi, kde se vyskytují radikálně odlišné postoje, ale spíše postoje odlišující se v maličkostech. Slyšeli jsme to v projevu pana Lópeze Garrida a v projevu pana komisaře a odráží se to na usnesení, o kterém bude zítra Parlament hlasovat a které má podporu všech politických skupin.
<P>
Existuje ovšem řada problémů, které je třeba vyřešit, aby mohly být elektromobily plně účinné, a úkol, který je nyní před námi, je zaměřit se na nalezení řešení těchto problémů co nejdříve, aby se elektromobily mohly také stát součástí celkových snah o udržitelnou a energeticky účinnou spotřebu.
<P>
V tomto ohledu bych chtěla vyzdvihnout jednu otázku, která byla zmíněna a je také začleněna do usnesení, a sice otázku výzkumu. Stále existuje řada základních problémů spojených s účinností baterií a dobíjením, stejně jako problémů se standardizací, interoperabilitou atd., jejichž řešení ještě nějakou dobu potrvá.
<P>
Pro co možná nejrychlejší vyřešení těchto problémů si myslím, že je velmi důležité, jako u mnoha jiných aspektů spojených s energií a dalšími otázkami, abychom naše snahy zaměřili na výzkum. To si vyžaduje obrovské úsilí z finančního hlediska, jak ze strany evropských, tak vnitrostátních orgánů.
<SPEAKER ID="521" NAME="Teresa Riera Madurell">
jménem skupiny S&D. - (ES) Pane předsedající, nejprve bych chtěla jménem naší skupiny poblahopřát španělskému předsednictví k tomu, že právem zařadilo elektromobily mezi své priority, a rovněž Komisi a panu Tajanimu, že se této výzvy chopili.
<P>
Schopnost rychle vstoupit do tohoto odvětví s kvalitními standardizovanými výrobky totiž, dámy a pánové, předurčí budoucí podniky s vedoucím postavením na vysoce konkurenčním trhu.
<P>
Souhlasíme s tím, pane Tajani, že pro dosažení úspěchu je nezbytná standardizace infrastruktur a způsobů dobíjení. Jak však tuto standardizaci urychlíte, abyste zabránili zpomalení zavádění elektromobilů v Evropské unii? Souhlasíme s tím, že je nezbytné podporovat výzkum a vývoj pro snížení nákladů a zlepšení účinnosti, když už zde existuje významná závislost na vnějších technologiích. Chtěli bychom také vědět, jaká opatření budou přijata na evropské úrovni na podporu výzkumu, zvláště v oblasti baterií.
<P>
Skončím otázkou na pana Tajaniho. Komise se obvykle zmiňuje obecně o čistých automobilech poháněných alternativními technologiemi. Přesto je technologie elektrického pohonu nejrozvinutější. Výrobci mají širokou škálu modelů a brzy je uvedou na trh. Nemyslíte si, že elektromobily se v Evropě mohou zavést mnohem dříve než ostatní formy čistých pohonů? Myslíte si, že je reálná myšlenka, že elektromobily budou obecně v Evropě rozšířené v letech 2015-2020?
<SPEAKER ID="522" NAME="Jorgo Chatzimarkakis">
jménem skupiny ALDE. - (DE) Pane předsedající, pane komisaři, děkuji Vám za Vaše prohlášení. Jsem velmi vděčný za iniciativu španělského předsednictví - a jde skutečně o španělskou událost, jak vidím - přijmout tuto řadu návrhů a vést v tomto ohledu cestu.
<P>
Elektromobilita musí hrát klíčovou roli. Jak ovšem všichni víme, jsme stále daleko od dosažení komplexní elektromobility. Z tohoto důvodu bychom také neměli připustit nadmíru lákavé reklamy na elektromobily, jejichž tvrzení nejsme schopni z politického hlediska splnit. Proto bychom neměli upouštět od našeho záměru vylepšit tradiční dopravní prostředky, jelikož budeme ještě po dlouhou dobu využívat jako pohonnou látku ropu.
<P>
Následující body mají však zásadní význam.
<P>
Zaprvé, jak jste Vy a všichni ostatní řečníci uvedli, potřebujeme evropskou strategii pro rozvoj norem. Spojené státy a Čína pracují společně na nabíjecích konektorech. Nesmíme v tomto ohledu zůstat pozadu. Musíme jít kupředu a nesmíme připustit, aby se prosadila evropská samolibost. Jsou rychlejší Francouzi, Němci nebo Španělé? Měli bychom všichni táhnout za jeden provaz a Komise by jistě tyto snahy měla vést. Potřebujeme vyvinout cenově přístupné a vysoce účinné baterie.
<P>
Zadruhé, potřebujeme rozšířit pokrytí infrastrukturní sítí do všech oblastí. Pro nás to znamená, že musíme cíleně zaměřit své možnosti dotací v této věci na oblast soudržnosti, na regiony, ale také na rozvoj venkovských oblastí. Občané musí být schopni využívat elektromobily i v zahraničí, jinak tento způsob dopravy nebudou používat.
<P>
Zatřetí, musíme také zahrnout elektromobily do našich výpočtů emisí CO2. Výrobci automobilů ještě dnes nemohou elektromobily do svých výpočtů ohledně vozového parku zavést. Musíme s tím v budoucnu počítat.
<P>
Začtvrté, musíme poskytnout daňovou slevu na elektromobily po celé Evropě. To se týká především baterií, které jsou stále nejdražší součástí. Potřebujeme v tomto ohledu provádět výzkum, ale potřebujeme také sladit naše daně.
<SPEAKER ID="523" NAME="Michael Cramer" LANGUAGE="DE">
Pane předsedající, dámy a pánové, doprava v Evropě je zodpovědná za přibližně 30 % emisí CO2, přičemž největší podíl na tom má silniční doprava. Na programu dnes je tedy snaha této situaci zabránit, změnit ji, zlepšit. Potřebujeme najít pohonnou technologii pro automobily, která je nejšetrnější k životnímu prostředí. Elektromobily zahrnují vlaky, tramvaje, autobusy, automobily a kola. Nezbytným předpokladem pro to je však skutečnost, že nesmí dojít k obnově nebezpečné jaderné energie, proto je výroba energie z obnovitelných zdrojů conditio sine qua non. Navíc výsledek celého cyklu, od výroby přes užívání až po odpad a recyklaci, musí být pozitivní. Jedině pak budeme ve skupině Zelených/Evropské svobodné aliance moci elektromobilitu podpořit.
<P>
Nahrazení současného vozového parku elektromobily ani nevyřeší problém nadměrného dopravního provozu, ani nepomůže v ochraně klimatu. Automobilová doprava má pět nevýhod: hluk, znečišťující látky, počet dopravních nehod, náklady a využití území. Elektromobily nanejvýš řeší problém s emisemi. Samotné využívané území je obrovské. Z tohoto důvodu se například Německo zavázalo omezit od roku 2020 velikost území zataveného každý den do betonu a asfaltu na 30 hektarů. V současnosti je to 117 hektarů denně. Počet automobilů se tedy musí snížit. Pro zbývající vozidla a také pro vlaky, autobusy, tramvaje a elektrická kola potřebujeme technologii co možná nejšetrnější k životnímu prostředí. Pokud se jí stane elektromobilita, budeme potřebovat evropskou a mezinárodní standardizaci.
<P>
Zelení budou hlasovat pro toto usnesení.
<SPEAKER ID="524" NAME="Edvard Kožušník">
jménem skupiny ECR. - (CS) Já se dlouhodobě ve své zemi věnuji problematice regulace a byrokracie. Většina z vás mě spíš zná jenom díky mé cestě z Prahy do Evropského parlamentu ve Štrasburku na kole, což bylo 866 km. Většina z vás ale neví, že v Praze jezdím na kole elektrickém. Nejsem environmentální extrémista. Používám ho z praktických důvodů, protože se mi to vyplatí, je to v pražské dopravě rychlejší a můžu na něm jezdit v obleku. Myslím si, že bychom tak měli přistupovat i k problematice standardizace elektrických vozidel.
<P>
Mám tu čest být zpravodajem za Výbor pro vnitřní trh pro zprávu Evropského parlamentu ke standardizaci a normalizaci. Budeme k tomu pořádat v červnu slyšení i za účasti komisaře Tajaniho a já jsem rád, že to považuje za důležité. Tam bude určitě prostor pro diskusi větší. Evropa dnes více než jindy potřebuje být konkurenceschopná a potřebuje inovace. Standardy jsou ale jenom jedním z nástrojů, jak průmyslu pomoci. Osobně se se zástupci průmyslu shoduji na tom, že bruselská nařízení k zavádění elektromobilů jsou vražedná. Tlakem pro inovaci nesmějí být nařízení, ale poptávka. Pokud to dostanou příkazem, tak jejich vozidla budou neúnosně drahá a nikdo je nebude kupovat. Mimochodem, to elektrické kolo, na kterém jezdím, je z Číny.
<SPEAKER ID="525" NAME="Marisa Matias" LANGUAGE="PT">
Pane předsedající, pane komisaři, pane Lópezi Garrido, domnívám se, že je opravdu důležité, abychom o této problematice elektromobilů uvažovali a důkladně o ní diskutovali. Mnoho otázek, které jsem chtěla zmínit, již tu zmíněno bylo. Nicméně chci říci, že je to důležité, neboť musíme od počátku o této problematice uvažovat v rámci současného vývojového modelu a otázka elektromobilů je zásadní, neboť nám umožní tento model přehodnotit, ať už z hlediska snížení závislosti na fosilních palivech či z hlediska snížení emisí oxidu uhličitého, jak již bylo zmíněno, nebo z hlediska větší energetické účinnosti a zvýšení potenciálu používání energie z obnovitelných zdrojů.
<P>
Dva body jsou však pro mě naprosto zásadní. Nemůžeme uvažovat o žádné z těchto strategií, pokud se především nezačlení do širší strategie mobility, která přesahuje automobilový průmysl a zahrnuje jiné způsoby dopravy. Musí to mít mnohem širší rozměr, jinak ten problém nevyřešíme. Zadruhé, což je také velmi důležité, musíme přihlížet ke krizi, kterou právě procházíme. V této situaci krize musíme využít příležitosti pro změnu trhu práce a rekvalifikaci pracovníků, abychom se vyhnuli negativním sociálním dopadům. Nemůžeme si dovolit už žádné další negativní sociální dopady, proto jsem vyzývala k tomu, aby se pro tuto strategii uplatňoval komplexní přístup, o který se také snažíme v návrhu usnesení, který naše skupina předloží Parlamentu zítra.
<SPEAKER ID="526" NAME="Laurence J.A.J. Stassen" AFFILIATION="NI">
. - (NL) Pane předsedající, když pan Ford vyrobil své první auto, řekl: "Zákazníci mohou mít auto v jakékoliv barvě, kterou si budou přát, pokud to bude černá." Moc se toho od té doby nezměnilo. Auto je k dispozici ve všech modelech, pokud jsou šetrné k životnímu prostředí. Nemám nic proti šetrnosti k životnímu prostředí, ale dnes se ochrana životního prostředí kvůli levicovým politikům prodražila. Spotřebitel platí příliš mnoho, což zastiňují všechny možné vládní granty, ale ochrana životního prostředí by byla velmi drahá a neekonomická, kdybychom odejmuli všechny dotace placené daňovými poplatníky. Nyní chceme v Evropské unii standardizovaný elektromobil.
<P>
Nizozemská Strana svobody se nedomnívá, že by se tím Evropská unie měla zabývat, že je to spíše věcí průmyslu. Kromě toho je elektromobil nyní zbytečný. Životnost baterií je ještě velice omezená a baterie obsahují extrémně škodlivé látky. Pokud budou brzy miliony lidí večer chtít dobíjet své elektromobily, vyhodí všechny pojistky a světlo doslova zhasne, protože naše elektrické sítě si s takovým náporem nebudou schopny poradit. Navíc veškerou tuto energii pro elektromobily budou muset vyrobit dodatečné elektrárny.
<P>
Zkrátka elektromobily jsou cenově nedostupné a znečišťují životní prostředí, příliš zatěžují síť a zpravidla také nevypadají moc dobře, ať už jsou černé či nikoliv. Proto si nepřejeme jakoukoliv evropskou standardizaci elektromobilů, ani dnes, ani jindy.
<SPEAKER ID="527" NAME="Ivo Belet" AFFILIATION="PPE">
(NL) Pane předsedající, pane úřadující předsedo Rady, pane komisaři, dámy a pánové, zaprvé a především bych vás požádal, abyste nevěnovali pozornost neuvěřitelně stupidním poznámkám mé kolegyně, která hovořila přede mnou. Chci zdůraznit, že - jak již řekl předseda Rady - automobilový průmysl je nejdůležitějším průmyslovým odvětvím v Evropské unii a zůstane nadmíru důležitý pro zaměstnavatele, zaměstnance a pro tvorbu pracovních míst. Myslím, že bychom se měli zaměřit na elektromobily co možná nejdříve, jak již řekl pan komisař. Proto nyní musíme provádět akční plán, který jste, pane komisaři, před týdnem předložil.
<P>
Vyzvednu tři priority z vašeho akčního plánu. Zaprvé, zaměstnanci. Samozřejmě potřebují odbornou přípravu, aby mohli s novými technologiemi pracovat, a to jsme velice zdůraznili v našem usnesení. Tuto konkrétní záležitost vám zdůrazňuji. Požadujeme větší úsilí v oblasti odborné přípravy, zvláště za pomoci prostředků z Evropského sociálního fondu.
<P>
Zadruhé, pane komisaři a pane předsedo Rady, vozidla budoucnosti a, zvláště, elektrické baterie. Tato otázka tu již tu byla zmíněna, ale není zbytečné se k ní vracet. My, jako Evropská unie, máme ambici ujmout se celkového vedení a, když už nic jiného, držet krok s Čínou. Pokud toho máme dosáhnout, musí být bateriové technologie jednoznačnou prioritou sedmého a osmého rámcového programu pro výzkum a vývoj. Je třeba v tomto rámci přeskupit priority a položit důraz na tuto oblast.
<P>
Zatřetí, infrastruktura nabíjecích stanic. Oproti tomu, co uvedla má kolegyně přede mnou, musíme stanovit evropskou normu do konce příštího roku, a to je ve vašem plánu zahrnuto. Jinak uvázneme v roztříštěném trhu. Pane komisaři, pane předsedo Rady, dámy a pánové, máme zde jedinečnou příležitost dát silný impuls pro navýšení počtu pracovních míst v Evropě a vyhnout se tomu, abychom byli zavaleni výrobky a součástkami z Číny. Ještě není pozdě na to, abychom tomu zabránili.
<SPEAKER ID="528" NAME="Judith A. Merkies" AFFILIATION="S&amp;D">
(NL) Pane předsedající, pane komisaři a pane ministře, mám několik připomínek k následujícím bodům: technologie, neutralita, standardizace, inteligentní měření odběru a suroviny. Ráda bych nejprve pochválila Komisi za to, že zvolila technologicky neutrální přístup. Podporuji to, jelikož energetická účinnost automobilů musí být regulována prostřednictvím ambiciózních právních předpisů o emisích CO2 a musíme zvolit zelenou technologii. Technologie si zvolí sama. Je zvykem v Parlamentu udělovat pochvaly a já to velmi ráda činím, ale s Vaším dovolením, pane předsedající, si ponechám svou chválu na příště, protože si myslím, že má Komise se standardizací elektromobilů zpoždění. Hovořil jste, pane komisaři, o nabíjecích přístrojích, ale vůbec jste nezmínil baterie. Normy budou dostupné až v roce 2012 a možná začnou platit až v roce 2013. Mohu požádat, abyste učinili vše, co je ve vašich silách, pro urychlení tohoto procesu?
<P>
Vůbec jste nezmínil inteligentní elektroměry v automobilech, i když jste hovořil o inteligentním dobíjení. Zajistěte prosím, aby byly inteligentní elektroměry zahrnuty do vašeho příštího sdělení, jelikož je to jediný možný způsob, jak dosáhnout mobility a vymáhat energetickou daň v případě potřeby. Pokud jde o suroviny, zmínil jste všechny možnosti, ale, zcela upřímně, lithium není dostupné ve velkém množství. Chci Vás požádat, abyste zvýšili své úsilí a více se věnovali výzkumu pro nalezení alternativ k této vzácné surovině.
<SPEAKER ID="529" NAME="Bogdan Kazimierz Marcinkiewicz" AFFILIATION="PPE">
(PL) Pane předsedající, Evropská unie potřebuje koordinaci výzkumu, inovativní činnosti a spojování investic pro stimulaci rozvoje pohonných technologií v elektromobilech. Evropský trh bude muset urychlit budování infrastruktury pro dobíjení baterií a také zajistit finanční pobídky, aby si spotřebitelé elektromobily kupovali.
<P>
Standardizace automobilů a zajištění jejich univerzální funkčnosti na evropském trhu je zásadní. Ve svých prioritách, a zvláště při setkání v San Sebastiánu v únoru tohoto roku španělské předsednictví jasně stanovilo potřebu vypracování jednotného stanoviska jak v Evropě, tak po celém světě. Doufám, že evropští automobiloví výrobci přispějí k uskutečnění plánů strategie EU 2020 a naleznou moderní řešení na připojení elektromobilů do inteligentních elektrických sítí.
<P>
Nesmíme však zapomenout, že změny, které jsou před námi, by měly být zaváděny rovnoměrně, s přiměřenými opatřeními pro harmonizaci a využíváním zdrojů energie, které se v průmyslu motorových vozidel již používají, jako jsou propan, butan a zemní plyn, a jsou všechny výhodné z hlediska ochrany životního prostředí. Elektromobily, jejich význam pro pokračující proces dekarbonizace a jejich účinnost musí být důsledně prozkoumány z hlediska emisí oxidu uhličitého.
<SPEAKER ID="531" NAME="Mario Pirillo" AFFILIATION="S&amp;D">
(IT) Pane předsedající, dámy a pánové, Evropská unie činí kroky k tomu, aby vytvořila novou alternativu k tradičním automobilům: alternativu elektromobilů. Jsem španělskému předsednictví vděčný za to, že tuto důležitou záležitost začlenila do svého politického programu. Jsem také vděčný komisaři Tajanimu za jeho připomínky.
<P>
Mnoho členských států investuje a prosazuje tento typ čisté technologie, ale Evropa potřebuje jasně promyslet infrastrukturu, stanovení bezpečnostních norem a interoperabilitu. Hodně jsme pokročili v omezení emisí CO2 z automobilů a doufám, že s pomocí inovací se elektromobily brzy stanou dostupným dopravním prostředkem pro širokou veřejnost.
<P>
Je zvláště důležité podporovat nové technologie, když je naším cílem dospět ke společnosti s nízkými emisemi uhlíku. Veškeré výsady však nesmí znevýhodnit tradiční automobilový průmysl, který udělal a stále dělá hodně pro podporu udržitelné mobility.
<SPEAKER ID="532" NAME="Maria Da Graça Carvalho" AFFILIATION="PPE">
(PT) Pane předsedající, vítám nedávno přijaté sdělení o čistých a energeticky účinných vozidlech. Zavedení elektromobilů na trh by mohlo představovat pro evropský průmysl konkurenční výhodu. Nesmíme však zapomenout, že Evropa je v současnosti světovou jedničkou v automobilovém průmyslu a nesmíme tuto konkurenční výhodu ohrozit.
<P>
Vyzývám tedy Komisi a členské státy, aby připravily podmínky nutné k vytvoření vnitřního trhu s elektromobily. Upozornila bych také na potřebu sladit v různých členských státech normy pro baterie a kompatibilní dobíjecí stanice. Je také důležité stanovit daňové pobídky, s přiměřenými cenami elektřiny pro spotřebitele. Dalším významným faktorem bude modernizace elektrických sítí. Vyzývám k větším investicím do výzkumu a vývoje v oblasti inteligentních elektrických sítí a bateriových technologií pro účinnější využívání surovin v bateriích. Žádám tedy, aby bylo vyvinuto veškeré úsilí pro to, aby si evropský automobilový průmysl udržel svou vedoucí pozici ve světě.
<SPEAKER ID="533" NAME="Bernd Lange" AFFILIATION="S&amp;D">
(DE) Pane předsedající, pane úřadující předsedo Rady, pane komisaři, i já bych rád poděkoval španělskému předsednictví a Komisi za to, že vyzdvihli téma elektromobility. Také se domnívám, že elektromobility můžeme využít pro oživení hospodářské mobility v Evropě a je třeba to učinit pro vytváření hodnot a zachování pracovních míst.
<P>
Přesto - abych použil jinou metaforu - musíme šlápnout na plyn, protože otázka elektromobility má dopad na mnoho politických oblastí. Je zde, samozřejmě, otázka standardizace, technologie, ale také otázka začlenění elektromobility do celého dopravního systému, protože možná zvláště v městských oblastech nové formy mobility potřebujeme. Energie musí být obnovitelná a potřebujeme suroviny, takže to má dopad i na obchod. Proto bych Vás požádal, pane komisaři, zda byste mohl elektromobilitu začlenit i do nových jednání v rámci skupiny Cars 21.
<SPEAKER ID="534" NAME="Lambert van Nistelrooij" AFFILIATION="PPE">
(NL) Pane předsedající, pane komisaři, včera byl Parlament plný starostů, kteří podepsali Pakt starostů a primátorů, aby učinili skutečný závazek pro společnost s nízkou produkcí CO2. Při celé debatě jsem byl ohromen tím, jak jsou připraveni konkrétně jednat ve prospěch občanů a svým závazkům dostát. Nyní jsou na pořadu dne elektromobily. Evropa má tradici a renomé, pokud jde o kvalitu. Nicméně z celosvětové perspektivy, a tady bych vás požádal, abyste se podívali na počet elektromobilů v Číně, musíme skutečně postoupit dopředu, jak uvádí Komise ve svém sdělení.
<P>
Ti starostové přišli s myšlenkou inteligentních měst. Je vidět, že je tu prostor pro rozvoj elektromobilů a pro dopravu obecně, zvláště ve městech. V tomto kontextu mají standardizace baterií, dobíjecích stanic atd. samozřejmě zásadní význam. Má země, Holandsko, si vybrala. Řekli jsme "ano" německé zásuvce. Teď uvažujeme v rámci Evropy a společně pokračujeme se šestipólovou zásuvkou Mennekes. Opravdu potřebujeme uvažovat tímto způsobem a spojit své nejlepší technologie.
<P>
Mám dvě další připomínky. Zaprvé nemáme vlastní komunikační strategii. Od samého počátku je tento projekt vynikající způsob, jak Evropu přiblížit občanům a Evropa z toho může velmi těžit. K volbám lidé nechodí a co s tím Evropa může dělat?
<P>
Ve skutečnosti si tato záležitost zaslouží označení E (evropské): evropská elektřina. Měli bychom v tom pokročit, neboť to zajistí lepší viditelnost projektů tohoto druhu a upevní to naši pozici. Pracujeme na evropském projektu, na zachování pracovních míst a na získání vedoucího postavení, tak by to možná mělo být ve sdělení zřetelnější.
<SPEAKER ID="535" NAME="Antonio Cancian" AFFILIATION="PPE">
(IT) Pane předsedající, pane Lópezi Garrido, dámy a pánové, děkuji Vám, pane Tajani, za Vaši zprávu. Projekt s elektromobily vznikl v roce 2006: všechny orgány souhlasí, že jde o potřebný projekt. Evropský parlament o tom rozhodl již v roce 2008, Komise zveřejnila sdělení o inteligentních automobilech již v roce 2006 a dnes pan komisař vyvíjí velké a konkrétní úsilí pro zavedení těchto vozidel na trh v blízké budoucnosti. Slyšel jsem pana předsedu vlády Zapatera, jak při představování svého programu doslova zmiňuje elektromobily jako klíčovou prioritu šestiměsíčního španělského předsednictví.
<P>
Chci zopakovat, že takovouto otevřenost musí doprovázet i praktický přístup: účelnost, pokud jde o pohon, účelnost, pokud jde o vybavení a účelnost, pokud jde o dobíjecí systémy, což jsou prvky potřebné pro to, aby elektromobily mohly nyní i v budoucnu fungovat. Elektromobily mají tu výhodu, že se mohou v dopravním ruchu snadno pohybovat a že nevyžadují žádnou velkou infrastrukturu, proto věřím, že tato otázka má strategický význam. Nezapomínejme - nezapomínejte, pane komisaři - ani na modely s vodíkovými palivovými články, které jsou stejně tak důležité.
<P>
Dnes jsou již na trhu hybridní automobily a hybridní model funguje jak pro elektromobily, tak pro vozidla s vodíkovými palivovými články: vodík s metanem, a ostatní paliva s tradičními naftovými či benzinovými složkami. Vozidla na alternativní pohon mají úspěch, což dokládá skutečnost, že se jejich podíl na trhu v roce 2008 téměř zdvojnásobil. Přesto tvoří pouze 1,3 % všech registrovaných vozidel. Jdeme správným směrem, ale nastal čas pro inovace na pomoc životnímu prostředí a trhu práce.
<SPEAKER ID="536" NAME="Artur Zasada" AFFILIATION="PPE">
(PL) Pane předsedající, pane Tajani, v rámci dnešní diskuse bych rád poukázal na nové nebezpečí, které vzniklo s rozvojem elektromobilů a hybridních vozidel. Stručně řečeno, v městských podmínkách jsou tyto vozy příliš tiché.
<P>
Paradoxně může nízký práh hluku, který lze pokládat za výhodu, představovat skutečné nebezpečí pro děti a staré občany a zvláště pro slepé. Proto bychom už nyní měli přemýšlet, jak zabránit nehodám s hybridními automobily, protože jediný zvuk, který vydávají, je zvuk pneumatik jedoucích po asfaltu. Potřebujeme tedy co nejrychleji odpovědět na následující otázky: měla by tato vozidla dělat hluk, a pokud ano, jak silný by měl být? Neměli bychom již teď nařídit výrobcům, aby vyvinuli systémy varující, že se blíží auto, a standardně je instalovali do vozidel?
<SPEAKER ID="537" NAME="Předsedající">
Nyní se poslanci budou hlásit o slovo zvednutím ruky. Vysvětlím kritéria, podle kterých budu vybírat, aby to nikoho nerozčílilo či abych nikoho nerozhněval.
<P>
Máme na programu ještě velký počet témat. Dám tedy tentokrát slovo pěti poslancům a budu dávat přednost těm z vás, kteří jste dnes ještě na toto téma nehovořili. Výběr z různých politických skupin bude samozřejmě vyvážený.
<SPEAKER ID="538" NAME="Alfredo Pallone" AFFILIATION="PPE">
(IT) Pane předsedající, dámy a pánové, budu skutečně stručný, v neposlední řadě proto, že zcela souhlasím s tím, co řekli pan Tajani i pan López Garrido. Vlastně zcela opustím od svého projevu, který jsem si připravil, protože jste, pane Lópezi Garrido, zahájil diskusi, která se musí rozvíjet v Evropské unii.
<P>
Dovolte mi, abych to lépe vysvětlil. Také ponechám stranou otázky spojené s ochranou životního prostředí ve vztahu k elektromobilům a zmíním se o problematice zaměstnanosti: společně s panem Tajanim jste hovořil o tom, že pokud se chce Evropa chránit před rozvojovými zeměmi a pokud se chce stát vůdčí silou na mezinárodní úrovni, pak nemůže přehlížet výzkum a inovace.
<P>
Skutečná otázka, o které dnes musí diskutovat Evropský parlament, je určit, jakou chceme Evropu a jaký vztah by mezi sebou měly mít členské státy. Když vidím, zvláště v mém výboru, sklon členských států soutěžit mezi sebou ve snižování daňové zátěže, pak říkám, že jsme bezpochyby vůbec nepochopili, co by měla Evropa představovat. Děkuji Vám, pane Lópezi Garrido, děkuji Vám, pane Tajani: výzkum a inovace skutečně mohou z Evropské unie učinit řídící centrum celosvětového hospodářství.
<SPEAKER ID="539" NAME="Silvia-Adriana Ţicău" AFFILIATION="S&amp;D">
(RO) Silniční doprava je zodpovědná za 28 % škodlivých emisí vzešlých z odvětví, která nespadají do systému obchodování s povolenkami na emise skleníkových plynů. Podle právních ustanovení musí automobiloví výrobci vyrábět nejpozději v roce 2020 pouze vozidla, jejichž škodlivé emise nepřekročí množství 120g CO2/km. Navíc mohou automobiloví výrobci poskytovat slevy zákazníkům, když nahradí staré, méně ekologické auto vozem, který bude vypouštět méně škodlivých emisí.
<P>
Následkem toho zaznamenala Evropská unie v roce 2009 7% nárůst poptávky po hybridních vozech a elektromobilech. Tato vozidla se zvláště hodí pro jízdy ve městě. Hojnost používání elektromobilů a hybridních vozidel závisí na tom, v jakém rozsahu bude evropské území pokryto infrastrukturou pro jejich dobíjení. V tomto ohledu je standardizace elektromobilů zásadní.
<SPEAKER ID="540" NAME="João Ferreira" AFFILIATION="GUE/NGL">
(PT) Pane předsedající, omezení, která mají elektromobily - jako jsou, mimo jiné, znečišťování životního prostředí při výrobě baterií, obtíže s dodáním strategických složek jako lithium a omezený akční rádius vozidel - způsobují, že není vhodné podstoupit obchodní a marketingová rizika.
<P>
Tyto vozy však představují významnou alternativu, kterou se musíme i přes uvedené problémy zabývat. Nicméně se nikdy nepřiblíží tomu, aby nahradily všechna současná vozidla poháněná fosilními palivy.
<P>
Společnost závislá na automobilech, jak ji dnes známe, je tedy podmínečně odsouzena. Proto je již nyní nanejvýš nutné zvýšit užívání všech typů veřejné hromadné dopravy a zpřístupnit ji všem. Jde zvláště o dopravní prostředky poháněné elektřinou: povrchová i podzemní železniční dráha, osobní a nákladní vozy, rychlotramvaje, trolejbusy a tak dále. Ve střednědobém a dlouhodobém horizontu budou muset automobily - včetně elektromobilů - zastávat vedlejší a doplňkovou roli pro konkrétní rodinné potřeby.
<SPEAKER ID="541" NAME="Jaroslav Paška" AFFILIATION="EFD">
- (SK) Elektromobily se považují za jedno z řešení, jak plnit přísné normy na ochranu životního prostředí, protože nevypouštějí žádné emise.
<P>
Mnoho automobilových výrobců v Evropě i v Asii již dokončilo vývoj těchto vozidel a jsou připraveni je uvést na trh. Jejich většímu rozšíření však brání chybějící standardizace, která by stanovila parametry univerzálních dobíjecích stanic a jejich hardware a software, aby vozidla dovezená do Evropy od různých výrobců bylo možné operativně a rychle dobít v co možná nejhustší síti těchto stanic. Zatímco Evropská komise zkoumá, zvažuje, připravuje se, naši japonští přátelé pracují. V Tokiu vzniklo sdružení výrobců elektromobilů, které už vypracovává společné normy pro tato vozidla a nabízí svou spolupráci i evropským výrobcům.
<P>
V zájmu co nejrychlejšího vytvoření prostoru pro elektromobily bych tedy Komisi doporučil, aby co nejdříve spojila své síly s japonskými výrobci a aktivně přispěla k zavedení celosvětových norem pro používání elektromobilů.
<SPEAKER ID="542" NAME="Izaskun Bilbao Barandica" AFFILIATION="ALDE">
(ES) Pane předsedající, Evropa 2020 a elektromobil. Inovace a konkurenceschopnost jsou samy o sobě znalostmi. Existuje mnoho regionů, které mají náskok před státy, jichž jsou součástí, z hlediska řízení a účinnosti jejich inovačních politik.
<P>
Jako obyvatelka Baskicka jsem hrdá na to, že vám mohu oznámit, že jsme před pěti lety začali stavět zpravodajské středisko pro automobilový průmysl. Dnes je v jeho rámci začleněno 50 podniků do výzkumu, vývoje a inovací v oblasti elektromobility pro celou Evropu.
<P>
V Baskicku existuje také společenství, jehož zástupci informovali tento Parlament o své zkušenosti s Hiriko, modulovým elektromobilem určeným k ježdění po městě. Byl to výsledek partnerství mezi veřejným a soukromým sektorem a regionální podpory, a Španělsko, které se až do posledního okamžiku na tomto úsilí nepodílelo, tak mohlo zahrnout tyto výsledky do svého programu a zorganizovat v Baskicku summit inovační politiky.
<P>
Měl by být jednou provždy uznán zásadní význam regionů a jejich know-how, pokud máme vybudovat Evropu více založenou na spoluúčasti a účinnosti. Pak bude jednodušší dosáhnout cílů, které si pro budoucnost v tomto usnesení klademe a jež podporujeme.
<SPEAKER ID="543" NAME="Diego López Garrido" LANGUAGE="ES">
Pane předsedající,. chtěl bych poděkovat váženým poslancům, kteří přivítali iniciativu španělského předsednictví, jež ve svém programu učinilo z podpory elektromobilů svou prioritu.
<P>
Také bych rád poděkoval zpravodajům, kteří přispěli k návrhu usnesení, o němž se zde bude hlasovat zítra, někteří z nich tu dnes vystoupili. Jsou mezi nimi paní Rierová, paní del Castillová, pan Cramer a paní Matiasová. Jsem jim velmi vděčný za jejich vystoupení, která, stejně jako ostatní, jasně ukazují, že jde o strategický cíl Evropské unie, ale také varují před obtížemi stále spojenými s výrobou a rozsáhlým, masivním rozvojem elektromobilů a upozorňují na potřebu podpory politických a hospodářských subjektů. Paní Bilbaová právě zmínila regiony jako klíčový prvek v rozvoji elektromobilů.
<P>
Jsem přesvědčený, že Evropská unie musí vzít v budoucnu všechny tyto faktory v úvahu.
<P>
Proto bych rád vyzdvihl několik argumentů na podporu elektromobilů. Na konci se však zmíním i o obtížích či překážkách, které musíme podle mého názoru překonat.
<P>
Pokud jde o výhody, myslím, že existují dvě základní hlediska elektromobilů, která představují značné výhody. Jedním je technologie a druhým energie.
<P>
V technologické oblasti je třeba říct, že technologie elektromobilů již existuje. Již funguje. Skutečně existuje již více než 90 různých modelů elektromobilů nabízených automobilovými výrobci, které mají být v blízké budoucnosti uvedeny na trh.
<P>
Zároveň je třeba uznat, že některé z těchto technologií musíme skutečně rozvíjet, jelikož mají v současnosti stále určitá omezení, jako v případě baterií, dobíjení nebo absence hluku a nebezpečí, která z toho vyplývají pro chodce, na což upozornil pan Zasada. Myslím, že je velice důležité brát jeho názory v úvahu.
<P>
Technologie elektromobilů je navíc nejúčinnější a nejvhodnější z hlediska ochrany životního prostředí. Účinnost technologie elektromobilů může dosáhnout 60 %, zatímco tradiční motory mají 20% účinnost.
<P>
Dále, pokud jde o energii, nám elektromobily objektivně pomáhají dosáhnout cílů, o kterých jsme dnes odpoledne hovořili ve spojení se strategií Evropa 2020 a s bojem proti změně klimatu, známém jako cíle 20/20/20. Se svou schopností akumulovat energii disponují elektromobily technologií, která pomáhá zmírnit problémy, nevýhody či slabé stránky obnovitelných energií. Elektromobily pomáhají obnovitelným energiím, které mají jednu slabou stránku: jsou nepravidelné. Elektromobily tuto nepravidelnost vyvažují svými specifickými charakteristikami.
<P>
Dále jsou také prospěšné v oblasti energetické bezpečnosti. Například v Evropě je mnoho zemí, které nemají zásoby ropy a elektromobily mohou tento nedostatek nahradit a přispět k dalšímu strategickému cíli Unie: úsilí o energetickou bezpečnost, kvůli níž, jak jsme viděli, je naše společnost občas velmi zranitelná.
<P>
Konečně, i přes všechny tyto výhody budou elektromobily vyžadovat změnu mnoha našich výrobních systémů a také mnoha technologií, které jsem zmínil dříve, změnu návyků občanů a distribuční sítě pohonných hmot. Bude také dokonce nutné přistoupit k nové komunikační strategii, jak to právem zdůraznil pan van Nistelrooij.
<P>
Jinými slovy, elektromobily mají mnoho výhod, ale existují také překážky a obtíže, a to jasně znamená, že k této problematice musíme přistupovat z pozitivní evropské perspektivy; to znamená, že evropské vlády, Komise a tento Parlament, který bude zítra hlasovat o řadě usnesení, musí této otázce věnovat zvláštní pozornost. Proto je tak důležité, aby tyto tři orgány - Rada, Komise a Evropský parlament - spolupracovaly na strategické orientaci, kterou by měly v otázce elektromobilů stanovit.
<SPEAKER ID="544" NAME="Antonio Tajani" LANGUAGE="IT">
Pane předsedající, dámy a pánové, myslím, že španělské předsednictví správně zasadilo strategii týkající se elektromobilů do širokého - širšího - rámce, do kterého jsou začleněny nejenom elektromobily, ale také rozvoj a ochrana automobilového průmyslu v kontextu evropské průmyslové politiky. Tímto způsobem nahlížíme na to, jak bude v příštích desetiletích vypadat průmysl, průmyslový rozvoj a tvorba pracovních míst.
<P>
Proto se toto rozhodnutí, které Komise podporuje, zaměřuje - prostřednictvím dvourozměrné strategie, která jistě nevylučuje velké úsilí pro omezení emisí CO2 z tradičních vozidel - na dvě oblasti: vozidla se spalovacími motory, které se musí vylepšit, a technologie a výzkum, protože, jak řekli paní Bilbao Barandicaová a pan Pallone, je jenom správné zaměřit se na technologii a výzkum, pokud chceme čelit výzvě celosvětového trhu. Nemůžeme se domnívat, že evropský automobilový průmysl bude konkurenceschopný, pokud se nebudeme velmi činit v oblasti inovací a výzkumu: všechny iniciativy a podpora Parlamentu v této oblasti jsou tedy vítány.
<P>
Vybrat si elektromobil neznamená vyloučit ostatní možnosti: to říkám panu Cancianovi, který poukázal na význam hybridních vozidel a vozidel na vodíkový pohon. Elektromobily jsou významným zdrojem, který si již získal širokou podporu a dosáhl pozitivních výsledků. Ve skutečnosti si je vybírá mnoho členských států. Přesto opakuji, jelikož jsem také slyšel, jak se někteří poslanci staví proti zásadě elektromobilů, které jsou předmětem této večerní diskuse, že elektromobily představují vynikající příležitost, nikoliv jedinou příležitost, protože naším cílem je dosáhnout konkurenceschopnějšího evropského průmyslu na mezinárodních trzích a snížit znečištění a emise CO2 v dopravě, včetně městské dopravy. Chtěl bych panu van Nistelrooijovi připomenout, že v minulém volebním období představila Evropská komise akční plán v oblasti městské mobility, který v této souvislosti přiznává velký význam dopravním prostředkům na elektrický pohon.
<P>
Vyrobit konkurenceschopný elektromobil stojí samozřejmě mnoho práce. Někdo zmínil otázku standardizace: v dokumentu Komise byly již standardizační subjekty Unie pověřeny úkolem v roce 2010 stanovit do příštího roku jednotnou evropskou normu pro dobíjecí systémy elektromobilů. Na tyto obavy jsme již reagovali, stejně jako jsme, v dokumentu přijatém kolegiem, reagovali i na obavy vyjádřené paní Merkiesovou v otázce surovin. Paní Merkiesová, společně s ostatními poslanci, kteří v této diskusi hovořili o bateriích, upozornila na problém s lithiem. Právě proto, že Komise tento problém uznává, rozhodla se zahrnout do svého pracovního programu - a také jsme o tom při nedávném společném setkání s paní Merkiesovou hovořili - sdělení o problému se surovinami, který je pro nás prioritou.
<P>
Někteří poslanci, jako pan Bellet a paní Matiasová, zmínili problém zaměstnanosti, ale mnoho dalších také hovořilo o odborné přípravě pracovníků, protože pokud máme mít v automobilové dopravě vysoce inovativní průmyslový systém, zaměřený nejen na elektromobily, ale i na přeměnu spalovacích motorů - na méně znečišťující spalovací motory, ale i na všechny ostatní možnosti, pak se musíme zaměřit také na rekvalifikaci pracovníků, protože usilujeme o soulad s Lisabonskou smlouvou, která považuje trh za nejlepší nástroj pro vytváření sociální politiky.
<P>
Obavy, které někteří poslanci zmínili, jsou nicméně již obsažené v textu sdělení Komise, které výslovně stanoví, že Komise je ochotna uvolnit prostředky z Evropského sociálního fondu na konkrétní iniciativy pro přeškolení a doplňkovou odbornou přípravu pracovníků, aby právě i oni byli nápomocni v provádění této inovace, díky které by se měl stát evropský průmysl konkurenceschopnější.
<P>
Domnívám se, že Evropa strategii má. Paní Stassenová je proti elektromobilům: představují příležitost, ale nakonec musí rozhodnout trh. Také je tu možnost elektromobily nekupovat, nikdo Evropany nenutí, aby je kupovali. Pan Zasada však poukázal na jiný problém, který se týká bezpečnosti dopravy: bezpochyby, pokud jde o marketing, budeme muset všemi možnými způsoby vyhodnotit budoucí problémy ve vztahu k hlučnosti a ke škodlivým látkám, stejně jako celkový dopad výroby aut a šrotování na životní prostředí. Jasně jsme tento problém vysvětlili a jsme přesvědčeni, že s elektromobily dosáhneme pokroku, a to i v oblasti bezpečnosti. Musíme však výrobcům v tomto odvětví poskytnout konkrétní pokyny, abychom skutečně mohli mít elektromobil neznečišťující životní prostředí.
<P>
Pokusil jsem se zodpovědět téměř na všechny otázky položené poslanci a odpovím i panu Langeovi, který zmínil skupinu CARS 21. Ve sdělení, které schválila Komise a předložila ho Parlamentu a Radě, se výslovně na posledních stránkách uvádí, že si velmi přejeme znovu oživit skupinu na vysoké úrovni CARS 21. Tato skupina byla vynikající příležitostí spolupracovat se zúčastněnými subjekty a musí to tak zůstat, zvláště když se domníváme, společně se španělským předsednictvím a s velkou většinou poslanců Evropského parlamentu, s panem předsedou, který se účastnil této diskuse, že automobilový průmysl představuje obrovský kapitál, který je zajisté třeba upravit a v určitých případech restrukturalizovat, který bude určitě potřeba modernizovat, ale který má výjimečný potenciál a který je korunou evropského průmyslového a podnikového systému.
<P>
Z toho důvodu se všichni angažujeme v tom (a dnešní večerní diskuse je toho důkazem), aby se toto průmyslové odvětví mohlo stát konkurenceschopnější. Bude konkurenceschopnější, pokud se zaměříme na inovace a výzkum. Domnívám se, že angažovat se ve věci elektromobilu je správný způsob, jak zajistit, aby byl evropský průmysl konkurenceschopný na celosvětovém trhu.
<SPEAKER ID="545" NAME="Předsedající">
Závěrem diskuse vás informuji, že jsem obdržel návrh usnesení od šesti politických skupin, podle čl. 115 odst. 5 jednacího řádu.
<P>
Rozprava je ukončena.
<P>
Hlasování se bude konat zítra.
<P>
Písemná prohlášení (Článek 149)
<SPEAKER ID="546" NAME="Elena Băsescu  " AFFILIATION="PPE">
písemně. - (RO) Na pozadí klimatických změn nabízejí zelená vozidla účinný způsob, jak snížit emise uhlíku. Jejich rozvoj však musí být začleněn do budoucí politiky udržitelné mobility. Rumunsko by chtělo elektromobily postupně zavádět na domácí trh. Předseda vlády, pan Emil Boc, se proto nedávno rozhodl ustanovit meziministerskou skupinu, aby navrhla vnitrostátní strategii pro výrobu elektromobilů. V zemích jako Dánsko nebo Izrael se instalují a testují dobíjecí stanice, které budou oficiálně uvedeny na trh na konci roku 2011. Kromě toho francouzská, španělská a irská vláda udělují dotace každému, kdo chce koupit vozidlo tohoto druhu. V současnosti je cena elektromobilu vysoká, jelikož ji v zásadě určuje cena baterie.
<P>
Abychom podpořili výrobu elektromobilů v Evropské unii, je třeba standardizovat dobíjecí infrastrukturu a technologie, čímž se usnadní přeshraniční elektrická mobilita. Komise musí v tomto ohledu poskytnout členským státům finanční podporu. Zelená auta nabízejí významné výhody. Pomáhají bojovat proti klimatickým změnám, snížit evropskou závislost na ropě a uskutečňovat cíle strategie Evropa 2020. Proto se domnívám, že musíme používání elektromobilů podporovat.
<SPEAKER ID="547" NAME="Sergio Berlato  " LANGUAGE="IT">
V dubnu Komise zveřejnila sdělení o čistých a energeticky účinných vozidlech, tedy o evropské strategii podporující rozvoj a případné rozšířené používání vozidel, která jsou "čistá a účinná" vzhledem k nízkým emisím oxidu uhličitého a znečisťujících látek.
<P>
Podle nedávných odhadů budou elektromobily v roce 2020 představovat 1-2 % trhu, jinými slovy, budou tvořit 4 % všech vozidel - zcela jasně bude většina vozidel i nadále poháněna spalovacími motory a ty musíme podporovat, spíše než znevýhodňovat, jelikož jsou tyto motory vylepšovány. Proto se domnívám, že bychom měli zaměřit pozornost na faktory, které jsou v zájmu evropského průmyslu v tomto odvětví: nadále razit cestu v procesu standardizace infrastruktur, zvláště pokud jde o časový plán ve vztahu k našim konkurentům - Číně, Spojeným státům, Japonsku, Koreji - a zabránit rozšíření opatření zaměřených na vytváření pobídek pro elektromobily v oblastech dostupných fondů, přístupu do měst a zadávání veřejných zakázek.
<P>
Pokud budeme výhradně podporovat elektromobily, pravděpodobně omezíme rozšířené používání tradičních nebo alternativních vozidel (používajících jako palivo metan nebo bioplyn) se spalovacími motory, a tím deformujeme vnitřní trh a snížíme konkurenceschopnost automobilového průmyslu.
<SPEAKER ID="548" NAME="António Fernando Correia De Campos  " LANGUAGE="PT">
Komise právě předložila sdělení o čistých a energeticky účinných vozidlech, které zastává neutrální stanovisko k elektromobilům, jelikož nedává zvláštní přednost žádné z dostupných možností, ať už jde o elektromobily, hybridní vozidla nebo vozidla na vodíkový pohon. Nicméně na neformálním zasedání Rady, které se konalo v únoru v San Sebastiánu, bylo dohodnuto, že EU musí vést společnou strategii týkající se elektromobilů. To znamená, že Komise musí přednostně řešit problémy, jež stále zatěžují výrobu elektromobilů, jako je cena baterií, potřeba více se věnovat výzkumu a vývoji pro vylepšení vlastností elektromobilů, a, především, harmonizace elektromobilů a dobíjecích stanic, celosvětově i v Evropě, pro zajištění vysoké konkurenceschopnosti na trhu, aby mohly elektromobily rovnocenně konkurovat tradičním vozidlům. Připomněl bych Komisi, že je třeba přednostně vyčlenit finanční prostředky k tomuto účelu, především proto, že elektromobily mají navíc výhodu vynikající schopnosti akumulace energie, kterou ostatní alternativy nemají a která je tak potřebná pro naši energetickou nezávislost.
<SPEAKER ID="549" NAME="Petru Constantin Luhan  " AFFILIATION="PPE">
písemně. - (RO) Používání elektromobilů nabízí řadu výhod pro udržitelnou mobilitu. Můžeme například zmínit: snížení emisí oxidu uhličitého a zlepšení kvality vzduchu, snížení závislosti na dovážených fosilních palivech a vyšší účinnost elektromobilů v porovnání s ostatními dopravními technologiemi.
<P>
V celosvětovém měřítku investují konkurenti EU do výzkumu a vývoje nových technologií pro snížení emisí uhlíku a zavádějí programy na podporu přechodu k zelené silniční dopravě. Aby Evropská unie umožnila svému automobilovému průmyslu uchovat si celosvětovou konkurenceschopnost a zajistila, aby v něm hrály významnou roli zelené technologie, musí vytvořit vhodný rámec pro prosazování inovativních technologií a podporu výzkumu a rozvoje infrastruktur, což je potřebné pro podporu přechodu k účinnému hospodářství založenému na nízkouhlíkových zdrojích a nízkých emisích uhlíku.
<P>
Podporuji opatření Evropské komise v této oblasti a vítám zveřejnění plánu zaměřeného na podporu vybudování evropské sítě rychlonabíjecích stanic pro elektromobily do roku 2011, stejně jako stanovení společných technických a bezpečnostních norem, které se k tomu budou vztahovat.
<SPEAKER ID="789" NAME="Marian-Jean Marinescu  " LANGUAGE="RO">
Přechod k udržitelnému, energeticky účinnému dopravnímu systému se stal pro EU prioritou na pozadí klimatických změn a kolísavých cen ropy. Rozvoj elektromobilů v celé Evropě jako náhrady tradičních vozidel je reálné řešení s rostoucím tržním potenciálem. Aby toho členské státy dosáhly, musejí sjednotit své činnosti, aby například mohly rozhodnout o evropské normě pro systémy dobíjení a skladování energie, včetně inteligentních sítí a palubních systémů měření odběrů a interoperability. EU musí také silněji podporovat výzkum a inovace, se zvláštním zaměřením na vylepšení baterií a technologie motorů, a také vytvářet pobídky pro výrobce elektromobilů. Vyzývám Evropskou komisi, aby přijala konkrétní opatření pro urychlení změn v automobilovém průmyslu a distribučním řetězci a podporovala harmonizaci vnitrostátních politik v této oblasti. Je na čase, aby EU podpořila konkurenceschopnost odvětví mobility tím, že sníží náklady výrobců na vývoj a postupně sníží množství CO2 v ovzduší, které je zapříčiněno silniční dopravou.
<SPEAKER ID="550" NAME="Daciana Octavia Sârbu  " AFFILIATION="S&amp;D">
písemně. - Vítám nedávno vytvořenou strategii Komise o čistých a energeticky účinných vozidlech a zvláště nové zaměření na elektromobily místo vozidel poháněných biopalivy, jako součást přechodu k zelenější dopravě. Nicméně, stejně jako jsou biopaliva diskutabilní a ne zcela bez problémů, jsou i s elektromobily spojené významné problémy, které je třeba vyřešit, aby se tato vozidla stala reálnou možností pro evropské občany a přinesla skutečné výhody z hlediska ochrany životního prostředí. Dodatečnou poptávku po elektrickém pohonu v dopravě je třeba uspokojovat nízkouhlíkovými zdroji, pokud mají tato vozidla plně využít svého potenciálu z hlediska ochrany životního prostředí. Obávám se, že rozvoj těchto zdrojů ze strany EU nebude stačit pro uspokojení poptávky vzešlé z častějšího využívání dopravních prostředků na elektrický pohon. To je třeba zvážit v rámci energetické strategie EU při našem směřování k nízkouhlíkovému hospodářství a snížení závislosti na dodávkách ropy z třetích zemí. Je třeba také vybudovat síť standardizovaných dobíjecích stanic a já doporučuji Komisi a členským státům, aby vyvíjely úsilí tímto směrem, aby se elektromobily staly reálnou možností pro spotřebitele i automobilové výrobce. Pokud vyřešíme tyto klíčové úkoly, můžeme se těšit na nízkouhlíkovou dopravu šetrnou k životnímu prostředí a všechny další s tím spojené přínosy pro životní prostředí a lidské zdraví.
