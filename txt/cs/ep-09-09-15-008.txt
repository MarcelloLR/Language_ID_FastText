<CHAPTER ID="008">
Zahajovací projev předsedy Evropského parlamentu
<SPEAKER ID="101" NAME="Předsedající">
Vážení předsedové evropských parlamentů, vážení ministři, předsedové a zástupci evropských orgánů, dámy a pánové a především vážení přátelé.
<P>
Dnes před vámi stojím jako třináctý předseda přímo zvoleného Evropského parlamentu. Těší mne, že tu dnes mezi námi vidím řadu bývalých předsedů: pana Emilia Colomba, pana Enrique Baróna Crespa, pana Egona Klepsche, pana Klause Hänsche, pana José Maríu Gil-Roblese, paní Nicole Fontaineovou, pana Pata Coxe a pana Hans-Gerta Pötteringa.
<P>
(Potlesk)
<P>
Vaše přítomnost je pro nás velkou poctou.
<P>
Jak mnozí z vás uvedli, moje zvolení je také symbolické - symbolické jako sen o jednotném kontinentu, který měli občané v naší části Evropy, sen, který se nyní splnil.
<P>
Mí drazí kolegové z Estonska, Lotyšska, Litvy, Slovenska, České republiky, Maďarska, Slovinska, Rumunska, Bulharska, Kypru a Malty, znám a chápu obavy, potřeby a očekávání těch, kdo se teprve nedávno připojili k Unii. Znám je, protože v mé zemi jsou stejné. Nyní však sdílíme odpovědnost za budoucnost svého kontinentu. Již neexistuje stará a nová Evropa. Toto je naše Evropa! Chceme, aby byla moderní a silná. A chceme, aby ji naši občané takovou viděli. To vyžaduje hodně energie a těžkou práci. To je cíl, o němž snily generace Evropanů, sen, který stojí za velké úsilí nezbytné k jeho dosažení. Jsem připraven tu práci odvést a vynaložit to úsilí, protože tyhle sny byly i mými sny.
<P>
(Potlesk)
<P>
Dámy a pánové, když nyní začínáme toto nové volební období, Evropa i my, její představitelé, stojíme tváří v tvář novým úkolům. Tyto úkoly musíme splnit. Nesmíme zapomenout na to, že v tomto úsilí o novou Evropu hraje Evropský parlament zvláštní úlohu, úlohu, která není jen institucionální, ale i společenská, tedy hluboce symbolickou úlohu. Evropský parlament je jádrem evropského demokratického systému. Je základem trvanlivosti a stability tohoto systému, strážcem ideálů a hodnot vtělených nejen do našich rozhodnutí a jejich důsledků, ale i do našich rozprav. Evropský parlament však musí plnit jinou úlohu - musí vytvořit vizi nové Evropy, vizi, která přesahuje přítomnost, přesahuje to, čím je Evropa nyní, a směřuje k tomu, čím by Evropa měla být. Abychom společně stvořili tuto vizi, potřebujeme představivost, moudrost a především odvahu.
<P>
Hannah Arendtová, německá filozofka židovského původu, řekla, že politika je kromě náboženství jedinou oblastí života, kde se dějí zázraky. Přesně před dvaceti lety jsme my v Evropě byli svědky takového zázraku, a proto věříme v sílu odvahy, představivosti a moudrosti. Myslím si, že my všichni zde dnes sdílíme tuto víru.
<P>
(Potlesk)
<P>
Na úkoly, před kterými stojíme, pohlížím s optimismem. Důležitými úkoly, před nimiž stojíme, jsou podle mě tyto: zaprvé, hospodářská krize a evropská solidarita; zadruhé, energie a životní prostředí; zatřetí, zahraniční politika; začtvrté, lidská práva a náš hodnotový systém; zapáté, náš Parlament a jeho reforma.
<P>
Nejbolestnějším a nejobtížnějším problémem, který před sebou máme, je hospodářská krize. Musíme ji překonat a překonáme ji. Evropa zaujala přední místo při navrhování řešení na summitech G8 a G20, řešení, která mohou světu pomoci napravit hospodářství a přitom zachovat náš sociální model. Tváří v tvář globalizaci musí Evropa hovořit jedním hlasem.
<P>
Nyní, v tomto období krize, se musíme více než kdy jindy zaměřit na hospodářský růst a na boj proti nezaměstnanosti. Musíme vdechnout nový život myšlenkám Lisabonské strategie a najít způsoby, jak investovat do nových technologií, inovací, vzdělávání a lidských zdrojů. Rozpočet Společenství musí hrát důležitou úlohu při zajišťování toho, aby evropské výzkumné programy měly jasné priority a postupy.
<P>
Podle nové Smlouvy budou mít Parlament a Rada stejné pravomoci v rozpočtové oblasti. Postup spolurozhodování bude zahrnovat zemědělství, rybolov, vnější obchod a spravedlnost a vnitřní záležitosti a dá nám stejnou odpovědnost v oblasti zemědělských výdajů.
<P>
Musíme se mít na pozoru před pokušením protekcionismu a opětovné nacionalizace společných politik. Politika soudržnosti musí zůstat v příštím rozpočtu Společenství prioritou, chceme-li dosáhnout plné integrace našeho znovu sjednoceného kontinentu. Naším velkým úspěchem je jednotný trh. Musíme ho chránit a konsolidovat, aby bylo zajištěno, že Evropa bude konkurenceschopná. To znamená, že evropskou integraci je třeba posílit, nikoli oslabit. Mějme tedy takovou odvahu, jako je naše přesvědčení.
<P>
Máme-li oživit a pochopit Společenství, které budujeme, a žít v něm, jsou důležité dvě věci: solidarita a sociální soudržnost. Žádné skutečné společenství nemůže existovat bez péče o všechny členy, zejména o ty nejzranitelnější - nezaměstnané, nejméně vzdělané, žijící v nejvzdálenějších oblastech. Boj proti nezaměstnanosti je hlavním cílem švédského předsednictví. My mu v tomto úkolu musíme důrazně pomoci.
<P>
Za železnou oponou se kdysi na ulici křičelo: "Bez solidarity nemůže být svoboda". Teď můžeme říci: "Bez solidarity nemůže existovat žádné společenství". Nemůže tak existovat ani moderní, silná Evropa.
<P>
(Potlesk)
<P>
Tuto hospodářskou krizi nemůžeme překonat, aniž bychom využili široký intelektuální, hospodářský a tvořivý potenciál žen.
<P>
Demografická krize vyžaduje posílení rodiny a plodnosti. Musíme rovněž zajistit, aby ženy nemusely obětovat své kariéry svým rodinám a mohly vychovávat děti.
<P>
(Potlesk)
<P>
Abychom překonali demografickou krizi a zůstali věrni svým demokratickým zásadám, musíme být i otevřeným společenstvím. Přistěhovalectví přinášelo Evropě vždy prospěch. Musíme navrhnout řešení, která nám umožní pozvat přistěhovalce a vytvořit podmínky pro jejich integraci, přičemž budeme očekávat, že oni budou této integraci nakloněni.
<P>
Stojíme před energetickou krizí. Evropané možná nerozumí geopolitice, ale rozumí tomu, když jim vypnou topení. Musíme nadále diverzifikovat své zdroje energie a urychlit investice do zdrojů obnovitelné energie a do fosilních paliv. Máme k dispozici jadernou energii a v této věci se musí rozhodnout členské státy.
<P>
Musíme rozšířit vnější síť plynovodů, abychom nebyli závislí na jedné konkrétní zemi. Musíme posílit vzájemné propojení mezi našimi sítěmi plynovodů a sítěmi elektrického vedení. Musíme zvážit i možnost společného nákupu plynu, takže bychom zřídili skutečný evropský trh s energiemi založený na solidaritě. Jsem přesvědčen, že nastal čas, aby Unie měla skutečnou společnou energetickou politiku, a já se o to vynasnažím.
<P>
(Potlesk)
<P>
Energie rovněž podnítila založení Evropského společenství uhlí a oceli v roce 1951, což bylo semínko, z něhož vypučelo naše Společenství. Robert Schuman tenkrát řekl: "Díky takto ustavená solidaritě ve výrobě bude prostě každá válka ... nejen naprosto nemyslitelná, ale fyzicky nemožná". To byla původní myšlenka tohoto Společenství. Naše energetická politika musí brát ohled na ohrožení životního prostředí spojené se změnou klimatu. Potřebujeme zelenou revoluci a musíme zkrotit své výstřelky.
<P>
Evropský parlament věnuje své rozpravy tomuto tématu. Společně s mnohými z vás jsem pracoval v Dočasném výboru pro změnu klimatu. Víte, jaké je moje stanovisko, a víte, že s vámi budu spolupracovat na dosažení kompromisu v Kodani.
<P>
Parlament je důležitým hráčem na mezinárodní scéně. Naši občané to od nás očekávají. Evropa musí být přítomna nejen v hranicích Evropské unie, ale v celém světě. Jedním z velkých úkolů tohoto Parlamentu musí být rozvoj soudržné a účinné zahraniční politiky, která zahrnuje vizi globálního řádu.
<P>
Jean Monnet kdysi řekl, že každý má ambice. Otázkou je, zda tyto ambice využijete na to stát se někým, nebo spíše na to něčeho dosáhnout. Mějme tedy v tomto volebním období ambice něčeho dosáhnout.
<P>
Jaké jsou tedy nejdůležitější cíle? Zaprvé: aktivní politika zaměřená na jižní a východní sousedy Evropské unie. U vědomí tohoto cíle bychom měli pokračovat v práci v Evropsko-středomořském parlamentním shromáždění a být aktivní v rámci shromáždění Euronest.
<P>
Zadruhé: měli bychom propagovat demokracii a modely řádné správy věcí veřejných. Měli bychom využívat meziparlamentních shromáždění a svých delegací k pořádání parlamentních summitů před konáním dvoustranných summitů Unie. To je důležité, neboť Evropský parlament bude zapojen do rozhodování o větším počtu politik. Dobrým příkladem tohoto druhu spolupráce je EUROLAT.
<P>
Zatřetí: je čas na vytvoření skutečného transatlantického parlamentního partnerství a na společné vybudování rámce pro světový řád. Vynasnažím se vytvořit užší vazby na všech úrovních s Kongresem Spojených států.
<P>
Začtvrté: musíme pracovat na strategickém partnerství s Ruskem, přičemž nesmíme zapomínat, že stejně jako ve vztazích s Čínou nesmí hospodářské a politické zájmy převážit nad lidskými právy, právním státem a demokracií.
<P>
(Potlesk)
<P>
Jako předseda tohoto Parlamentu se plně zapojím do dialogu s našimi ruskými partnery, zejména v souvislosti s baltskou strategií.
<P>
Zapáté: musíme posílit své vztahy s Indií a s jinými novými mocnostmi, jako jsou Brazílie a Jihoafrická republika. Indie se musí stát hospodářským i politickým partnerem.
<P>
Zašesté: Střední východ je nadále klíčem k celosvětové stabilitě. Evropa musí v tomto regionu sehrát aktivní úlohu.
<P>
Zasedmé: jednou z našich nejúspěšnějších politických strategií je rozšiřování. Zažil někdo z našich evropských předchůdců tak dlouhé období míru a prosperity, jaké zažíváme my? V současné době se zdá, že nejblíže vstupu jsou Chorvatsko a snad Island.
<P>
Zaosmé: Evropská unie je největším světovým dárcem pomoci. Musíme přezkoumat, jak jsme na tom se stávajícími a budoucími příjemci a nesmíme zapomenout na své závazky k nim v rámci rozvojových cílů tisíciletí. Můžeme zavřít dveře někomu, kdo by přišel, ale nezavírejme svá srdce a dělejme co můžeme, abychom pozdvihli život v jejich zemích ke standardům, jež máme v Evropě.
<P>
Zadeváté: musíme posílit mise EU v rámci evropské bezpečnostní a obranné politiky. V uplynulých šesti letech bylo zorganizováno 22 misí a ty by měly mít jasný mandát a prostředky potřebné pro plnění svých úkolů. Evropský parlament chce zajistit podrobnější kontrolu a sledování těchto misí. Širší rozpočtové pravomoci, které bude Parlament mít podle Lisabonské smlouvy, mohou zlepšit naši pružnost, co se týče přidělování prostředků důležitým misím, které podporujeme.
<P>
Provádění nové smlouvy musí být naší prioritou pro bezprostřední budoucnost. Já jsem odhodlán připravit Parlament na fungování podle nových předpisů, jakmile Smlouvy vstoupí v platnost. Bez ohledu na Smlouvu však cítíme potřebu změny. Cítíme potřebu dynamičtějšího parlamentního rozměru uvnitř našeho orgánu.
<P>
Jako předseda Parlamentu chci dát podnět k zásadní práci na reformě Parlamentu, kterou započali mí předchůdci v posledních letech. Na této cestě ale musíme pokračovat dál. Udělám vše, co budu moci, abych v našem Parlamentu vytvořil prostor pro tvořivou politickou debatu.
<P>
(Potlesk)
<P>
Co se týče mluvčích, rozhodně podporuji lepší využití systému zdvižené ruky jako způsobu, jak oživit naše plenární rozpravy, a po mém projevu bude tento systém použit. Je to zvláště důležité pro zachování práv menšin.
<P>
Nejdůležitějším chybějícím pojítkem v reformním procesu je zlepšení vztahu s ostatními orgány Evropské unie - s Komisí a s Radou. Tomu věnuji významnou část svého funkčního období.
<P>
Jako předseda se budu snažit rozvíjet nový model partnerství s Komisí, aby byl posílen parlamentní dohled nad výkonnou složkou a aby výkonná složka byla více odpovědna této sněmovně tak, jak nařizuje Lisabonská smlouva.
<P>
V červenci jsem vyzval předsedu Komise, aby se účastnil doby vyhrazené pro otázky, která se bude konat v Parlamentu každý měsíc a během níž budou poslanci moci přímo na místě pokládat otázky. Navrhuji, abychom tuto praxi zavedli co nejdříve.
<P>
(Potlesk)
<P>
Před dvěma měsíci nám předseda Barroso předal své "politické zásady" na druhé funkční období. To je významná inovace, neboť znamená přijetí skutečnosti, že předsedu Komise volí Evropský parlament. V souvislosti s tím cítím velké zadostiučinění.
<P>
Doporučil jsem i parlamentním výborům, aby přezkoumaly právní předpisy, které ještě nebyly přijaty, a stanovily, zda má nová Komise v úmyslu tyto návrhy právních předpisů nepřijmout, pozměnit nebo zachovat. Doporučuji výborům rovněž vážně projednat budoucí politickou strategii, aby bylo zajištěno, že slyšení navržených členů Komise se opírají o podrobný legislativní program, nikoli jen o vyhodnocení jejich životopisů a odborných zkušeností.
<P>
Musíme vytvářet užší vztahy s Radou ministrů. Mají-li být tyto vztahy věrohodné, musejí odrážet skutečnost, že v dnešní Evropské unii je Parlament skutečně spolutvůrcem právních předpisů.
<P>
Musíme také spolupracovat na institucionálních otázkách vyplývajících z Lisabonské smlouvy. To se týká rozšíření postupu spolurozhodování, nového systému projednávání ve výborech, jmenování nového vysokého představitele a místopředsedy Komise, demokratické kontroly nové služby pro vnější činnost a otázky, jak se vypořádat s "dvojím předsednictvím Rady" na plenárních zasedáních.
<P>
Naše vztahy s 27 vnitrostátními parlamenty Evropské unie se musí rozvíjet v tomtéž duchu. V posledních letech probíhala spolupráce na jejich rozšíření a Lisabonská smlouva tyto kontakty dále posílí a zdůrazní jejich úlohu při přípravě právních předpisů vstřícných k občanům. Dobrým příkladem této spolupráce mezi Evropským parlamentem a vnitrostátními parlamenty je Stockholmský program, jenž je zaměřen na spravedlnost a veřejnou bezpečnost.
<P>
Chci prosadit reformu ve využívání lidských zdrojů a nákladů Parlamentu tak, aby byly zaměřeny přímo na naše programy.
<P>
Bohatství a síla našeho orgánu vyplývá i z našich rozdílů - různých národností, různých způsobů myšlení a různých jazyků. Proto musí mít poslanci možnost hovořit ve své mateřštině, pokud chtějí, aby mohli řádně zastupovat své voliče.
<P>
Musíme neustále pamatovat na to, že Unie neznamená jen úkoly zaměřené na budoucnost a vizi neustále vzrůstající prosperity a stability. Znamená především lidská práva.
<P>
S obavami jsem zaznamenal napětí ve vztazích mezi Slovenskem a Maďarskem týkající se národnostních menšin. To je stale velký problém a já bych chtěl nabídnout pomoc při řešení tohoto sporu vycházející z hodnot, v něž pevně věříme a které odrážejí přesvědčení našeho Parlamentu.
<P>
(Hlasitý potlesk)
<P>
Dobrým příkladem, jak podporovat tyto hodnoty, je Sacharovova cena udělovaná ochráncům lidských práv, kteří dnes tvoří základ "Sacharovovy sítě", tedy něčeho, co bych chtěl dále rozvíjet. Chtěl bych rovněž prosadit projekt Domu evropské historie, který započal můj předchůdce, jenž je dnes přítomen a je stále poslancem Evropského parlamentu, což nás velmi těší. Rád bych tady v této sněmovně rovněž ještě jednou připomněl, že Unie je společenstvím ideálů a hodnot. To je základ, na němž byla vybudována.
<P>
Jsem odhodlán přijmout taková opatření, která zajistí, aby všechny výbory a delegace měly přístup k satelitní televizi a k internetu. Musíme se podívat in a to, jak jsou organizovány volby do Evropského parlamentu. Měli bychom například trvat na používání nových technologií při volbách, abychom zvýšili účast. Je také na čase otevřít diskusi o evropských politických stranách. Občané musí vědět, pro co hlasují - nejen ve svých vlastních zemích, ale i na úrovni EU.
<P>
Velký význam přikládám spolupráci s Konferencí předsedů. Společně převezmeme zodpovědnost za práci této sněmovny spolu se 14 místopředsedy, jimž děkuji za vyjádření podpory. Oceňuji rovněž ducha partnerství, který projevují předsedové našich parlamentních výborů. Chtěl bych, aby předsedové stálých meziparlamentních delegací mohli výrazně ovlivňovat zahraniční politiku Unie. Věcem týkajícím se parlamentního rozpočtu se budeme věnovat za pomoci kvestorů. Ze všeho nejvíce ale, mí drazí kolegové, počítám s vaší spoluprací.
<P>
Jako předseda Evropského parlamentu vím, že jsem zodpovědný za to, abyste měli dobré pracovní podmínky, ale chtěl bych vás vybídnout k tomu, abyste toto břemeno nesli se mnou.
<P>
Pro mnohé z nás představuje Lisabonská smlouva dlouho očekávané institucionální řešení. Zlepší schopnost Unie řešit stávající problém a přiblíží evropské orgány občanům.
<P>
Zesnulý Bronisław Geremek, na jehož počest jsme nazvali nádvoří štrasburské budovy Parlamentu, rád říkával, že evropská integrace je jako jízda na kole: musíte šlapat do pedálů, abyste udrželi rovnováhu a jeli stale správným směrem. To přesně vystihuje, proč je pro nás ratifikace Smlouvy tak důležitá.
<P>
(Potlesk)
<P>
Před necelým týdnem jsem navštívil polský parlament, abych vzpomněl dvacáté výročí ustavení první nekomunistické vlády v naší části Evropy pod vedením Tadeusze Mazowieckého. Bylo to mimořádně dojemné výročí, neboť tato událost znamenala počátek rychlého zhroucení totalitního systému v ostatních zemích střední Evropy. Byl to první průlom, který umožnil zbourat zeď rozdělující Evropu.
<P>
Mluvím k vám dnes zde ve Štrasburku, hlavním městě regionu, jehož osudy mi připomínají osudy mého vlastního regionu, Slezska, pohraničního regionu, jehož obyvatelé museli často měnit státní příslušnost, aniž by se byli přestěhovali.
<P>
Slavnostně slibuji, že jako předseda Parlamentu budu v nadcházejících letech sloužit jako posel přinášející občanům Evropy a světu zprávu o znovusjednoceném kontinentu.
<P>
Pracujme společně na nalezení praktických řešení velkých úkolů, před nimiž nyní Evropa a svět stojí. Pracujme tak, abychom uskutečnili své sny. Plňme tento úkol s nadšením, s rozumem a s odvahou.
<P>
Protože toto je naše Evropa. Moderní Evropa. Silná Evropa.
<P>
(Sněmovna poděkovala řečníkovi potleskem vstoje)
<SPEAKER ID="102" NAME="Joseph Daul" LANGUAGE="FR">
Pane předsedo, předsedové evropských orgánů, pane Buzku, moje skupina se plně podepisuje pod váš program pro Parlament a pro fungování Parlamentu v nadcházejících pěti letech.
<P>
Má-li Evropský parlament hrát v nadcházejících pěti letech nějakou úlohu, má-li splnit nějaké poslání, je to právě smíření občanů s Evropou. A co by mohlo být pro tento úkol větší výhodou, než mít za předsedu člověka, který je symbolem znovusjednocené Evropy, člověka, jako jste Vy, pane Buzku.
<P>
Proto bych chtěl říci, jak jsem hrdý na to, že to byla moje skupina, Skupina Evropské lidové strany (křesťanských demokratů), která přesvědčila velkou většinu v tomto Parlamentu, aby vám věnovali svou důvěru.
<P>
Tato Evropa, dnes znovusjednocená, neznamená intoleranci nebo vyloučení, ale otevřenost a respektování názorů a původu ostatních. Jsem přesvědčen, že tato koncepce našeho společného žití jako Evropanů nás všechny v této sněmovně sbližuje. Chtěl bych, aby Evropský parlament pod Vaším vedením sdílel tyto hodnoty s našimi spoluobčany.
<P>
Podporuji i odhodlání vypořádat se s tímto úkolem, které jste, pane předsedo, vyjádřil, a doufám, že vyvineme mimořádné úsilí ve prospěch mladých lidí. Moje skupina Vám bude bez váhání pomáhat.
<P>
Pane předsedo, jak jste uvedl, tento Parlament získal v posledních letech pravomoci a širší oprávnění. Šance na vstup Lisabonské smlouvy v platnost tento trend ještě velkolepě posílí. To je jeden z důvodů, proč skupina PPE vyzývá k jejímu co nejrychlejšímu uplatňování. Musíme se na ni samozřejmě technicky připravit, abychom mohli účinně pracovat s Radou a v úzkém partnerství s Komisí, ale musíme se na ni připravit rovněž, a především, politicky. Náš primární cíl je jasný: zajistit, aby Parlament byl lépe naladěn na stejnou vlnu s 500 miliony občanů, jichž je představitelem.
<P>
Aby tak mohl učinit, musí nadále zejména modernizovat své pracovní postupy, například organizaci rozprav - jak jste se o tom zmiňoval. V tomto ohledu podporuji Váš návrh na živou tematickou rozpravu s předsedou Komise.
<P>
Dámy a pánové, je obtížné vysvětlit Evropanům práci Evropské unie. Jsme daleko od tradičního modelu "opozice/většina", na který jsme zvyklí ve svých členských státech, a zdůraznil bych, že zde pracujeme tak, že hledáme konsenzus mimo konkrétní přesvědčení svých politických rodin.
<P>
To je podle mého názoru moderní pojetí politické činnosti. Jsem přesvědčen, že naši spoluobčané mohou na tento způsob přistoupit, ale pod jednou podmínkou: že si dáme tu práci a lépe jim vysvětlíme, o co v Evropě jde. Pane předsedo, doporučuji Vám, abyste se tohoto úkolu ujal a budete mít plnou podporu mé skupiny.
<SPEAKER ID="103" NAME="Martin Schulz">
jménem skupiny S&D. - (DE) Pane předsedo, schvaluji komentáře pana Daula. Pane Buzku, naše skupina může rovněž podpořit většinu, ne-li všechny body programu, který jste předložil. To se týká obsahu Vaší prezentace, procedurálních aktualizací, které jste navrhl, a oživení rozpravy v této sněmovně. Velká většina poslanců této sněmovny bude souhlasit s obsahem řeči, kterou jste přednesl.
<P>
Nesdílím plně názor pana Daula, že jste předložil program na příštích pět let. Pracujme zpočátku na základě následujících dvou a půl let, neboť to je dlouhá doba.
<P>
Jsem ovšem přesvědčen o tom, pane Buzku, že přebíráte funkci v době, která je pro Evropskou unii obtížná. Přebíráte svou funkci i v době obtížné pro Evropský parlament. Poprvé po dlouhé době není proevropský konsenzus v této sněmovně nesporný. Naopak, tato sněmovna je poprvé platformou, na níž pracují a získávají vliv síly, jejichž cíl je přímo protikladný tomu, co jste uvedl ve svém projevu, a to začalo v minulém volebním období a bylo to ještě posíleno nedávnými volbami do Evropského parlamentu. Množství poslanců tohoto shromáždění, kteří chtějí skoncovat s evropskou integrací, množství poslanců, kteří ji chtějí zvrátit, a množství poslanců, kteří chtějí opět nacionalizaci, dramaticky vzrostlo.
<P>
V minulém volebním období jsme zažili pokus o podepsání Listiny základních práv všemi třemi předsedy orgánů. Nebyl bych věřil tomu, že takové výjevy a scény jsou možné v mnohonárodním demokratickém parlamentu, ale všichni jsme byli svědky toho, co se událo. Počet poslanců, kteří mají takové názory, se zvýšil.
<P>
Proto bych řekl, že máte pravdu. Tento přístup představuje zápas o pokračování a prohlubování procesu integrace, zápasu o Lisabonskou smlouvu, která je základní podmínkou pro rozšiřování EU, a také zápas o rozšíření EU na základě hlubší integrace. Jsem rád, že předseda této sněmovny - zejména předseda ze země, která se připojila k EU v nedávné fázi rozšiřování, předseda, který stejně jako předseda vlády jeho země zahájil přístupová jednání - uvádí jako ústřední poselství svého volebního období: chceme více Evropy. Chceme integrovanou Evropu, chceme hlubší Evropu a chceme rozšířenou Evropu jako součást procesu prohlubování, aby bylo dosaženo jedné věci, a to byla ústřední věta Vašeho projevu: solidarita, která vede ke svobodě.
<P>
To je solidarita, již nyní uvnitř potřebujeme, takže této svobody můžeme dosáhnout společně se sociální spravedlností. Pane Buzku, proto socialisté a sociální demokraté plně souhlasí s Vaším projevem. Je ideologickým a duchovním základem boje, jehož se musíme v tomto volebním období účastnit.
<P>
Když jsem byl nově zvoleným poslancem, dostalo se mi té výsady, že jsem si vyslechl projev francouzského prezidenta Françoise Mitteranda ve funkci úřadujícího předsedy Rady. Nikdy jsem nezapomněl jednu větu z tohoto projevu: "Nacionalismus znamená nakonec válku." To znamená, že nakonec opak nacionalismu, překonání nacionalismu, evropský ideál znamená mír. A za jeho dosažení budeme bojovat s Vámi, pane Buzku.
<P>
(Potlesk)
<SPEAKER ID="104" NAME="Guy Verhofstadt">
jménem skupiny ALDE. - (NL) Pane předsedo, především bych Vám chtěl poděkovat jménem Skupiny aliance liberálů a demokratů pro Evropu za Váš úvodní projev. Naše skupina se může plně ztotožnit s programem, který jste uvedl. Jak jsem právě řekl, pane předsedo, vítám Vaše zvolení předsedou Parlamentu nejen proto, že Vy symbolizujete rozšíření Evropské unie, ale i proto, a to bych chtěl zdůraznit, že jste byl zapojen do hnutí Solidarita. A Solidarita se může ohlédnout za třemi velkými úspěchy. Dala lidem v Polsku hlas, zavedla demokracii v celém východním bloku a změnila dokonce podstatně tvář Evropy tím, že rozdělenou Evropu sjednotila. Z Vašeho projevu bylo jasné, pane předsedo, že jste tak získal skvělou zkušenost a můžete tyto tři ambice realizovat v příštích několika letech v Evropském parlamentu. Tyto ambice by měly dát evropskému lidu větší hlas, Evropské unii více demokracie a tak pokročit v evropské integraci.
<P>
Dámy a pánové, myslím si, že by bylo dobré zdůraznit kromě úvodního projevu pana Buzka i to, že podle Eurobarometru je Evropský parlament orgánem Evropské unie, který se těší největší důvěře občanů. To je pro nás všechny náročné, neboť to znamená, že tuto důvěru nemůžeme zradit a musíme umožnit, aby tento hlas lidu měl při rozhodování na úrovni EU větší váhu. Na základě Vašeho projevu, pane předsedo, si zároveň myslím, že stojíme před dvojím úkolem. Zaprvé, musíme uplatňovat Lisabonskou smlouvu a zavést ji co nejdříve. V tomto ohledu, jak jste navrhl, musíme zahájit co nejdříve jednání s předsednictvím Rady, abychom se mohli dohodnout na řadě změn.
<P>
Zadruhé, pane předsedo, vzhledem k tomu, že tohle je druhý aspekt onoho úkolu, myslím si, že Parlament musí využít veškeré možné páky, které má k dispozici, k dalšímu rozšíření své pravomoci. To jsme učinili při postupu jmenování předsedy Komise, ale musíme to nadále dělat kdykoli i u jiné agendy. Podle mého názoru je nejdůležitějším bodem v tomto ohledu potřeba shodnout se v nejbližších několika letech nový rozpočet pro Evropu a Evropskou unii. Za skvělou příležitost pro Evropský parlament považuji v budoucnosti naléhavě vyžadovat, aby tento rozpočet byl založen na vlastních zdrojích Evropské unie, neboť tento Parlament nebude skutečným parlamentem, dokud nebude mít i úplnou kontrolu nad svými vlastními zdroji, které bude moci sám v budoucnu shromáždit.
<P>
(Potlesk)
<P>
V tom spočívá významný úkol pro Vás, pane předsedo: zapojit do tohoto zápasu celý Parlament. V tom budete moci počítat s plnou podporou naší skupiny, neboť my všichni víme, zejména v tomto období hospodářské a finanční krize, že nacionalismus ani protekcionismus nás nezbaví problémů a nezajistí nám budoucnost, řešení pro národy Evropy, pro občany Evropy představuje jen pokračující evropská integrace.
<P>
V každém případě Vám, pane předsedo, přeji mnoho úspěchů.
<P>
(Potlesk)
<SPEAKER ID="105" NAME="Rebecca Harms">
jménem skupiny Verts/ALE. - (DE) Pane předsedo, nemusím se příliš zabývat tím, co uvedl již řečník přede mnou. Mé skupině bylo jasné, že Vaši kandidaturu podpoříme, protože jsme cítili, že je nejvyšší čas, aby úlohu hlavy tohoto Parlamentu převzala osobnost z Evropského parlamentu, která zároveň pochází z jednoho z nových členských států.
<P>
V budoucnosti bychom chtěli, aby byl předseda této sněmovny volen na základě takových důvodů, jako jsou vaše neobyčejné schopnosti a dovednosti, které byly vždy uznávány. Rádi bychom také viděli, kdyby byl vliv národních delegací ve velkých skupinách uplatňován poněkud méně než přístup, který mají osobnosti Vašeho typu.
<P>
Máme velká očekávání, co se týče překonání velkých rozporů, které přetrvávají mezi východem a západem a které jsem popsala před několika týdny. Po letních prázdninách a po sledování politického vývoje bych prostě chtěla říci, že budete mít velmi těžkou úlohu. Mám ten dojem, že hluboká finanční krize a následná hospodářská krize nijak neusnadnily sbližování východu a západu v rámci EU. Naopak, úkoly jsou stale větší, protože nejvýznamnějším problémem je nerovnováha.
<P>
Chtěla bych zaujmout i poněkud kritičtější přístup a připomenout Parlamentu, že dnes je výročí zhroucení společnosti Lehman Brothers. Posíláme velkou delegaci na summit G20, kde se bude jednat o tom, jak lze překonat finanční krizi. V tomto Parlamentu se však nepodařilo projednat žádné usnesení v této oblasti a neposkytl našim vyjednávačům žádný základ, na němž by mohli pracovat. Myslím si, že je to výraz spíše slabosti, než síly.
<P>
Tuším, že se za tím skrývá naše neschopnost shodnout se na analýze toho, jak jsme se do tohoto zmatku dostali. Domnívám se, že za tuto velkou krizi nejsou zodpovědní pouze bankéři, ale že je ve skutečnosti důsledkem neoliberální víry ve výhody neregulovaných finančních trhů, která převažuje nejen v USA, ale je stále velmi rozšířena i v dnešní Evropě. V politikách Evropské unie jsme zdaleka nedosáhli konsenzu, co se týče vyhodnocení této analýzy, a proto nejsme schopni shodnout se na tom, jak se z krize dostat.
<P>
Rovněž věřím tomu, pane předsedo, že všechno, co jste říkal o druhém velkém úkolu, který před námi stojí v souvislosti s mezinárodním kolem jednání, to znamená klimatická krize, je správné. Doufám, že my, Evropané, můžeme v Kodani zaujmout silnější pozice, než je tomu v současné době. Mám dojem, že Evropané stále ještě nehrají příslušnou vedoucí úlohu v oblasti klimatické politiky.
<P>
Je pro to mnoho důvodů, ale jeden z nich mám stále na mysli. Nadále vkládáme příliš velkou důvěru v takové koncepce, jako je "zelený nový úděl", který jménem OSN prosazují pan Ki Mun nebo pan Achim Steiner. Nejsme ani schopni se shodnout na tom, že bychom měli zahájit transformaci své staré industriální společnosti, že bychom měli myslet dále, než jeden den dopředu, a že technologie ohleduplné ke klimatu, účinné technologie a mnoho dalších opatření představuje budoucnost nejen Evropy, ale i světa.
<P>
Pane předsedo, mohu jen uvést, že stojíme před velkými úkoly. Máte-li v úmyslu prosazovat moderní, udržitelné myšlenky, naše skupina za Vámi bude rozhodně stát. Je politováníhodné, že se nedočkáme skutečné změny v obsazení Evropské komise, neboť je stále více zřejmé, že hlavní postava, která stojí za překonanými koncepcemi, pan Barroso, bude i v příštím období v čele Komise.
<P>
Pane předsedo, přejeme Vám mnoho úspěchů! Jménem své skupiny se těším na živé, a doufám i produktivní, rozpravy.
<P>
(Potlesk)
<SPEAKER ID="106" NAME="Michał Kamiński" LANGUAGE="PL">
Pane předsedo, bylo skutečným potěšením poslechnout si dnes Váš projev a Váš program na nadcházející dva a půl roku naší práce. Velice vám děkuji za projev. Potvrzuje vážnost, kterou chováte vůči nám, poslancům Evropského parlamentu, vážnost, která není závislá na politické skupině nebo zemi, z níž pocházíme, ale na názorech, jichž jsme představiteli. Byla to povzbuzující řeč, protože já si myslím, že náš Parlament skutečně potřebuje takové vedení, jaké jste dnes představil ve své vizi. Neshodneme se na všem a není tajemstvím, že mezi námi jsou názorové rozdíly, ale tímto bych chtěl začít a reagovat tak v určitém smyslu na hlasy, které jsem dnes v této sněmovně také zaslechl.
<P>
Není nic špatného na tom, že Parlament je diskusním místem a že je i místem, kde se setkávají lidé, kteří mohou mít různé názory na různé věci, včetně různých názorů na budoucnost Evropy. Problémem je, že bychom se měli v dobré víře snažit konfrontovat své názory s názory druhých - pak bude vždy prostor pro kompromisy. Jestliže předpokládáme - a já předpokládám, že každý v této sněmovně má dobré úmysly a chce pro náš kontinent to nejlepší, pak budeme schopni překonat rozdíly a budeme připraveni k diskusi. Co potřebujeme, je dobrá vůle.
<P>
Samozřejmě, pane předsedo, že naše skupina, Evropská konzervativní a reformní skupina, která je hrdá na to, že vnáší do Parlamentu určitou novou dimenzi politického smýšlení o Evropě, bude chtít mít silný hlas za ty občany, kteří nás zvolili. Ani na chvíli nezpochybňujeme demokratický mandát žádného poslance, který sedí v této sněmovně, tento mandát skutečně hluboce respektujeme, reprezentujeme své voliče. Když si naši voliči vybrali strany, jež jsou součástí skupiny ECR, věděli, pro co hlasují.
<P>
Pane předsedo, Vaše zvolení je historickým momentem. Dovolím si připomenout svým kolegům poslancům a říci to v této sněmovně, že je zde skupina mladých Poláků, které pozvali poslanci z různých politických skupin. Tito Poláci se narodili 4. června, tedy v den konání prvních částečně svobodných voleb v naší zemi. Díky setkání s lidmi narozenými 4. června se už nebudeme cítit mladí, až uvidíme, že už jsou dospělí. Chtěl bych však říci, že když jsem s nimi dnes hovořil a představil si, že nastoupili do autobusu v Rzeszově, městě v jihovýchodním Polsku, a aniž by museli zastavovat na jakýchkoli hranicích, přijeli do Štrasburku do svého Parlamentu, pomyslel jsem si, že nikdo z nás, kdo pamatujeme 4. červen, si neuměl představit tak šťastnou událost - dnes mladí Poláci, mladí Češi, Estonci a Litevci přijíždějí sem do svého Parlamentu.
<P>
Pane předsedo, jsem si jist, že budete bdít nad tímto Parlamentem jako nad demokratickou institucí, jako nad místem skutečné rozpravy lidí, kteří chtějí upřímně pomáhat občanům Evropské unie. A dnes, kdy si připomínáme, že i Vy, pane předsedo, pocházíte z mé země, země, která tolik vytrpěla v rukou totality, víme jedno - a to je na EU skutečně nejlepší - Evropská unie zajistila národům Evropy 60 let bez války. To je velký úspěch této organizace, organizace, kterou my, skupina ECR, chceme reformovat, jak nasvědčuje náš název, ale organizace, v niž věříme. Věříme v lepší Evropu a to je taková Evropa, lepší Evropa, která je bližší svým občanům, kterým budeme v tomto volebním období sloužit.
<P>
(Potlesk)
<SPEAKER ID="107" NAME="Eva-Britt Svensson">
jménem skupiny GUE/NGL. - (SV) Pane předsedo, chtěla bych Vám ještě jednou poblahopřát ke zvolení.
<P>
Transparentnost, demokracie a pluralismus jsou pro EU a pro Parlament vznešená slova, ale nesmějí se nikdy změnit v pouhé symbolické pojistky. Z těchto termínů se bohužel někdy stávají jen krásná slovíčka. Dohody se ve skutečnosti uzavírají za zavřenými dveřmi. Proto potřebujeme v Parlamentu odlišnou pracovní metodu, takovou, kdy naše práce a rozhodování bude viditelné a bude probíhat ve skutečném duchu pravé demokracie. Potřebujeme otevřenou metodu práce, která se bude vztahovat na všechny politické skupiny a na všechny poslance této sněmovny. Pokud se někteří poslanci EP ani necítí být zapojeni do této práce a nejsou si ji vědomi, jak můžeme očekávat, že se naši občané budou cítit zapojeni do naší práce, budou v ni mít důvěru a budou hlasovat ve volbách? Mějme samozřejmě nové technologie, potřebujeme je, abychom mohli poskytovat informace, ale nesmíme zapomínat to nejdůležitější pro zapojení do práce. To je demokracie a transparentnost.
<P>
Prožíváme finanční krizi a krizi životního prostředí a klimatu. Měla bych rovněž uvést, že máme obchodní dohody, které někdy jitří problém s ohledem na dodávky potravin a chudobu ve světě.
<P>
Názor levice je takový, že řešením krizí není pokračování v téže politice, která v určitou dobu přispěla k jejich vzniku. Lidé v Evropě potřebují jinou politiku. Zaslouží si jinou politiku - politiku, která klade na první místo potřeby lidí, nikoli, jak tomu často bývá, potřeby trhu. Jedním ze způsobů, jak nasměrovat politiku správným směrem, je zastavit privatizaci a deregulaci veřejných služeb. Trh totiž není úspěšný, co se týče například uspokojování potřeb lidí po práci a sociálních právech. Musíme nést následky.
<P>
Hovoříme o demokracii. Demokracie rovněž vyžaduje, aby naše občanská práva a svobody nebyly nikdy porušeny. V současné době máme mnoho návrhů na dodatečné monitorování našich občanů. Svoboda vyjadřování se musí uplatňovat i na internetu.
<P>
Takže EU a její občané potřebují jinou politiku pro spravedlivější společnost s větší solidaritou. My v Konfederaci Evropské sjednocené levice a Severské zelené levice jsme připraveni, rádi převezmeme zodpovědnost a sehrajeme svou úlohu při budování spravedlivější a solidárnější EU a spravedlivějšího a lepšího světa.
<SPEAKER ID="108" NAME="Francesco Enrico Speroni" LANGUAGE="IT">
Pane předsedo, ještě jednou Vám blahopřeji ke jmenování. Uvítal jsem Váš projev, Váš program a Vaše přání soustředit se na aspekt, který je podle mého názoru nejdůležitější, nebo by pro nás, poslance EP, měl nejdůležitější být, tedy na naši legislativní práci.
<P>
Dialog s mocnostmi je důležitý, mise jsou důležité, ale hlavním úkolem Parlamentu je podle mého názoru tvorba zákonů a stanovování pravidel, neboť jsme byli zvoleni především proto, abychom vykonávali tento úkol, tento mandát. Jedním z problémů je, že nemáme právo legislativní iniciativy, neboť otcové zakladatelé a jejich následovníci nám to odepřeli. Neustále hlasujeme o usneseních a podepisujeme písemná prohlášení, z nichž nic nevyplývá, protože je Komise nebere v potaz.
<P>
Pan Barroso řekl, že je to tak správně, neboť jinak, pokud by Komise přijímala legislativní návrhy od Parlamentu formou písemných prohlášení a usnesení, by to znamenalo porušení smluv, které to nedovolují. Dovolím si říci, že podle mě je tento výklad záludný: smlouvy to výslovně nestanoví, ale ani to nezakazují.
<P>
Musím zdůraznit, že jestliže Parlament o něco žádá, jestliže Parlament žádá o legislativní iniciativu, činí tak jménem milionů evropských občanů, většiny z milionů evropských občanů, neboť jak písemná prohlášení, tak usnesení, potřebují k přijetí většinovou podporu.
<P>
Jsem si proto jist, že Vy, pane předsedo, uděláte vše pro to, aby Komise souhlasila s tím, že návrhy, které podáváme my, poslanci EP, se mohou stát právními předpisy EU v souladu s vůlí občanů, našich voličů. Je to těžký úkol, ale já jsem si jist, že pro jeho splnění uděláte vše.
<SPEAKER ID="109" NAME="Bruno Gollnisch" AFFILIATION="NI">
(FR) Pane předsedo, jako nezařazený poslanec hovořím pochopitelně svým jménem, ale i jménem některých svých kolegů, nikoli svých nizozemských kolegů ze strany PVV, ale kolegů ze strany Front National, z bulharské strany Ataka, z rakouské strany FPÖ, z British National Party, z maďarské strany Jobbik a z vlámské strany Vlaams Belang.
<P>
Chtěl bych říci, pane předsedo, že ani na vteřinu nepochybuji o upřímnosti Vašich návrhů. Dovolte mi však říci, že mám pochybnosti o jejich reálnosti.
<P>
Začal jste tím, že jste zmínil problém hospodářské krize. Skutečností je, že miliony Evropanů se obávají, že jejich majetek a pracovní místa jsou ohrožena zvrácenými účinky globalizace, která je ve prospěch několika málo lidí uvrhla do nekalé soutěže mezi zeměmi, jejichž pracující jsou cynicky vykořisťováni, a nechala je napospas hrabivosti anonymních finančních zájmů. Je smutné, že Evropská unie nechrání své občany před touto situací. Naopak, ještě je do ní potopila.
<P>
Zadruhé, z mého skromného pohledu chci vyjádřit, že politické síly, které chtěl připustit pan Schulz, jsou hrozbou pro tradiční organizace, a já mu za to děkuji, a chtěl bych vyzvat tento Parlament a Vás, pane předsedo, abyste byli skromnější a stanovili určité dobrovolné hranice našich pravomocí. Jako Evropan a jako křesťan jsem hluboce přesvědčen, že řada hodnot, které sdílíme, jsou univerzálními hodnotami. Velmi rád říkám, že naším úkolem není přinášet světu zásady a zákony, a to tím spíše, že od toho jsou tu takové organizace, jako je OSN, a tím spíše, že je co dělat v Evropě samotné, kde v rozporu s právem na život vyhlazujeme své vlastní děti a kde v rozporu se svobodou projevu prosazujeme morální, mediální, politickou a soudní diktaturu známou jako "politickou korektnost". Politické skupiny, které jako ta naše vyjadřují strasti a naděje milionů občanů Evropy, jsou diskriminovány, pronásledovány a někdy dokonce rozpouštěny, jako strana Vlaams Blok v Belgii, což byl naprostý skandál, proti němuž se v této sněmovně ozval nejeden protest. Kdyby se něco takového stalo v Africe nebo v Latinské Americe, zajisté bychom si vyslechli jinou verzi celé události.
<P>
My, nezařazení poslanci, nemáme stejná práva jako ostatní, to je zřejmé, a jak jsme Vám řekli včera, stále nemáme žádné zástupce v Konferenci předsedů.
<P>
A konečně, v důsledku volebních metod je milionům občanů Evropy upírána možnost být zastoupeni v zákonodárných orgánech svých vlastních zemí, které by měly zastupovat voliče v celé jejich různorodosti.
<P>
Nakonec bych nám všem chtěl poblahopřát k tomu, co si při své práci neustále připomínáme, totiž že Evropa je v historii lidstva regionem, na němž byla vynalezena svoboda národů, kterou jinde nenajdeme, rovnoprávná důstojnost těchto národů a respektování jejich soudní pravomoci a zásady nezasahování, což znamená, že každý zodpovídá za vlastní záležitosti a na svém území. To je jeden z velkých příspěvků evropské civilizace do dědictví lidstva.
<SPEAKER ID="110" NAME="Cecilia Malmström">
úřadující předsedkyně Rady. - (SV) Pane předsedo, poprvé mám jako členka předsednictva Rady příležitost stát před touto sněmovnou a jménem švédského předsednictví a celé Rady i jménem svým bych Vám chtěla co nejsrdečněji poblahopřát. Dvacet let po pádu Berlínské zdi je úžasné vidět Vás v této funkci. Vím, že pro Vás je to osobní vítězství. Je to vítězství pro Evropský parlament a je to také vítězství pro nás všechny, kdo nadšeně podporujeme evropskou spolupráci a všechno, co představuje.
<P>
Chtěla bych Vám také poděkovat za vizionářskou řeč a ambiciózní plány, které máte s tímto Parlamentem. Jsem přesvědčena, že Evropský parlament je ve Vašich rukou v bezpečí. V době, kdy budete stát v čele Parlamentu, snad přinesete konkrétní rozhodnutí, ale rozhodně i zázrak, o němž jste se zmiňoval. V Radě se všichni těšíme na spolupráci s Vámi a s Evropským parlamentem. Mnoho poslanců hovořilo o řadě úkolů, které máme před sebou: otázku klimatu, hospodářskou krizi, zaměstnanost, úlohu Evropy ve světě atd.
<P>
Tady, při zastupování občanů, ale i při rozpravě, která se zde vede, máte důležitou legislativní úlohu. Pro Evropský parlament je mimořádně důležité postavit se vždy za evropské hodnoty. Vstoupí-li v platnost Lisabonská smlouva - a já rozhodně doufám, že se tak stane - rozšíří se úloha Evropského parlamentu a vy budete mít větší vliv na evropskou agendu. Vím, že budete vážně bránit Evropský parlament a jeho úlohu, ale doufám, že budete i mostem k ostatním orgánům a skutečným partnerem pro dialog. Předsednictví se velmi těší na to, že bude Vaším partnerem pro dialog po příštích šest let a přejeme Vám ve Vaší práci mnoho úspěchů.
<SPEAKER ID="111" NAME="Předseda">
Všem novým poslancům Evropského parlamentu bych chtěl říci, že paní ministryně je bývalou poslankyní této sněmovny, tedy jednou z nás.
<SPEAKER ID="112" NAME="José Manuel Barroso">
předseda Komise. - Pane předsedo, jménem Komise a jménem svým bych Vám chtěl ještě jednou upřímně poblahopřát a popřát Vám po celé funkční období hodně úspěchů. Vaše zvolení je symbolem nejen znovusjednocení Evropy, ale i Evropy, která je velmi oddána ústředním hodnotám svobody a solidarity.
<P>
Osobně a institucionálně se chci zavázat k úzké spolupráci s Vámi a s Evropským parlamentem. Parlament a Komise jsou dva orgány Společenství par excellence v jádru věcí, jež se odehrávají ve Společenství. Vy a všichni poslanci tohoto Parlamentu jste byli zvoleni našimi občany v přímých volbách a Komise má právo a povinnost stavět evropské zájmy nad zájmy jednotlivců. Jsem přesvědčen, že máme zvláštní odpovědnost za evropský projekt při plném respektování Smluv.
<P>
Proto chci znovu zdůraznit svou ochotu spolupracovat a posunout tak vpřed evropskou parlamentní demokracii.
<P>
(Potlesk)
<SPEAKER ID="114" NAME="Sergio Paolo Francesco Silvestris" AFFILIATION="PPE">
(IT) Vážený pane Buzku, velmi se mi líbil váš projev a zejména jeho část o institucionální, ale také sociální úloze parlamentu, kterou jste označil za skutečný základ evropského demokratického systému.
<P>
Dnes oslavujeme skutečnost, že počet členů unie dosáhl 27 poté, co tyto země rozdělovaly ideologie opírající se o teror, který postavil zdi na našem kontinentě; zdi, které nepřetrvaly a které strhl vítr demokracie a svobody.
<P>
Letos slavíme třicáté výročí prvních voleb do parlamentu na základě všeobecného volebního práva spolu s dvacetiletým výročím pádu Berlínské zdi. Jsem rád, pane Buzku, že mohu připomenout, že tehdy před třiceti lety, kdy mojí rodiče zvolili první italské poslance do tohoto parlamentu, ve vaší zemi právo volit do Evropského parlamentu neexistovalo.
<P>
V roce 1979, pouhý rok po zvolení Karola Wojtyly papežem katolické církve, kdy se v Itálii a dalších zemích konaly první volby do Evropského parlamentu, jste byl aktivním členem poloilegální odborové organizace Solidarność, která bojovala za nastolení demokracie a svobody ve vaší zemi. Abychom uplatnili stejná práva, tj. právo na demokracii a svobodu, jsme šli k volbám, zatímco vy jste každý den nasazoval svůj život a riskoval represe.
<P>
Z tohoto důvodu, pane předsedo Buzku, jsem poctěn, že jsem svým malým a možná nerozhodujícím hlasem mohl přispět k vašemu zvolení, a jsem rád, že se dnes v Parlamentu setkávají země s různými historickými zkušenostmi inspirovanými stejnými hodnotami a ideály: zkušenostmi, které činí dějiny této mladé Evropy silnými.
<SPEAKER ID="115" NAME="Marek Siwiec" AFFILIATION="S&amp;D">
(PL) Pane předsedo, blahopřeji vám ke zvolení a ke zdařilému projevu. Byl bych rád, kdybyste ve svém projevu věnoval o něco více pozornosti zemím východní Evropy. Zanedlouho se na Ukrajině budou konat velmi složité volby. Od Evropského parlamentu se očekává, že projeví zájem o demokratické postupy v této zemi. Byl to právě Evropský parlament, hlavní orgán Evropské unie, odkud před pěti lety vzešla podpora tamním velkým změnám.
<P>
Chtěl bych požádat, aby k této záležitosti spojené s prezidentskými volbami na Ukrajině bylo přistupováno zvláštním a nekonvenčním způsobem, aby do ní byly zapojeny instituce a delegace vzniklé za tímto účelem, aby tak Evropský parlament byl považován za seriózní orgán zabývající se demokratickými postupy na Ukrajině.
<SPEAKER ID="116" NAME="Eva Lichtenbergerivá" AFFILIATION="Verts/ALE">
(DE) Pane předsedo, chtěla bych vám poblahopřát a především vám říct následující. Parlament je posuzován podle toho, jakým způsobem uplatňuje svá práva, a také na základě toho, že se nevyhýbá závažným politickým diskusím.
<P>
Je odpovědností nás všech, abychom s vámi spolupracovali a zajistili tak, aby tento Parlament nepodléhal nátlaku ze strany Komise, která překládá nedomyšlené návrhy nebo návrhy představující jednostranné zájmy určitých lobbystických skupin. Je naší odpovědností a povinností jasně se k tomuto bodu vyjádřit. Musíme zvážit, jak naši situaci změní Lisabonská smlouva. Doufám, že toto vše budeme schopni učinit.
<P>
Musíme jasně prokázat, a dle mého názoru se to také týká otázky volby předsedy Komise, že uplatňujeme svá práva, a musíme v tomto směru Komisi vyslat jasný signál. To znamená, že nyní nesmí dojít k přímé volbě pana Barrosa.
<SPEAKER ID="117" NAME="Zoltán Balczó" AFFILIATION="NI">
(HU) Pane předsedo Buzku, dovolte mi, abych se na vás obrátil přímo, přestože sedíte ve svém poslaneckém křesle. Vaše zvolení v tomto parlamentu je považováno za znamení toho, že již neexistuje žádný východní blok, ale pouze sjednocená Evropa. Tuto skutečnost jste zmínil , když jste hovořil o tom, že již neexistuje stará a nová Evropa, ale pouze naše Evropa.
<P>
Řada lidí to tak bohužel nevnímá. Zmínil jste také velké obavy, které panovaly v zemích, které přistoupily k unii teprve v roce 2004. Nicméně v současné době si uvědomujete pocit zklamání, které tyto země zažívají. Jejich důvodem je chybějící rovnost práv. Rovná práva jsou klíčovou otázkou. Pan státní tajemník Lindblad uvedl, že rovnost práv byla základním principem rozpočtu. Pokud tomu tak skutečně je, proč neexistuje rovnost práv, co se týče zemědělských dotací? Maďarsko prokázalo, že jeho institucionální systém je schopen tyto dotace čerpat, je však nadále v tomto ohledu diskriminováno.
<P>
Pane předsedo, vybízíte každého, aby používal svůj mateřský jazyk. Jsem rád, že jako Maďar mohu v tomto parlamentu požívat rovných práv, avšak na Slovensku bych byl za používání svého mateřského jazyka postihován. Pane předsedo, navrhl jste, že se stanete prostředníkem. Upřímně vám za tuto nabídku děkujeme. Nicméně skutečného výsledku bude dosaženo pouze v tom případě, pokud bude maďarská menšina moci v zemi svého narození svobodně používat svůj mateřský jazyk. Také v tom vám přeji mnoho úspěchů.
<SPEAKER ID="118" NAME="Zuzana Roithová" AFFILIATION="PPE">
Pane předsedo, mám obrovskou radost, že právě Vy, občan s tak vysokým morálním kreditem, a nadto původem ze Slezska, přebíráte žezlo z rukou Hanse-Gerta Pötteringa a že jako on zdůrazňujete hodnotový potenciál sjednocené Evropské unie, jako jsou lidská práva a solidarita mezi národy. Toto volební období zatížené hospodářskou krizí tuto solidaritu prověří. Nemám o ni strach, pokud jde o hlasování v tomto parlamentu, ale vím, že jednotliví občané a regionální politici stále častěji hodnotí naše hlasování podle hesla: bližší košile než kabát. A proto vás chci vyzvat, pane předsedo, věnujte při referování o naší práci tady v Evropském parlamentu více než dříve pozornost zlepšení postavení Evropanů v globálních souvislostech.
<SPEAKER ID="119" NAME="Charles Tannock" AFFILIATION="ECR">
Pane předsedo, vždy jsem obdivoval pana Barrosa jako předsedu Komise, který je pro-atlanticky orientovaným zastáncem volného obchodu a který má velkou podporu mé strany. Mám rovněž velmi rád Portugalsko, a proto José Manuela s velkým potěšením podporuji.
<P>
Nicméně mě znepokojuje skutečnost, kterou jsem se včera dočetl v Daily Telegraph, a to že se dohodl se skupinou ALDE na vytvoření nové a rušivé silné pozice komisaře pro lidská práva, který by se zabýval jak vnějšími, tak vnitřními záležitostmi spojenými s lidskými právy. To je zcela otevřeně v rozporu s rozhodnutím pravého středu tohoto parlamentu, které zamítá novou kombinovanou komisi pro lidská práva. Znamenalo by to zdvojení činnosti Rady Evropy a jejího vlastního komisaře pro lidská práva. Mohl by pan předseda Barroso upřesnit své kroky a úmysly v tomto směru?
<SPEAKER ID="120" NAME="Předsedající">
Domnívám se, že tento dotaz by měl být dnes položen v jinou dobu, a to až budeme projednávat prohlášení pana Barrosa, nikoliv však nyní.
<SPEAKER ID="121" NAME="Csaba Sógor" AFFILIATION="PPE">
(HU) Pane předsedo Buzku, hovořil jste o slovensko-maďarském sporu. O slovensko-maďarský spor se nejedná. Ve skutečnosti se jedná o spor mezi Slovenskem a Evropskou unií, jelikož spočívá v přehlížení základních evropských hodnot ze strany jedné země. Vašim úkolem je pomoci dosáhnout dohody ne mezi Slovenskem a Maďarskem, ale mezi Parlamentem Evropské unie a Slovenskem, které porušilo dokumenty a dohody, které podepsalo a ratifikovalo.
<P>
Zadruhé je zde otázka Slezska. Jsem rád, že jste ji zmínil. V rámci Evropské unie existuje spousta podobných území, která v minulém století patřila více zemím. My Maďaři jsme byli po první světové válce rozděleni mezi 10 zemí, z nichž sedm je nyní členy EU. Jsme velmi vděční za to, že nyní můžeme být spolu bez použití zbraní a změn hranic. V průběhu minulého století se obyvatelé Malých Karpat učili pět oficiálních jazyků. Proč to zmiňuji? Protože také v mé vlastní zemi, v oblasti Székely v Transylvánii, se současná rumunská vláda stále stydí za náš mateřský jazyk a symboly.
<P>
Nicméně problém lidských práv se v rámci Evropy neomezuje pouze na východní blok; zasahuje také na západ. Proto naléháme, aby Evropa neměla pouze komisaře pro národnostní menšiny, ale také právní rámec pro tyto menšiny, který by byl závazný pro každou evropskou zemi.
<SPEAKER ID="122" NAME="Diane Doddsová" AFFILIATION="NI">
Pane předsedo, děkuji za váš projev. Nicméně se domnívám, že se naše představy výrazně rozcházejí. Stojím zde před vámi jako člověk věřící v Evropu spolupracujících národů a ne v Evropu svázanou federalistickým přístupem daným Lisabonskou smlouvou.
<P>
Dne 2. října budou irští voliči podruhé hlasovat o Lisabonské smlouvě; smlouvě sepsané proto, aby se obešlo zamítnutí evropské ústavy v referendu. Chválím voliče Irské republiky, že v prvním referendu projevili zdravý rozum, který, jak doufám, projeví opět i napodruhé. Vybízím je, aby pevně stáli za svým rozhodnutím Smlouvu odmítnout. Dodatečné sliby a hrozby podstatu Smlouvy nijak nepozměnily. Nadále zůstává špatnou cestou pro Evropu a evropské národy.
<P>
Nicméně se domnívám, že tato možnost volby by měla být dána také mému národu, britskému národu. Labouristická vláda mu referendum přislíbila, a měla by proto tento slib dodržet. V opačném případě by to měli učinit její případní následovníci z Konzervativní strany.
<SPEAKER ID="123" NAME="Csaba Sándor Tabajdi" AFFILIATION="S&amp;D">
(HU) Pane předsedo, jako Maďar a příznivec Polska, stejně jako Východoevropan a občan nového členského státu mám velkou radost a cítím uspokojení z vaší práce předsedy, jelikož může přispět k úplné emancipaci 12 nových členských států. Dosud jsme si byli pouze rovni, chtěli bychom si však být rovnější.
<P>
Pane předsedo, svou připraveností chopit se tak citlivé otázky, jako je Slezsko, kterou se dosud nikdo nezabýval, jste učinil historický závazek. Jinými slovy, zhošťujete se úlohy prostředníka při jednáních o otázkách národnostních menšin. Menšiny představují 15 % evropské populace, z nichž 6,5 % jsou migrující nebo imigrující menšiny zejména v západní Evropě, a 8,5 % představují historické menšiny.
<P>
Skutečnost, že se chcete stát prostředníkem v maďarsko-slovenském sporu a mezi slovenskou většinou a maďarskou etnickou komunitou na Slovensku, je historickou událostí. Doufám, že váš příklad bude následovat i Komise. Otázky národnostních menšin nemůžeme přehlížet. Děkuji za vaši pozornost a přeji vám mnoho úspěchů.
<SPEAKER ID="124" NAME="Antonello Antinoro" AFFILIATION="PPE">
(IT) Pane předsedo, dámy a pánové, chtěl bych vyjádřit, pane Buzku, jak jsem pyšný, že mohu být součástí tak významného orgánu, jakým je Evropský parlament, kterému předsedáte. Oběti, které jste přinesl své zemi před 20 lety a které umožňují 12 již dříve zmíněným zemím, aby byly zastoupeny v této komoře, činí Evropu silnější.
<P>
Nicméně bych rád vyjádřil svůj zájem o program, který jste představil ve svém projevu a který, jak doufám, Parlament posílí. Věřím, že bude uskutečněn.
<P>
Doufám, že příští předseda Evropské komise, kterým, jak jsem si jist, bude pan Barroso, vyslyší vaše silná slova a zajistí, aby Parlament splnil potřeby více než 550 milionů evropských občanů, kteří nás zvolili, vybrali si nás a žádají, aby Parlament a každý z nás poskytl odpovědi, které se Evropa jistě snažila dát, ne však zcela úspěšně.
<P>
S ohledem na tuto stránku vaší práce doufám a jsem přesvědčen, že vaším prostřednictvím se nám podaří dosáhnout jistoty, o které jste vy sám hovořil.
<SPEAKER ID="125" NAME="Miloslav Ransdorf" AFFILIATION="GUE/NGL">
(CS) John Stuart Mill řekl, že by parlament měl být zrcadlem života národů. To není malý úkol a myslím si, že by měl být důležitý pro naše další funkční období. Tím spíš, že Evropa je příliš důležitá věc, než aby byla svěřena pouze rozhodování tzv. politických elit.
<SPEAKER ID="126" NAME="Michael Theurer" AFFILIATION="ALDE">
(DE) Pane předsedo, chtěl bych vám srdečně poblahopřát k vašemu projevu. Proces ukončení rozdělení Evropy byl na jedné straně výsledkem touhy zemí střední a východní Evropy po svobodě a na straně druhé odrazem přitažlivosti Evropy jako ekonomického modelu.
<P>
Domnívám se, že velmi málo věříme v budoucnost. Pokud v ní nemůžeme věřit my v Evropě, kdo jiný tedy? Měli bychom přesvědčivěji vysvětlovat, že jsme schopni řešit problémy důvěryhodně. Máme velký potenciál a v celosvětovém měřítku máme mnoho možností pro růst. Dokud lidé budou potřebovat zboží a služby, bude stále dostatek příležitostí pro růst. Můžeme zajistit, aby Evropa měla svůj podíl na tomto růstu a všichni z něj budou těžit.
<P>
Rád bych každého z nás vyzval, aby měl více důvěry v Evropu jako úspěšný model, a chtěl bych vás požádat, abyste tuto myšlenku předávali ve vašich projevech dál.
<SPEAKER ID="127" NAME="Krisztina Morvaiová" AFFILIATION="NI">
(HU) Maďarsko si dne 23. října 2006 připomnělo výročí revoluce z roku 1956 a její boj za svobodu. V ten den policie řízená vládou zaútočila na pokojné demonstranty, chodce, a dokonce na četné skupiny zahraničních turistů v restauracích.
<P>
V zemi zavládl absolutní teror. Stovky lidí utrpěly těžká zranění, včetně 14 osob, které utrpěly zranění očí, řada z nich přišla o zrak. Stovky lidí byly uvězněny a byla proti nim vedena smyšlená trestní stíhání, která skončila teprve nedávno, kdy všichni prakticky bez výjimky byli propuštěni.
<P>
Předseda vlády tuto mimořádnou práci policie ocenil. Dnes, pane předsedo, máme zde v Evropském parlamentu Kingu Gönczovou, místopředsedkyni Výboru pro občanské svobody, spravedlnost a vnitřní věci, která byla členkou vlády, která schválila útok policie. Pane předsedo, chtěla bych znát váš postoj k této záležitosti. Chtěla bych vás také jménem Maďarska požádat, abyste v duchu solidarity bojoval za lidská práva v Evropské unii a usiloval o ukončení krize lidských práv, která v Maďarsku přetrvává od podzimu 2006. Chtěla bych rovněž vyzvat osobu v tomto Parlamentu, která je připomínkou této situace a je ostudou této sněmovny, aby rezignovala na svůj post místopředsedkyně výboru LIBE.
<SPEAKER ID="128" NAME="László Tőkés" AFFILIATION="PPE">
(HU) Jako Maďar žijící v Rumunsku bych chtěl v duchu solidarity poblahopřát panu předsedovi Jerzymu Buzkovi, důstojnému následovníkovi bývalého předsedy Hanse-Gerta Pötteringa. V duchu solidarity chci připomenout, že před 70 lety Maďarsko přijalo polské uprchlíky.
<P>
V duchu solidarity chci vyjádřit naše potěšení nad tím, že jedna z klíčových postav polské Solidarity byla jmenována do vedení Parlamentu. Chci také připomenout papeže Jana Pavla II. a aspekt víry. Solidarita a maďarská revoluce roku 1956 znamenaly svobodu, zatímco události v Temešváru (Timişoara) spolu s osobností a duchovnem papeže Jana Pavla II. představují sílu víry. Očekáváme také, že přistoupení polského národa a východní Evropy k Evropské unii bude mít stejný přínos a přinese více víry. Proto vzhlížím k předsednictví pana Buzka s důvěrou.
<SPEAKER ID="129" NAME="Wojciech Michał Olejniczak" AFFILIATION="S&amp;D">
(PL) Pane předsedo, chtěl bych Vám také velmi upřímně poblahopřát nejen k vašemu zvolení, ale také k vašemu dnešnímu projevu, jelikož jste prokázal, že máme jednu Evropu a že zde nejsou staré a nové země. Evropa také nadále zůstává různorodá. Váš závazek k tomu, že Evropský parlament bude tuto různorodost promítat do své činnosti, má obrovskou hodnotu.
<P>
Nicméně to neznamená, že Evropa si je rovná. Existuje vskutku řada rozdílů, kterými bychom se v Evropském parlamentu měli zabývat. Občané Evropské unie jsou velmi často za stejnou práci odměňováni zcela odlišným způsobem. V dnešní době je mezi občany Evropské unie vysoká míra nezaměstnanosti, což je další problém, který musíme vyřešit. Existuje příliš velká rozdílnost a nerovnost podmínek přístupu k výhodám spojeným se vzděláváním, kulturou a zdravotní péčí. Jedná se o obrovskou výzvu, kterou by si Evropský parlament pod vaším vedením měl rovněž vytyčit.
<P>
Rád bych věděl, co by se podle vás mělo udělat v souvislosti s tím, co bylo řečeno o společné energetické politice, tj. se závazkem, který je v současné době spíše německou a ruskou záležitostí než záležitostí Evropy. Mám na mysli otázku plynovodu, protože jste hovořil o energetické politice. Je zde také otázka rozšíření Evropské unie - co Ukrajina? Jaký časový rámec nastavíme pro přijetí Ukrajiny do Evropské unie?
<SPEAKER ID="130" NAME="Jerzy Buzek" LANGUAGE="PL">
Nejprve bych chtěl poděkovat všem, kteří se zúčastnili diskuse, za jejich mimořádnou podporu. Chápu, že můžeme mít v určitých případech rozdílné názory. To je velmi dobře, protože to vždy přináší něco nového. Pouze výměna názorů, rozdílnost názorů a diskuse nám mohou poskytnout odpovědi na většinu složitých otázek. Obrovská podpora, které se mi dostalo během projevů zde ve sněmovně, mě dále zavazuje, jelikož jsem si vědom, že stojíme před velkými výzvami, a musíme je všechny zvládnout. Dali jste mi výjimečný a silný mandát ve výjimečné době. Rád bych zdůraznil, že jsem si toho vědom, stejně jako jsem si vědom svých povinností pro následující dva a půl roku práce nejen Evropského parlamentu, ale celé Evropské unie. Uvědomuji si také, jak neuvěřitelně důležitý je dojem, který občané mají z naší práce.
<P>
Chtěl bych velmi vřele poděkovat panu Josephu Daulovi, předsedovi poslaneckého klubu Evropské lidové strany (Křesťanských demokratů). Velmi oceňuji, že zdůraznil pojem "naše Evropa". Jsem jedním z těch, kteří sem přišli ze střední a východní Evropy, nyní však naše společná Evropa vyžaduje společnou činnost. Nezapomínám, odkud jsem přišel, čas však plyne rychle. Integrace vyžaduje, abychom cítili vzájemnou zodpovědnost a aby si ji uvědomovaly také nové členské země, tzv. "nové", ačkoli jak jsem uvedl, neexistují "nové" a "staré" země.
<P>
Pan Schulz zdůraznil délku mého programu, tj. že je dvou a půlletý. To je pravda. Měl jsem však na mysli to, že potřebujeme kontinuitu. Hovořil jsem vlastně o tom, jak by Evropa měla vypadat za pět či deset let a jakého směru bychom se měli držet. Za dva a půl roku nový předseda doplní nové priority nebo pozmění stávající, mějme však před sebou vždy dlouhodobou perspektivu, tj. snad i deset až patnáct let, abychom tak předcházeli událostem, které by nás mohly zaskočit. Souhlasím samozřejmě s tím, že základem nejlepšího rozšíření Unie je naše vnitřní integrace.
<P>
Pan Verhofstadt zdůraznil důležitost veřejného mínění, s čímž souhlasím. Veřejné mínění zde má obrovský význam. Parlament zastupuje občany, z čehož plyne naše velká zodpovědnost. Zdůraznil rovněž, že bychom se měli jako odpověď na krizi spojit, a to i v oblasti hospodářství, a činit rozhodnutí společně, nechovat se tudíž protekcionisticky, což jsem také zdůraznil ve svém projevu.
<P>
Paní Harmsová hovořila o vztazích s národními parlamenty. Vyhotovujeme více než 50 % evropských právních předpisů, které jsou následně schvalovány národními parlamenty, je proto velmi důležité, abychom s parlamenty v našich zemích měli dobré vztahy. Proč? Protože potřebujeme větší kontakt s našimi občany. Není pochyb, že naše národní parlamenty mají výrazně lepší kontakt s veřejností. Každý den o nich vysílají televize, což vždy neplatí o našem Parlamentu. Umožněme, aby se občané dozvěděli více o důležitosti naší práce zde v Evropském parlamentu, stejně jako v Evropské komisi a Evropské radě. Umožněme, aby se dozvěděli, že Evropský parlament je zodpovědný za více než polovinu rozhodnutí týkajících se našich zemí. Díky skutečnosti, že od nynějška budeme blíže národním parlamentům, bude pro nás snazší sdělovat tyto informace.
<P>
Krize samozřejmě odhalila obrovský nedostatek důvěry. To byla její skutečná příčina. Paní Harmsová a já máme stejný názor na otázku klimatu. Oba jsme byli na Bali, oba jsme byli v Poznani a rovněž oba budeme v Kodani. Společně vyhotovíme dohodu.
<P>
Pan Kamiński zdůraznil, že máme odlišné názory na budoucnost Evropy. S tím souhlasím, přesto bychom měli naslouchat jeden druhému. Pokud zastupujete velké skupiny občanů, kteří mají odlišný názor na budoucnost Evropy, získáme tak nová varování a informace, a my nebo já, kdo věříme v budoucnost Evropy a evropské integrace, se dozvídáme o Evropanech výrazně více díky nejrůznějším námitkám a připomínkám, které předkládáte. Můžete si být jistý, že debata na toto téma bude důkladná.
<P>
Paní Svenssonová hovořila o transparentnosti Parlamentu, o tom, že my i naši voliči musíme vědět, jaká rozhodnutí činíme. Zcela souhlasím. Nemám nejmenších pochyb o tom, že problém sociální spravedlnosti je důležitý. Já sám mám kořeny v odborovém hnutí, po řadu let jsem byl členem běžné odborové organizace. Nicméně velmi dobře víme, že abychom měli ty správné prostředky pro pomoc těm nejchudším, musíme mít zdravou ekonomiku a musíme neustále usilovat o nalezení vzájemné rovnováhy.
<P>
Pan Speroni hovořil o patřičné a hodnotné spolupráci s Evropskou komisí a Evropskou radou. Uvědomte si prosím, že význam Parlamentu roste. Lisabonská smlouva nám zaručuje výrazně více pravomocí než dosud. Je to správná věc, jelikož jsme zástupci zvolení přímo občany EU.
<P>
Pan Gollnisch nezpochybňuje upřímnost mých záměrů, nicméně ho zajímá, zda jsou reálné. Chtěl bych říct, že před 30 nebo 40 lety bylo zcela nereálné domnívat se, že bych kdy mohl stát před tak velkým orgánem a odpovídat na vaše dotazy. Tato myšlenka natolik postrádala reálný základ, že by mě ani nenapadlo o ní snít. Vidíme proto, že pokud půjdeme určitým směrem s hlubokou vírou a přesvědčením, stanou se zdánlivě nemožné věci skutečnými. Usilujme tedy o to, aby se nemožné stalo možným.
<P>
(Potlesk)
<P>
Paní Malmströmová, ano, spolupracujeme se švédským předsednictvím. Švédsko jsem již navštívil . Hovořili jsme o změnách klimatu, obecně o klimatu v Evropě, o krizi a nezaměstnanosti. Pro tuto oblast existuje velmi důležitý program, Stockholmský program. To bych rád připomenul. Parlament má mít rovněž velký podíl na splnění tohoto programu, včetně oblasti organizovaného zločinu, a to nejen v rámci Evropské unie.
<P>
Není pochyb o tom, že budeme spolupracovat s panem Barrosem. Jeho nabídka mě velmi potěšila. Pan Silvestris hovořil o krátké historii osvobození Evropy a já plně sdílím jeho názor.
<P>
Pan Siwiec zmínil otázku Ukrajiny. Co se mě týče, je to jasná záležitost, protože jsem byl členem delegace Evropské unie pro Ukrajinu. Byl jsem na Ukrajině celkem třikrát, jak si vzpomínáte, a nechtěl jsem to zmiňovat. Uvědomte si prosím, že pro Evropany je důležitý každý aspekt evropské spolupráce: v oblasti Středomoří, s Latinskou Amerikou a se Spojeným státy americkými, avšak nejdůležitější jsou pro nás naši sousedé. Naši sousedé se nacházejí okolo Středozemního moře a ve východní Evropě. Východní a jižní Evropa jsou hlavními oblastmi spolupráce, nebudeme se však přít o to, která z těchto oblastí je důležitější. Na Ukrajině se blíží volby, a proto po následujících šest měsíců bude dění na Ukrajině jistě nejdůležitější záležitostí. Nicméně, nesmíme se na toto téma mezi sebou přít. Je velmi důležité, abychom udrželi jistou rovnováhu. Plně podporuji vaše stanovisko v této záležitosti.
<P>
Paní Lichtenbergerová hovořila o úloze parlamentu při přípravě právních předpisů. Souhlasím s tím, že musíme vytvářet právní předpisy transparentně, že musíme mít svůj vlastní názor, nicméně to vše je ve skutečnosti dáno již Lisabonskou smlouvou. Pokud tato smlouva vstoupí v platnost, dojde k tomu automaticky.
<P>
Pan Balczó vznesl dotaz, zda sjednocená Evropa skutečně existuje v té míře, o jaké jsem hovořil ve svém projevu. Ano, skutečně existuje a je jednotná, stále však formou partnerství řeší problém zemědělství. Jasně jsem řekl, že Evropská unie má finanční prostředky na podporu soudržnosti. Poté co jsme se sjednotili, nerozbijme tuto jednotu kvůli nedostatečné míře reciprocity v oblasti rozvoje příležitostí pro občany. Podpoříme snahy v tomto směru. Některé země Evropské unie jsou jejími členy 20 či 30 let a stále se účastní těchto programů. Všichni máme stejná práva. Je skutečností, že ve sjednocené Evropě máme rozdílné životní úrovně. Doufáme, že tyto rozdílnosti srovnáme, je to naše příležitost. Chci však zdůraznit, abychom nyní hovořili o Společenství a také o naší zodpovědnosti.
<P>
Plně souhlasím s paní Roithovou, která hovořila o společné zodpovědnosti za krizi. Mimoto žijeme v tak velké vzájemné blízkosti, že téměř neexistují překážky pro vzájemné porozumění. Tato skutečnost je pro nás nesmírně důležitá. Pan Tannock zmínil otázku komisaře pro lidská práva. Jedná se pochopitelně o otázku, o které rozhodne Komise a její předseda. Nicméně jsem si jist, že se s panem Tannockem za pár měsíců setkáme na Ukrajině, kde se budou konat prezidentské volby.
<P>
Pan Sógor hovořil o dvoustranných evropských diskusích, proto bych chtěl říct, že nejlepší způsob pro řešení problému národnostních menšin je právě jednání na bilaterální úrovni. Nicméně otevřít hranice je lepším řešením, než je měnit. V Evropě jsme se naučili nemít spory ohledně hranic a v naší části Evropy tento problém nemáme. Jednoduše jsme otevřeli hranice, což je náš cíl a náš největší úspěch.
<P>
Paní Doddsová uvedla, že Evropská unie by měla být Evropou spolupracujících národů, nikoli federální unií. Hovořila jste velmi moudře. Hovoříme tu vskutku o spolupráci mezi národy, o potřebě uchovat si vlastní identitu, ale také o potřebě vzájemné otevřenosti a spolupráce. Velmi se mi líbily vaše myšlenky. Evropská unie ve své současné podobě, stejně jako v podobě, kterou jí dá Lisabonská smlouva, přesně odpovídá vašim představám.
<P>
Pan Tabajdi hovořil o regionech a také o mém regionu, Slezsku, a uvedl, že v určitém smyslu plní roli zprostředkovatele. Souhlasím. Pokud se jedná o přeshraniční regiony, tyto regiony dávají možnost pro lepší vzájemné porozumění. Pan Antinoro poté hovořil o úspěších mé země. Děkuji za vaše poznámky. Posílím Evropský parlament? Určitě pro to mám dostatek energie. Je však k tomu naprosto nezbytná energie více než 700 kolegů v parlamentu, se kterou počítám, a věřím, že všichni zde jsme plní energie.
<P>
Pan Ransdorf opravdu zastupuje občany a jejich život. Souhlasím. To je také důvod, proč roste zodpovědnost a pravomoci Evropského parlamentu. Měli bychom také umožnit národním parlamentům, aby měly větší vliv na dění v Evropě. Pan Theurer hovořil o snaze o dosažení svobody na jedné straně a o přitažlivosti na straně druhé. Ano, zdejší část Evropy byla přutažlivé, ale v té naší jsme bojovali za svobodu. To je pravda. Uvědomte si prosím, že jsme uklidnili situaci na Balkáně, kde dnes panuje mír. Chvála bohu. Obrovská přitažlivost Evropské unie se opírá o snahy zemí tohoto regionu o začlenění do ní.
<P>
Paní Morvaiová připomenula některé dramatické události. Pokud byste mi chtěla předložit více informací k tomuto tématu, učiňte tak prosím písemnou formou. Mohu se s vámi rovněž setkat a projednat tuto otázku, abych ji dostatečně porozuměl. Pan Tőkés hovořil o roku 1956 a o Maďarsku. My všichni se o tyto události velmi zajímáme a usilujeme o hlubokou důvěru v Evropskou unii. Ano, já také hluboce věřím v sílu Evropské unie.
<P>
Pan Olejniczak nicméně položil řadu dotazů týkajících se nerovností v Evropě. Musíme rozhodně hovořit o jednotě, na druhé straně však jsou stále čerpány finanční prostředky, o kterých jsem dříve hovořil, stejně jako veškerá opatření, jejichž cílem je poskytnout možnosti pro odstranění nerovností, zůstávají v platnosti. V tomto směru nedošlo k žádným změnám. Situace samotná je stále tak otevřená a jasná, jak tomu vždy bylo. Proto je velmi dobře, že máme sjednocenou Evropu. Pokud jde o odpověď na otázku týkající se dodávek ropy, plynu a zdrojů energie obecně, musíme se věnovat společné energetické politice. Nebudou pak mezi námi vznikat zbytečná napětí, jež mezi nás staví zbytečné překážky, které již po desetiletí překonáváme. To je náš úkol do budoucna. Proto předkládám návrh společné energetické politiky.
<P>
Pro přistoupení k Evropské unii musí být pochopitelně splněna daná kritéria. Bylo rovněž řečeno, že Evropská unie musí být dobře vnitřně integrovaná, aby do ní mohly přistoupit další země. Pouze takto bude přijetí nových členských zemí účinné. Na integraci potřebujeme čas, nicméně některé země, jako třeba Chorvatsko, jsou již z velké míry na integraci připravené. Přestože Chorvatsko čelí jistým problémům, má velké předpoklady k tomu, aby bylo přijato do Evropské unie velmi brzy. Podobně je na tom také Island. Je však velmi složité stanovit časový rámec pro ostatní země, které zatím nejsou tak dobře připravené. Uvědomte si prosím, že země střední a východní Evropy, které jsou nyní členy Evropské unie, zahájily přípravu na integraci v letech 1991/1992, trvalo jim tudíž dvanáct let, než byly do Unie přijaty. Navíc jsme měli lepší podmínky, než mají země nyní, jelikož tenkrát byla lepší situace ve světě: nebyla žádná krize a řada dalších faktorů se nakombinovala tak, že nám poskytla lepší podmínky. Proces integrace je dlouhodobý a já bych se neodvažoval stanovit časový rámec. Uvědomme si však, že rozšíření je správnou, i když dlouhodobou, politikou Evropské unie.
<P>
Ještě jednou bych chtěl poděkovat vám všem za účast na diskusi. Pečlivě jsem si zaznamenal všechny připomínky a budu s nimi pracovat jako se základem pro přípravu úprav. Budeme se navíc pravidelně setkávat. Budu sedět zde, kde sedím nyní, jelikož bych chtěl být vám všem co nejblíže.
<P>
(Potlesk)
<SPEAKER ID="131" NAME="Předsedající">
Děkuji, pane Buzku, v neposlední řadě za naprostou přesnost, s jakou jste bez výjimky reagoval na všechny projevy.
<P>
Rozprava je ukončena.
<P>
Písemná prohlášení (článek 149)
<SPEAKER ID="132" NAME="Lidia Joanna Geringer de Oedenberg  " LANGUAGE="PL">
Blahopřeji vám ke zvolení do funkce předsedy Evropského parlamentu. Společně se svými krajany jsem pyšná na to, že poprvé v našich dějinách obsadil tuto respektovanou pozici Polák. Je to pro nás potvrzením naší úlohy a místa v Evropě.
<P>
Zároveň je ale Polsko jednou z mála zemí, které ještě nedokončily ratifikační proces Lisabonské smlouvy, smlouvy, která by evropskou integraci více zefektivnila. Připadá mi to paradoxní. Připomenu vám, že polský parlament schválil ratifikaci Lisabonské smlouvy v dubnu tohoto roku, ale ratifikační dokumenty má teprve podepsat prezident.
<P>
Myslím, že byste mohl k veřejné diskusi v Polsku významně přispět a pomoci zvýšit podporu smlouvě ve společnosti, což by mohlo završení ratifikačního procesu urychlit. Ráda bych vám také poděkovala za vaši osobní angažovanost v této záležitosti v Irsku. Velmi doufám, že Irové budou 2. října hlasovat pro smlouvu a že následně budou Českou republikou a Polskem všechny nezbytné formality dokončeny.
<P>
Jedním z nejdůležitějších cílů tohoto Parlamentu je pomoci ukončit tuto "Lisabonskou ratifikační ságu" a doufám, že to také bude jeden z jeho úspěchů.
<SPEAKER ID="133" NAME="Filip Kaczmarek  " LANGUAGE="PL">
Toto je jeden z důležitých okamžiků dějin evropské integrace. Děkuji vám za program, který jste představil. Doufám, že se vám podaří tento ambiciózní program splnit. Přeji vám úspěch při vedení práce Evropského parlamentu v souladu s hodnotami, které jsou pro všechny Evropany důležité.
<P>
Tak jako hnutí polské Solidarity dokázalo změnit tvář Polska a ostatních zemí ve střední Evropě, tak nám evropská solidarita umožní čelit výzvám, před nimiž dnes stojíme. To bude možné za určitých podmínek, a sice, že naše solidarita bude důsledná, upřímná a odhodlaná dosáhnout změn. Stejně jako v Polsku, kde totalitní režim nepadl díky slovům, ale díky činům, tak bude účinná evropská solidarita, pokud se přemění na konkrétní činy. Věřím, že k tomu skutečně dojde.
<P>
Tato vize budoucnosti Evropy je pro mnoho Evropanů přitažlivá. Počítám s tím, pane předsedo, že Evropský parlament bude pod vaším vedením při uskutečňování této vize hrát pozitivní úlohu. Velmi vám děkuji.
<P>
(Zasedání bylo přerušeno ve 13:25 a obnoveno v 15:00)
