<CHAPTER ID="017">
Plán provádění 10. Evropského rozvojového fondu (rozprava)
<SPEAKER ID="494" NAME="Předsedající">
Dalším bodem je zpráva paní Carlottiové za Výbor pro rozvoj o plánu provádění 10. Evropského rozvojového fondu.
<SPEAKER ID="495" NAME="Marie-Arlette Carlotti">
zpravodajka. - (FR) Paní předsedající, rozvojová pomoc byla v minulých dnech ve středu pozornosti médií, třebaže vesměs v negativním světle.
<P>
Pomoc EU v roce 2007 poprvé od roku 2000 klesla. To je děsivý politický vzkaz zemím Jihu a jejich obyvatelům v době, kdy jsou nejohroženější z nich zasaženi potravinovou krizí.
<P>
Parlament podporuje Komisi, podporuje vás, pane komisaři, v tom, aby byl opětovně zdůrazněn závazek EU na evropské vrcholné schůzce v Bruselu a abychom trvali na pevném časovém rozvrhu. Máme dvojí odpovědnost ve smyslu mezinárodní solidarity - jednak dodržet své slovo a zadruhé zaručit, aby naše pomoc hmatatelně a účinně přispívala ke zmírňování chudoby. A to je to, o co jde při provádění 10. Evropského rozvojového fondu s více než 22,7 miliard EUR v průběhu příštích šesti let. Domnívám se, že EU v něm má nejvýznamnější zbraň k řešení chudoby a budování spravedlivějšího světa.
<P>
Proto jsme mimořádně znepokojeni zpožděním v procesu ratifikace. Připusťme, že se Komise zavázala ke kontinuitě financování, alespoň dočasně, ale situace by se u nejzranitelnějších afrických zemí mohla stát velmi rychle neudržitelnou.
<P>
Naší hlavní prioritou pro 10. Evropský rozvojový fond je demokratická kontrola. V první řadě demokratická kontrola Evropského parlamentu, při sestavování rozpočtu Evropského rozvojového fondu - a věřím, že tentokrát splníme lhůtu pro přezkum finančního výhledu v roce 2010 - a demokratická kontrola národních parlamentů, u posíleného programu budování kapacit.
<P>
Rádi bychom, aby cílem opatření byly přednostně i oblasti vzdělávání a zdravotnictví a aby na tyto oblasti bylo vyčleněno 20 % finančních prostředků Evropského rozvojového fondu. Bohužel v plánech je pro tyto oblasti počítáno pouze s 6,1 % pomoci, tedy ještě méně než v 9. Evropském rozvojovém fondu. Komise slíbila, že cíle 20 % dosáhne prostřednictvím rozpočtové pomoci, vezměme ji tedy za slovo.
<P>
Tato zpráva rovněž upozorňuje na nedostatky z hlediska rovnosti pohlaví, které v současnosti nejsou plnoprávným cílem opatření. Je zapotřebí, abychom tuto diskusi znovu otevřeli v konzultaci s našimi partnery ze zemí AKT, jejich parlamenty a občanskou společností při přezkumu v polovině období v roce 2010.
<P>
Osobně jsem vždy považovala rozpočtovou pomoc za dobrý nástroj, samozřejmě za předpokladu, že respektuje demokracii, řádnou správu věcí veřejných a koordinaci dárců. Vzhledem k tomu, že si myslíme, že rozpočtová podpora musí sloužit rozvojovým cílům tisíciletí, vyzýváme Komisi, aby šla touto cestou u svých smluv týkajících se rozvojových cílů tisíciletí.
<P>
Pokud jde o pobídkové tranše navržené v 10. Evropském rozvojovém fondu, souhlasíme samozřejmě s "prémií" na základě řádné správy věcí veřejných, ovšem nikoli u takového modelu veřejné správy, který by přednostně odrážel zájmy Severu. Mám na mysli boj proti terorismu, přistěhovalectví aj.
<P>
Budeme obezřetní rovněž ve věci finančních prostředků dohod o hospodářském partnerství. I zde se EU a členské státy zavázaly, a to ke dvěma dodatečným miliardám EUR ročně do roku 2010 na podporu obchodu. Zdá se však, že se tyto dvě miliardy EUR rozplynuly a že Komise již plánuje financovat dohody o hospodářském partnerství z integrovaných regionálních programů. Je třeba, aby Komise jasně stanovila své záměry v této věci, neboť pokud víme, finanční prostředky Evropského rozvojového fondu by neměly být využívány jako odměna za podepsání dohod o hospodářském partnerství.
<P>
Zpráva se zabývá řadou dalších otázek, já však nemám dostatek času, abych o nich teď hovořila. Přesto dvě z nich na závěr připomenu. Zaprvé musíme samozřejmě podporovat úsilí Africké unie o mír a předcházení konfliktům na kontinentu, domnívám se však, že tento nástroj spadá pod SZBP, a musí tudíž být financován z jejích prostředků.
<P>
K otázce spolufinancování se ve zprávě požaduje počáteční hmotné použití, tedy vytvoření "panafrického fondu pro rozvoj" financovaného z Evropského rozvojového fondu a nástroje sousedství.
<P>
Takový je v zásadě obsah mojí zprávy, v pozitivech i negativech.
<P>
Pane Micheli, nedávno jste řekl, že "jsme první generací, která může řešit mimořádnou chudobu a situaci s opravdovým nasazením - k tomu, abychom skoncovali s chudobou, máme peníze, léčiva a vědu. Máme k tomu však vůli?" V tom je s vámi, pane Micheli, Parlament zajedno.
<SPEAKER ID="496" NAME="Louis Michel">
člen Komise. - (FR) Paní předsedající, paní zpravodajko, dámy a pánové, nejprve bych chtěl poděkovat za tuto vynikající zprávu a paní zpravodajce k ní pogratulovat. Zpráva je pro mne příležitostí, abych se vyjádřil k bodům společného zájmu.
<P>
Rád bych také řekl, že jsem potěšen tím, že naše orgány, jak zpráva dokládá, se shodují ve svých názorech. Je jasné, že základním cílem našich akcí je v prvé řadě boj proti chudobě v kontextu rozvojových cílů tisíciletí.
<P>
V tomto smyslu je 10. Evropský rozvojový fond, který má být zahájen, první skutečnou příležitostí Evropské unie k tomu, aby rozvinula evropský konsensus a agendu týkající se účinnosti pomoci. Nejprve k výši prostředků. Rozpočet se podstatně zvýšil z 17,9 miliard EUR v 9. Evropském rozvojovém fondu na 22,6 miliard EUR v 10. Evropském rozvojovém fondu.
<P>
S potěšením také konstatuji, že poprvé v historii Evropských rozvojových fondů, a tedy od počátku evropské spolupráce, byla Komise, jak se ve zprávě uvádí, schopna provést veškerý zbývající úhrn vkladů z předcházejících Evropských rozvojových fondů ke dni 31. ledna 2007, aniž by se ztratilo jediné euro v důsledku ustanovení o skončení platnosti, kterým členské státy 9. Evropský rozvojový fond zatížily.
<P>
Mezitím byly dokončeny strategie téměř všech zemí, které jsou zapojeny do 10. Evropského rozvojového fondu. Dosud bylo Výboru Evropského rozvojového fondu předloženo 58 strategických dokumentů, 14 dalších se očekává do příštího června a plány na jejich provedení se již zpracovávají.
<P>
Po ratifikaci ze strany zemí AKT lze 10. Evropský rozvojový fond zahájit ihned a bez jakýchkoli pozůstatků z minulosti, přičemž by jeho prováděcí cyklus měl být sladěný s předchozím rozpočtovým cyklem. To je jen první krok a vy i já budeme pokračovat v kampani za zahrnutí ERF do rozpočtu.
<P>
Vaše podpora je rovněž klíčová k tomu, abychom byli schopni jednou provždy posunout spolupráci se zeměmi AKT od mezivládního přístupu a plně ji zahrnout do rozpočtu Společenství a postupu spolurozhodování.
<P>
Zahrnutí do rozpočtu rovněž uspokojí vaše požadavky, které plně podporuji a jež se týkají řádné demokratické kontroly Evropského rozvojového fondu.
<P>
Již dříve jsme schválili zásadu, že strategické dokumenty musí být automaticky předkládány Smíšenému parlamentnímu shromáždění. To však očividně nestačí; pověřil jsem již naše delegace, aby strategické dokumenty dané země zaslali poslancům vnitrostátních parlamentů, a já sám se osobně angažuji ve zvýšení informovanosti v našich partnerských zemích, aby tyto země mohly zapojit své parlamenty do sledování spolupráce Společenství. Již bylo domluveno první setkání s ghanskou vládou, ale musel jsem jej, jak víte, odložit kvůli náhlé změně ve svém programu - vrcholné schůzce SADEC v Zimbabwe, z níž jsem se právě vrátil.
<P>
Jsem přesvědčen, že hlavní výhoda strategií, které zpracovaly zeměmi AKT v rámci plánování svého vnitrostátního rozpočtu 10. Evropského rozvojového fondu, spočívá v tom, že tyto strategie přispěly k tomu, aby se správa věcí veřejných zaměřila na naše vzájemné vztahy. Proto jsme se při přidělování prostředků 10. Evropského rozvojového fondu rozhodli zavést pobídkové tranše vázané na správu věcí veřejných odpovídající částce více než 3 miliardy EUR. Nejde o jinou formu podmiňování, jak někdo nesprávně řekl, ale o prémie přidělené na základě relevance, reálnosti a ambicí plánů správy věcí veřejných, které naši partneři vypracovali.
<P>
V zájmu autonomie a transparentnosti jsou plány správy věcí veřejných připojeny ke strategickým dokumentům, a jsou tudíž veřejně přístupné. Podobně mne kritéria jako vhodnost, účinnost a zaměření na výsledky přivedla k tomu, abychom požadovali větší využívání rozpočtové podpory, než je tomu v běžných projektech.
<P>
45 % naší pomoci zemím AKT bude přiděleno mimo vnitrostátní rozpočty, a to v podobě rozpočtové podpory do konkrétních odvětví i jako všeobecná rozpočtová podpora. Rád bych využil této příležitosti k objasnění některých bodů zprávy, které pravděpodobně vznikly nedorozuměním.
<P>
Zpráva kritizuje nedostatek finančních prostředků do odvětví zdravotnictví a vzdělávání. Vím, že jde o dlouhodobý spor mezi Evropským parlamentem a Komisí. Mohu jen zopakovat, že vymýcení chudoby a dosažení rozvojových cílů tisíciletí nelze uskutečnit výlučně prostřednictvím přímé podpory do odvětví zdravotnictví a vzdělávání. Značná část všeobecné i odvětvové rozpočtové podpory bude po jejím přidělení samozřejmě použita na úhradu platů, například pro učitele, budování zdravotnických zařízení a poskytování sociálních služeb. Jsem přesvědčen, že stanoveno a přímo označeno bylo nejméně 20 %, resp. 6 % celkem. Zbytek bude zřejmě pocházet z přímé nebo odvětvové podpory, nicméně slibuji, že se to pokusím kvantifikovat a prokázat.
<P>
Mimochodem, nemáme samozřejmě právo vybírat za naše partnery odvětví - je na nich, aby je vybrali. Výběr se uskutečňuje rovněž na základě dvoustranné pomoci. Řada zemí si například zdravotnictví nebo vzdělávání vybrala, jde však o dobrou otázku, a já se ji proto budu snažit objektivizovat a pak vás seznámím s výsledky.
<P>
Máte však pravdu v případě hlediska rovnosti pohlaví. Jsem první, kdo uznává roli žen v rozvoji a potřebu tuto roli podporovat. Leč opět, Parlament, Rada a Komise byly v zájmu účinnosti, při přijímání evropského konsensu nuceny uznat, že otázky rovnosti mají vzhledem ke svým důsledkům nadodvětvový rozměr, a že proto musí být začleněny do všech příslušných programů pomoci, pokud možno v omezeném rámci konkrétního odvětví.
<P>
Moji plnou podporu máte v případě poznámek k finančním prostředkům Evropského rozvojového fondu pro Africký mírový projekt; nelze popřít zjevné vazby mezi rozvojem a bezpečností. Financování mírových opatření by nicméně neměla být považována za rozvojová, resp. by se neměla odečítat z rozvojových zdrojů.
<P>
Máte tedy v zásadě pravdu. Víte však také, jak tyto věci bohužel fungují. Domnívám se, že je naprosto klíčové klást důraz, stejně jako to činíte vy, na národní parlamenty, strukturovat a institucionalizovat konzultace s vládami a posilovat úlohu občanské společnosti a zároveň budovat její kapacity a reprezentativnost, aby se mohla stát hybatelem rozvoje a demokratické otevřenosti.
<P>
Děkuji vám za tuto zprávu; slibuji, že ji dobře využiji a nepochybně z ní načerpám inspiraci.
<SPEAKER ID="497" NAME="Romana Jordan Cizelj">
za stranu PPE-DE. - (SL) Vymýcení chudoby v rámci rozvoje tisíciletí je velkým a náročným úkolem. Zahrnuje nejen úkoly ze sociální oblasti, ale také širší spektrum témat, které lidstvu umožní, aby se rozvíjelo udržitelným způsobem. Účinné využití 10. Evropského rozvojového fondu může k naplnění tohoto cíle významně přispět.
<P>
Souhlasím s paní zpravodajkou, že vzdělávání a zdravotní péče patří mezi dvě základní oblasti, které se podílejí na zvyšování kvality života nejchudších obyvatel. Musíme příslušně tomu zvýšit podíl finančních prostředků, které na tyto dvě oblasti vyčlenila Evropská unie ve své rozvojové pomoci, mimo jiné i v 10. Evropském rozvojovém fondu.
<P>
V době globálních problémů, jako je změna klimatu, to však nestačí. V současnosti rostou souběžně s hospodářským růstem a růstem HDP emise skleníkových plynů. Proto se životní podmínky obyvatel v některých oblastech, navzdory hospodářskému pokroku, zhoršují. Dobré životní podmínky v rámci udržitelného rozvoje musíme vymezit při koncipování veškerých našich rozvojových politik. Proto je tak důležité, aby 10. Evropský rozvojový fond odrážel vyváženost hospodářské, sociální a environmentální složky.
<P>
Další oblastí, kterou bych měla připomenout, je rovnost pohlaví. Ženy mají ve společnosti rozmanité úlohy, od péče o základní rodinnou existenci a z toho plynoucí odpovědnost, až po předávání zkušeností a životních vzorů svým dětem. Ženy však často nemají žádné výsady, žádnou možnost stát se nezávislými a činit vlastní rozhodnutí. Proto se domnívám, že zajištění rovných příležitostí je jedním ze základních horizontálních - opakuji horizontálních - stavebních kamenů každé rozvojové politiky.
<P>
Na závěr bych ráda řekla, že politika může být úspěšná, pouze pokud získá vhodnou podporu obyvatel, která se odráží v demokratických a čestných volbách. V budoucnosti by parlamenty měly hrát mnohem významnější úlohu při navrhování, řízení a provádění rozvojových politik - a to nejen Evropský parlament, ale také parlamenty členských států.
<SPEAKER ID="498" NAME="Alain Hutchinson">
jménem skupiny PSE. - (FR) Paní předsedající, pane komisaři, paní Carlottiová, především vám bych rád pogratuloval k této znamenité kvalifikovaně zpracované zprávě.
<P>
Kromě připomenutí, že je nyní naléhavé povzbudit naše partnery, aby ratifikovali 10. Evropský rozvojový fond, bych rád znovu otevřel otázky, které jsou pro nás, evropské socialisty, zásadní se zřetelem k současným výzvám, jimž obyvatelstvo na jihu čelí; výzvy, které jsou tragicky zdůrazněny současnou potravinovou krizí.
<P>
Zaprvé potřebujeme lépe porozumět zemědělství, které představuje neadekvátní podíl v Evropském rozvojovém fondu. Jen připomenu, že 9 ze 78 zemí v 9. Evropském rozvojovém fondu a pouze 8 % částek přidělených v 10. Evropském rozvojovém fondu se týká zemědělství a iniciativ v rozvoji venkova.
<P>
Probíhá také opožděná realizace ohlášeného zvýšení Komisí jako součást podpory rozvoje zemědělství v jižních zemích.
<P>
Je důležité, abychom sledovali soulad našich politik a politik členských států s prioritami vyjádřenými v 10. Evropském rozvojovém fondu, zejména ve smyslu společné zemědělské politiky, neboť jakákoli rozvojová politika nemůže dávat smysl, pokud budeme i nadále jednou rukou dávat a druhou brát.
<P>
Další významnou otázkou je pro nás samozřejmě hledisko rovnosti mužů a žen, především proto, že si uvědomujeme ústřední úlohu žen v rozvoji ve většině těchto zemí.
<P>
A nakonec, jak bylo řečeno dnes ráno v rozpravě o udělení absolutoria, je nutné Evropský rozvojový fond, který doposud nepodléhal žádné demokratické kontrole, zahrnout do rozpočtu, přestože jde o rozpočet ve výši 22,6 miliard EUR, jak jste nám, pane komisaři, připomněl, a vzhledem k tomu, že tvoří většinu našich rozvojových zdrojů. Tato výzva je směřována spíše k Radě než ke Komisi, se kterou jsme v této otázce dosáhli dohody.
<P>
Promiňte, ale musím opakovat to, co řekla má kolegyně paní Carlottiová ohledně nutné bdělosti, aby 10. Evropský rozvojový fond nebyl využíván jako páka či nápravné opatření u dohod o hospodářském partnerství. To by jistě nebylo odpovědné.
<SPEAKER ID="499" NAME="DanutBudreikaitė" LANGUAGE="LT">
Paní předsedající, dámy a pánové, Evropský rozvojový fond slaví 50. výročí od svého vzniku. Za tu dobu se stal významným prostředkem rozvojové spolupráce se zeměmi AKT posilujícím jejich hospodářský a sociální rozvoj. Při jednáních o 10. Evropském rozvojovém fondu se členské státy EU shodly na jeho významu a potřebě dále podporovat rozvoj zemí AKT spolu s navýšením fondu o 10 miliard EUR oproti 9. Evropskému rozvojovému fondu. Přispělo by to ke zvýšení účinnosti boje proti chudobě a umožnilo by nám to pokračovat v realizaci rozvojových cílů tisíciletí. Ráda bych zdůraznila skutečnost, že do rozpočtu 10. Evropského rozvojového fondu začaly od roku 2008 přispívat nové členské státy EU. Jsou povinny zaplatit téměř 820 milionů EUR. Provádění 10. Evropského rozvojového fondu však zatím nezačalo, a to především proto, že polovina zemí AKT neratifikovala revidovanou dohodu z Cotonou. Ráda bych proto vyzvala země AKT k tomu, aby revidovanou dohodu z Cotonou ratifikovaly co nejdříve.
<P>
Ratifikaci současné finanční iniciativy předcházely diskuse o začlenění Evropského rozvojového fondu do rozpočtu EU, přičemž hlavní myšlenkou bylo, že by se tím zvýšila účinnost jeho provádění. V této otázce stále očekáváme rozhodnutí. Ráda bych také vyzvala EU, aby vyčlenila větší část finančních prostředků Evropského rozvojového fondu na lékařskou péči a vzdělávání. Počínaje rokem 2001 bylo v rozpočtu EU stanoveno, že 20 % pomoci bude přiděleno primární lékařské péči a vzdělávání a totéž by se mělo použít v případě Evropského rozvojového fondu. Se zřetelem na inovace Evropského rozvojového fondu bych ráda zdůraznila podporu správného řízení. Ačkoli není úplně jasné, jak by mělo v současnosti probíhat, podporuji začlenění dodatečných kritérií - liberalizace trhů, boj proti terorismu, závazky týkající se zbraní hromadného ničení a opětovného přijetí přistěhovalců. Zavedení těchto kritérií by mělo přispět k posílení stability v zemích AKT.
<SPEAKER ID="500" NAME="Leopold Józef Rutowicz">
jménem skupiny UEN. - (PL) Paní předsedající, plán provádění 10. Evropského rozvojového fondu na období 2008-2013 má značný humanistický a politický význam. Cílem těchto programů je odstranit chudobu a dosáhnout sociální stability v partnerských zemích a regionech v kontextu trvalého rozvoje, zejména v Africe. Účinnost takové pomoci vytvořené Evropským parlamentem, členskými státy a dalšími dárci a dosahující částky mnoha miliard eur, bude záležet na vhodném navržení cílů, zjednodušení formálních překážek, harmonizaci akcí a trvalém sledování, což bude zčásti vykonáno evropskými orgány.
<P>
V hospodářském smyslu by pomoc měla být vázána na dohody o hospodářském partnerství a měla by zajistit rozvoj požadované infrastruktury, která umožní tvorbu nových pracovních míst v těžebním a zpracovatelském průmyslu a v zemědělství. Odbytištěm produktů by měla být Evropská unie s trvalým nedostatkem surovin a některých produktů. Fondy by měly být provázeny logistickou pomocí, aby se zajistilo jejich účinné využívání.
<SPEAKER ID="501" NAME="Mikel Irujo Amezaga">
jménem skupiny Verts/ALE. - (ES) Paní předsedající, pane komisaři, především bych rád pogratuloval paní Carlottiové k její vynikající zprávě. Dále bych rád podotkl, že pokud hovoříme o provádění této agendy, musíme se dívat na každou zemi jednotlivě, na skutečné náklady, které musí daná země nést, a na jejich řízení.
<P>
Nemělo by se zapomínat na to, že Evropský rozvojový fond nespadá do všeobecné finanční pomoci Komise, a proto lze požadovat plnou transparentnost a konkrétní cíle, na které se peníze mají použít.
<P>
23 miliard EUR na dobu pěti let pro 78 zemí na všechno nestačí, proto musí být v souladu s tím, co bylo dohodnuto v rámci Pařížské deklarace v roce 2005, vždy dosaženo dvoustranných dohod týkajících se projektů, plánů a strategií, které mají být plněny - zdůrazňuji dvoustranných dohod.
<P>
Nakonec, třebaže víme, že na strategie k vymýcení chudoby je prvotně zaměřena všeobecná finanční pomoc, která je přidělovaná zemím AKT, nebylo by nadbytečné zajistit, aby byl konečný cíl Evropského rozvojového fondu tentýž.
<SPEAKER ID="502" NAME="Filip Kaczmarek" AFFILIATION="PPE-DE">
(PL) Paní předsedající, provádění 10. Evropského rozvojového fondu v letech 2008-2013 spadá do období mimořádně významných skutečností týkajících se evropské a světové rozvojové agendy. Uveďme alespoň některé z nich: provádění nově přijaté společné strategie EU-Afrika; naplňování rozvojových cílů tisíciletí, které jsou navrženy, jak všichni víme, do roku 2015; provádění nových dohod o hospodářském partnerství; a přezkum finančního výhledu v polovině období, stanovený na rok 2009. Budeme tedy řešit některé mimořádně obtížné problémy, co se týče plánování, zavádění nových řešení a provádění 10. Evropského rozvojového fondu.
<P>
Z mého hlediska se zpravodajka Carlottiová svého úkolu zhostila skvěle; přesně zachytila a shrnula nejvýznamnější cíle a problematická témata, která budou výzvou při provádění Evropského rozvojového fondu. Rád bych upozornil na dvě otázky, které považuji za nejdůležitější.
<P>
Evropský rozvojový fond předpokládá rozdělení téměř 23 miliard EUR určených na spolupráci s nejchudšími zeměmi světa. Bude-li správně využit, může Evropský rozvojový fond významně přispět k dosažení rozvojových cílů tisíciletí. Z toho důvodu by potom absolutní prioritou našeho evropského pohledu měly být rozvojové cíle tisíciletí - vymýcení extrémní chudoby a hladu. Musíme proto zajistit, aby se prováděcí nařízení skutečně zaměřovalo na naplňování tohoto cíle a upřednostňovalo jej před jinými sociálními cíli. I ostatní cíle jsou důležité, ale my bychom se měli trvale soustředit na vymýcení extrémní chudoby.
<P>
Zadruhé, s cílem zvýšit soudržnost, transparentnost a účinnost evropské rozvojové spolupráce by Evropský rozvojový fond měl být zahrnut do rozpočtu EU. Otázka zahrnutí Evropského rozvojového fondu do rozpočtu EU by měla být diskutována v průběhu přezkumu finančního výhledu. Jsem si vědom toho, že některé členské státy se tohoto řešení obávají, z hlediska Výboru pro rozvoj a pravděpodobně i celého Evropského parlamentu však není pochyb o tom, že by to bylo přínosné pro evropskou rozvojovou politiku.
<SPEAKER ID="503" NAME="Zita Pleštinská" AFFILIATION="PPE-DE">
(SK) Vážení kolegové, setkání s paní předsedkyní Panafrického parlamentu Getrude Mongellovou v Evropském parlamentu ve mně zanechalo velmi silný dojem.
<P>
Gertude Mongellová na půdě EP řekla: "Evropa hraje v Africe velkou úlohu. Evropa je v Africe přítomná už dlouho, a to v pozitivním i negativním smyslu slova. Evropa má technologie, Evropa má zdroje, Evropa rozvíjí své vědecké poznatky. Evropa může hrát velkou roli. Navíc si Evropa nemůže dovolit existovat bez Afriky."
<P>
10. Evropský rozvojový fond pro roky 2008-2013 považuji za významný nástroj ke splnění politických závazků EU a jejích členských států poskytovat rozvojovou pomoc, proto vyzývám členské státy EU a země AKT, které ještě neratifikovaly vnitřní dohodu a revidovanou dohodu z Cotonou, aby tak učinily, aby tento fond mohl vstoupit v platnost co nejdříve.
<SPEAKER ID="504" NAME="Louis Michel">
člen Komise. - (FR) Paní předsedající, budu stručný, neboť přestože jsem to v té chvíli netušil, na řadu otázek jsem již odpověděl v mé úvodní řeči.
<P>
Rád bych se vrátil k bodu, který byl paní Carlottiovou kritizován - kritika byla samozřejmě na místě - a to, že v době, kdy jsme vystaveni historicky nejvíce výzvám souvisejícím s rozvojem, mělo by být řečeno, že naše členské státy omezují svou rozvojovou pomoc. Ve skutečnosti se chystáme ztratit 1 700 000 000 EUR - k poklesu dochází poprvé. Jde o ohromnou částku. Představte si, co by z nich mohlo být uhrazeno - nemocnice, lékaři a učitelé pro rozvojové země. Proto, paní Carlottiová, Evropská rada navrhuje, že by každý členský stát měl alespoň stvrdit závazek, který, jak si vzpomínáte, přijal v roce 2005, a souhlasit s vytvořením přechodného plánu, jenž objasní, jak mohou dosáhnout cílů stanovených pro rok 2010 a 2015. Věřím, že je k tomu donutí závazky, které veřejně přijaly.
<P>
Druhá věc je, pane Hutchinsone, že máte pravdu, pokud jde o procenta. Jen bych rád řekl, že v 9. Evropském rozvojovém fondu bylo pro zemědělství a rozvoj venkova vyčleněno 650 milionů EUR, zatímco v 10. Evropském rozvojovém fondu je to 1 miliarda 250 milionů EUR. Jde o navýšení v absolutních číslech, nikoli v procentuálních údajích, to máte pravdu. Zadruhé, původně se pro zemědělství rozhodly 4 země, dnes je jich 25. To je však málo, je to stále nedostatečně ambiciózní a my musíme skutečně hodně lobbovat, abychom některé země přiměli, aby s tímto přístupem souhlasily.
<P>
Pokud jde o dohody o hospodářském partnerství, vyměňovali jsme si vždy stanoviska k tomuto tématu při každém setkání. Nyní je však velmi pozdě, což poněkud zmírnilo moje nadšení pro tuto věc. Navzdory tomu bych ale rád potvrdil něco, co se vám bude líbit. Vždy říkám, že země, které nepodepsaly dohody o hospodářském partnerství, jednoznačně nebudou finančně postiženy a že samozřejmě spolu tyto dvě věci nesouvisí. Nikterak nebudeme používat rozpočet ani jeho provádění jako nátlak či vyhrožování, abychom je přiměli podepsat dohodu o hospodářském partnerství. Za tím jsme si vždy stáli a platí to i nadále.
<P>
Pokud jde o ratifikaci, myslím, že se k tomu vyjadřovala paní Budreikaitéová. K dnešnímu dni proběhla ratifikace ve všech členských státech, dosud však neproběhla v pěti partnerských zemích. Věřím, že k tomu dojde do konce tohoto měsíce, aby vše mohlo být zahájeno v červnu.
<P>
Rád bych znovu uvedl své přesvědčení, že zahrnutí Evropského rozvojového fondu do rozpočtu EU by nám nepochybně dalo možnost být mnohem účinnější, mít demokratickou kontrolu, setkávat se s angažovaností v této rozvojové politice a kontrolou nad ní, jako tomu je u jiných našich politik. Podle mého názoru by to znamenalo více prostoru pro akce, schopnost reagovat, legitimitu a věrohodnost. Věřím, že se nám podaří přesvědčit státy, které jsou stále v opozici, aby v ní spatřovaly smysl.
<SPEAKER ID="505" NAME="Marie-Arlette Carlotti">
zpravodajka. - (FR) Děkuji všem za tuto rozpravu a za to, že jste zde vydrželi tak dlouho. Děkuji i vám, pane komisaři. Ráda bych řekla, že pokud jde o oficiální rozvojovou pomoc, Parlament stojí za vámi. Četla jsem vaše komentáře v tisku - vím, že k vyslovení takových věcí je zapotřebí odvahy.
<P>
Přesto bych se ráda vrátila ke dvěma bodům. Tím prvním je pobídková tranše. Jak víte, tento nástroj je obestřen řadou nejasností. Rozhodovací proces není příliš jasný. Neexistuje žádná kontrola a není informován Evropský parlament ani Smíšené parlamentní shromáždění ani vnitrostátní parlamenty, a jak již jsem řekla, existují některá kritéria v modelech správy věcí veřejných, která jsou pro nás problematická. Nechci se opakovat, ale domnívám se, že tuto nejednoznačnost by odstranila pouze vnější kontrola nezávislá na Komisi, tedy kontrola ze strany Evropského parlamentu, vnitrostátních parlamentů a Smíšeného parlamentního shromáždění týkající se toho, jak a za jakých podmínek je pobídková tranše vyplácena. Také si myslím, že by tato kontrola výslovně tvořila součást provádění Evropského rozvojového fondu.
<P>
O regionální integraci a dohodách o hospodářském partnerství si osobně myslím, že financování v rámci dohod o hospodářském partnerství musí být dodatečné k financování z Evropského rozvojového fondu. Slyšela jsem váš názor na tuto věc. Musíme si však ujasnit rozdělení finančních prostředků, integrovaných regionálních programů, mezi regiony a země AKT. Věříme tomu, když říkáte, že nevznikají žádné nové podmínky, potřebujeme však rovněž tento druh ujištění a vyjasnění. V každém případě vám děkuji, že jste zde zůstali tak dlouho.
<P>
(Potlesk)
<SPEAKER ID="506" NAME="Předsedající">
Rozprava je ukončena.
<P>
Hlasování se bude konat ve středu v 11:30.
<P>
Písemná prohlášení (článek 142)
<SPEAKER ID="508" NAME="Tokia Saïfi  " AFFILIATION="PPE-DE">
písemně. - (FR) 10. Evropský rozvojový fond poskytuje dlouhodobý rámec pro spolupráci a rozvoj mezi EU a zeměmi AKT. Pro období 2008-2013 dosahuje výše 22,7 miliard EUR a je koncipován, aby pomohl některým nejchudším a nejzranitelnějším zemím světa. Aby byl tento fond, který je finančním nástrojem Evropské rozvojové politiky, účinný, musíme jít dále, než jsou nesouměrné příspěvky členských států, a zahrnout jej do rozpočtu Společenství. Zahrnutí evropské pomoci do rozpočtu skutečně přinese určité výhody, neboť pomoc pro země AKT bude podléhat stejným pravidlům plánování a řízení jako další nástroje EU pro vnější akce, čímž se posílí soudržnost, transparentnost, účinnost a demokratická kontrola rozvojové spolupráce. Musíme se přenést přes myšlenku "historických vazeb" mezi určitými členskými státy a zámořskými zeměmi a územími a učinit Afriku a rozvoj prioritou EU jako celek. Pokud EU chce, aby tyto politiky a programy byly účinné, musí i nadále modernizovat svou vnější pomoc a zahrnout od roku 2009 Evropský rozvojový fond do rozpočtu Společenství.
