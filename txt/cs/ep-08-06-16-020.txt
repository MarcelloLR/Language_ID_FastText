<CHAPTER ID="020">
Normy environmentální kvality v oblasti vodní politiky (rozprava) 
<SPEAKER ID="095" NAME="Předsedající">
Dalším bodem je rozprava o doporučení pro druhé čtení od Anne Laperrouzeové, jménem Výboru pro životní prostředí, zdraví a bezpečnost potravin, týkajícího se společného postoje přijatého Radou k přijetí směrnice Evropského parlamentu a Rady o normách environmentální kvality v oblasti vodní politiky a o změně směrnic 82/176/EHS, 83/513/EHS, 84/156/EHS, 84/491/EHS, 86/280/EHS a 2000/60/ES (11486/3/2007 - C6-0055/2008 -.
<SPEAKER ID="096" NAME="Anne Laperrouze">
zpravodajka. - (FR) Paní předsedající, pane komisaři, dámy a pánové, zpráva, kterou dnes představujeme ve druhém čtení, je výsledek týmové práce, díky které jsme dosáhli dohody se slovinským předsednictvím a Evropskou komisí. Bylo pro mě skutečným potěšením pracovat na hledání kompromisu s mými spoluzpravodaji z politických skupin. Bylo štěstí, že jsem měla kompetentní a zkušené kolegy, kteří pozorně naslouchali a kteří byli přítomni vyjednávacím schůzím. Ráda bych jim věnovala vřelé díky a rovněž chci poděkovat sekretariátu Výboru pro životní prostředí, veřejné zdraví a bezpečnost potravin, poradcům politických skupin a mému asistentovi, Sylvainovi Maréchalovi.
<P>
Používám pojem týmová práce, protože jsme spolu se zástupci slovinského předsednictví, kteří vzali v úvahu doporučení Parlamentu, a se zástupci Evropské komise, která zodpověděla naše otázky, což nám usnadnilo porozumění tohoto návrhu směrnice, odvedli skvělou práci. Myslím, že můžeme všichni uznat plody naší spolupráce na kompromisních pozměňovacích návrzích, které budou zítra předloženy k hlasování. Děkuji tedy všem za pomoc v mé práci jakožto zpravodaje k této technické věci.
<P>
Nyní se dostávám k podstatě. Rámcová směrnice o vodě stanoví strategii pro boj proti chemickému znečištění vody. Cílem tohoto návrhu dceřinné směrnice je prostřednictvím stanovení norem environmentální kvality zaručit vysokou úroveň ochrany proti riziku, které některé látky představují pro vodní prostředí.
<P>
Dovolte mi zdůraznit hlavní výhody tohoto kompromisního znění. Zavedli jsme dvě hlavní zásady: zásadu "znečišťovatel platí" a zásadu přednosti nápravy u zdroje. Nejvýznamnější aspekty jsou praktické. Například, přechodové oblasti s překračujícími hodnotami - přejmenované na mísící zóny - již nejsou pouze zónami, které byly vytvořeny, ale slouží také jako nástroj pro zdůraznění problému, a v důsledku toho je věcí členských států, aby navrhly nápravná opatření.
<P>
Hlavním cílem této směrnice byla harmonizace norem na úrovni Společenství. Samozřejmě by proto náleželo Komisi vymezit obecné směry pro harmonizaci seznamů, emisí, skládek a mísících zón. Podařilo se nám to. Rovněž se nám povedlo zajistit, aby byla více zohledněna situace útvarů přeshraničních povrchových vod mezi členskými státy, ale také se třetími zeměmi.
<P>
Pokud jde o další látky, doufal Parlament, že jich přidá odpovídající počet. Komise vybrala předběžně 13 látek, které považuje za zdroj obav. Kompromis jasně stanoví, že Komise bude mít 24 měsíců na to, aby na základě vědeckých údajů rozhodla o konečné klasifikaci a aby navrhla relevantní mezní hodnoty. To představuje dost zásadní pokrok, neboť těmito látkami jsou v podstatě PCB, volný kyanid, EDTA, dioxiny a bisphenoly.
<P>
Pokud jde o ožehavou otázku sedimentů a bioty, vzhledem k neexistenci vědeckého konsenzu stanoví kompromis, že je členské státy musí sledovat s cílem posoudit dlouhodobé trendy látek, které se v nich hromadí.
<P>
Nakonec zajistili poslanci Evropského parlamentu, překvapeni, že návrh neobsahoval žádná nová opatření pro monitorování emisí, kompromis, v jehož článku 7 se stanoví, že Komise na základě zpráv z členských států posoudí účinnost stávajících právních předpisů a pokrok ve snižování rozsahu mísících zón a následně vypracuje pozměňovací návrhy nebo navrhne relevantní právní předpisy.
<P>
Vzhledem k tomuto pokroku bych požádala poslance, aby tento kompromisní balíček podpořili.
<SPEAKER ID="098" NAME="Stavros Dimas" LANGUAGE="EL">
Pane předsedající, dámy a pánové, dnes vedeme diskusi o jedné z nejzásadnějších změn politiky v oblasti životního prostředí: o ochraně našich vodních zdrojů ve prospěch náš i budoucích generací.
<P>
Rád bych na úvod poblahopřál zpravodajce, paní Laperrouzeové, a Výboru pro životní prostředí, veřejné zdraví a bezpečnost potravin ke skvělé práci, kterou odvedly, a ke spolupráci na této směrnici.
<P>
Jak si vzpomenete, byla v rámcové směrnici o vodě, jež je hlavním legislativním nástrojem politiky EU v oblasti ochrany vody, provedena úprava, která vyžaduje další právní předpisy, pokud jde o dvě otázky: normy kvality EU pro podzemní vody a normy kvality EU pro prioritní látky v povrchových vodách.
<P>
Směrnice o podzemních vodách byla schválena na konci roku 2006 v dohodovacím řízení. Dnes má Evropský parlament ve druhém čtení rozhodnout o navrhované směrnici o normách environmentální kvality pro prioritní látky v povrchových vodách. Tato směrnice stanoví harmonizované normy kvality pro 33 látek uvedených v seznamu, takže základní koncepce dobré kvality vody je vyjádřena pevnými číselnými hodnotami založenými na nejlepších dostupných vědeckých údajích a znalostech. Směrnice tak přispěje k dosažení vysoké úrovně ochrany vodního prostředí a lidského zdraví. To je navíc cíl rámcové směrnice o vodě.
<P>
Komise má pečlivě dohlížet na prosazování této směrnice a rámcové směrnice o vodě. Jejím cílem je také sledování a hodnocení dostupných informací o přítomnosti a dopadu látek nezahrnutých na seznam priorit nebo seznam prioritních nebezpečných látek. Komise má v úmyslu v případě potřeby předložit návrhy na přijetí dalších nezbytných opatření.
<P>
Zásahy Parlamentu v průběhu procesu jednání týkající se různých důležitých otázek přispěly k zajištění ambiciózní úrovně cílů, které původně navrhla Komise. Týká se to zejména klíčových bodů, mezi něž patří: budoucí revize seznamu prioritních látek, nyní jednoznačně spojeného s normami environmentální kvality, která bude navržena do dvou let od vstupu této směrnice v platnost; seznam látek, které by mohly být začleněny a které budou posouzeny při revizi stávajícího seznamu; a kritéria pro seznam emisí, skládek a úniků a pro mísící zóny.
<P>
Dovolte mi rovněž stručně zmínit otázku kontroly emisí škodlivin. Jak víte, zavádí rámcová směrnice o vodě přístup propojující kontroly emisí a normy environmentální kvality. Kontroly emisí jsou do značné míry pokryty stávajícími právními předpisy Společenství. Kromě kontrol emisí na základě směrnic o čištění městských odpadních vod, znečištění dusičnany ze zemědělských zdrojů a integrované prevenci a omezování znečištění (směrnice, které byly již v platnosti v době schválení rámcové směrnice o vodě v roce 2000) bylo mezitím Komisí schváleno nebo navrženo více než 30 legislativních nástrojů Společenství. Dovolte mi zmínit některé z nich jako příklad. Nařízení REACH, nařízení o perzistentních organických znečišťujících látkách, směrnice o důlních odpadech a omezení používání látek na základě směrnice o pesticidech a směrnice o omezení oběhu a používání některých nebezpečných látek.
<P>
Domníváme se proto, že členské státy mají k dispozici dostatečné legislativní nástroje pro dosažení cílů rámcové směrnice o vodě.
<P>
Komise navíc posoudí potřebu dalších kontrolních opatření na úrovni Společenství, a pokud to bude nutné, předloží návrhy při revizi seznamu prioritních látek. Komise také posoudí potřebu klasifikace prioritních látek jako prioritních nebezpečných látek, přičemž zohlední nové dostupné informace, a nejnovější vývoj v rámci působnosti nařízení REACH.
<P>
Dovolte mi ještě jednou vyjádřit spokojenost s prací, která byla společnými silami, zejména paní zpravodajkou, dokončena. Znovu potvrzuji plnou podporu Komise pro kompromisní balíček opatření, který byl schválen k tomuto velmi důležitému nástroji ve druhém čtení.
<SPEAKER ID="099" NAME="Robert Sturdy">
jménem skupiny PPE-DE. - Pane předsedající, chtěl bych poblahopřát paní Laperrouzeové. Byla vynikající zpravodajkou a spolupráce s ní mi byla potěšením. Jsem velmi potěšen, že Komise vyjádřila této zprávě podporu.
<P>
Navrhovaná směrnice - a nebudu se vyjadřovat ke všem otázkám, kterými se zabývala paní Laperrouzeová, avšak musím přidat některé ze svých vlastních vyjádření - dceřinná směrnice k rámcové směrnici o vodě - zajišťuje poslední část právní úpravy o kvalitní vodě pro různé členské státy. Společně s paní zpravodajkou, Radou a Komisí jsme vedli mnoho diskusí a já si myslím, že jsme se nakonec dohodli na kompromisním balíčku, se kterým všichni souhlasíme. Naléhám na všechny - jak to již učinila paní zpravodajka -, aby hlasovali pro jeho přijetí. Domnívám se, že se jedná o vyvážený balíček: Životní prostředí bude chráněno, kvalita vody našich občanů se zlepší a zatížení hospodářství bude přijatelné - a myslím, že to je také důležité. Během vyjednávání jsme vedli mnoho diskusí s nevládními organizacemi a průmyslem a přišli jsme s vynikajícím návrhem.
<P>
Návrh omezuje koncentraci chemických látek, nebezpečných skupin, včetně těžkých kovů, některých pesticidů a jiných nebezpečných chemických látek v povrchové vodě. Je založen zejména na zásadě preventivních opatření. Členské státy mohou navrhnout - jak uvedla paní zpravodajka - mísící zóny, ve kterých mohou koncentrace chemických látek za určitých podmínek překročit relevantní normy environmentální kvality, avšak budou muset být sledovány s velkou pečlivostí. Existují zóny, které mohou být navrženy jako mísící zóny v útvarech přeshraničních vod - vynikající část právní úpravy. Je v ní uvedeno, že členské státy shromažďují informace, včetně map. Myslím, že bychom mohli mít problémy s obstaráváním těchto map, nicméně si s tím poradíme. Tato část úpravy stanoví vytvoření plánu správy povodí řek a upravuje hloubení a lodní dopravu - i toto vede ke skládkování a emisím. Nyní může dojít ke ztrátám prioritních látek, pokud se tato úprava dotkne rámcové směrnice o vodě.
<P>
Dámy a pánové, mám pro Vás poslední poznámku. Voda je životně důležitá - tato směrnice je nesmírně významná. Je životně důležitá dokonce i na Marsu.
<SPEAKER ID="100" NAME="Marie-Noëlle Lienemann">
jménem skupiny PSE. - (FR) Pane předsedající, pane komisaři, dámy a pánové, dovolte mi poděkovat paní Laperrouzeové a všem stínovým zpravodajům, jakož i slovinskému předsednictví, za práci, kterou vykonali.
<P>
Toto je poslední dceřinná směrnice spadající pod rámcovou směrnici o vodě, a bylo pro nás velmi důležité dosáhnout kompromisu, který by představoval skutečný pokrok, pokud jde o naše ambice v boji proti znečištění, a zejména proti chemickému znečištění vody. Z každodenních zpráv je jasné, jak moc přítomnost PCB poškozuje naše vodní zdroje ve Společenství.
<P>
Paní Laperrouzeová uvedla všechny body, u kterých jsme dosáhli pokroku. Samozřejmě, jako je tomu vždy u kompromisu, byli bychom raději dosáhli více, ale domnívám se, že jsme zajistili dobrý základ. Zůstaneme jednoduše pozorní, neboť mnohé bude nyní záviset na Komisi, a doufáme, že pokud Komise přijme opatření na podporu závěrů vědeckých expertů, ukáže se jako velmi ambiciózní při klasifikaci budoucích prioritních látek a prioritních nebezpečných látek, pověstných 13 látek, které budou klasifikovány ve velmi blízké budoucnosti. Budeme se rovněž snažit zajistit, aby stávající vědecká nejistota, pokud jde o sedimenty a biotu, nevytvářela určitý druh slabšího zájmu, který by z dlouhodobého hlediska vyloučil Evropskou unii z úsilí o porozumění a zvyšování kvality této bioty a sedimentů.
<P>
Nakonec je potřeba zlepšit mísící zóny a znalosti o znečišťujících látkách a zdrojích znečištění, společně s monitorováním emisí. Zajistíme, aby Parlament zůstal ostražitý, a já děkuji panu komisaři za zdůraznění, že Komise chtěla spolu s ustanoveními v kompromisu, o kterém budeme hlasovat, poskytnout informace o provádění rámcové směrnice o vodě a, pokud to bude nutné a pokud dojde k jakémukoli zpoždění nebo pochybnostem v členských státech, předložit doplňková opatření pro zajištění toho, že skutečně dosáhneme environmentálně přijatelné vody v roce 2015, v souladu s naším hlasováním v roce 2000.
<SPEAKER ID="101" NAME="Chris Davies">
jménem skupiny ALDE. - Pane předsedající, vzhledem k tomu, že je paní zpravodajka členkou mé skupiny a blízkou kolegyní, bude mít sněmovna pochopení pro mou obranu její dohody. Možná jsme mohli udělat víc, možná mohla být do balíčku zahrnuta ta či ona další chemická látka, avšak vědecké názory se liší; politická vůle není vždy silná. Slovy předchozí zpravodajky je to možné přiměřeně popsat jako nejlepší možné řešení.
<P>
Myslím, že vodní politika je jedním z úspěchů evropské politiky v oblasti životního prostředí. Myslím, že bychom měli ocenit několikaletou práci Komise a samozřejmě práci paní Lienemannové na rámcové směrnici o vodě zhruba před sedmi lety. I když nejsou zahrnuty přeshraniční otázky, vedlo kolektivní odhodlání řešit problém znečištění v letech minulých i v současnosti k investicím do zajištění zlepšení kvality vody v míře, která zdaleka překročila to, čeho by bylo dosaženo, kdyby členským státům bylo umožněno jednat samostatně. Právní předpisy, které jsme zavedli, jsou v této věci jednoznačné. Znečištění je rozpoznatelné a měřitelné. Požadavky na jeho předcházení jsou vynutitelné a tato právní úprava nás posouvá o krok vpřed tím, že zavádí další zákazy řady chemických látek, pesticidů a znečišťujících látek představujících riziko pro vodu a samozřejmě pro život lidí.
<P>
Vidíme však také zprávy z Evropské agentury pro životní prostředí, že existuje mnoho členských států, které stále právní předpisy neprosazují tak účinně a přiměřeně, jak by měly. Vzkažme tedy Komisi na této vlně dohody napříč sněmovnou o povaze této právní úpravy a o pozitivním směru, kterým Evropa jde, pokud jde o kvalitu vody: "Máte pravomoc vyšetřovat, jednat a vymáhat - využijte ji prosím".
<SPEAKER ID="102" NAME="Margrete Auken">
jménem skupiny Verts/ALE. - (DA) Pane předsedající, chtěl bych nejprve poděkovat paní Laperrouzeové za její přátelskou a ochotnou spolupráci. Přesto všechno se ukázalo jako možné udržet stopu pozitivního výsledku prvního čtení, avšak to, co tu máme dnes, je ukázka ubohosti. Většina toho, čeho bylo dosaženo, byla v důsledku lobbingu agrochemického průmyslu a méně účinných veřejných regulačních orgánů ztraceno. To, o čem dnes diskutujeme, jsou pouze smutné pozůstatky.
<P>
Naším celkovým cílem je postupné zlepšení kvality vody v evropských řekách a jezerech. Hojné používání pesticidů v zemědělství a toxické průmyslové skládky musí být omezeny a musí být vynucovány přísné požadavky, pokud jde o množství prioritních látek nebo prioritních nebezpečných látek, jejichž výskyt ve vodě je povolen. Slabinou stávající zprávy je, že neexistuje skutečná politická vůle prozkoumat jakékoli další látky. Již je jasné, že stávající systém, podle kterého mají být posuzovány látky na seznamu a další látky na něj mají být zahrnuty, funguje přinejlepším příliš pomalu. Pokud by zásada opatrnosti měla dobře fungovat, muselo by být posouzeno mnoho dalších látek, avšak my si tuto možnost necháváme proklouznout mezi prsty.
<P>
Kromě toho není jasné, jaká musí látka být, aby byla prohlášena za tak nebezpečnou, že je nutné ji zcela zakázat. Dospěli jsme k řadě látek, které jsou s největší pravděpodobností extrémně nebezpečné, avšak Komise se brání jejich konečnému zákazu. To je nepřijatelné: Je-li látka nebezpečná, tak je prostě nebezpečná. Musíme sledovat, zda se Komise pouští do posuzování těchto látek, nebo zda pouze odkládá přijetí postoje z důvodu, že nemá dostatek informací. Pokud je tomu tak, měla by si tyto údaje obstarat.
<P>
Existují určitá zlepšení. Země musí nyní například mapovat zdroje znečištění a zahrnout rovněž koncentrace v sedimentu a biotě. Komise navíc nesmí čekat s přezkumem situace až do roku 2025, jak si přála. Musí tento přezkum provést v roce 2018.
<P>
Ano, měli bychom hlasovat pro tuto zprávu. Jsme vděčni za malé úlevy v důsledku poklesu podpory, jakého jsme byli svědky v prvním čtení.
<SPEAKER ID="103" NAME="Wiesław Stefan Kuc">
jménem skupiny UEN. - (PL) Pane předsedající, existují tisíce zdrojů kontaminace povrchových a podzemních vod, kterými jsou nejen zemědělství a potravinářské odvětví, doly a chemičky, ale také obytné domy.
<P>
Kdekoli, kde neexistuje čistička odpadních vod, vypouštíme do našich vzácných vodních zdrojů stále větší množství jedů. Skládky jsou zdrojem mnoha jedovatých látek, a biologické čištění odpadních vod nemůže vyčistit odpad, který z nich pochází, neboť se zničí bakterie samotné. V usazeninách na dně jezer a v umělých zdrojích se rovněž hromadí jedovaté látky. Problémem je, jak je vyčistit. Pokud vtékají do jezer nebo oceánů, otráví celou Zemi; a to se také postupně děje. Čištění zdrojů od těchto usazenin bude velmi nákladné a neexistují žádné k tomu dostupné technologie.
<P>
Rád bych také ještě jednou zmínil tisíce tun zastaralých pesticidů, které systematicky kontaminují naše vody a již dosáhly hloubky 1000 metrů. Z tohoto důvodu se naše skupina domnívá, že by směrnice měla i přes způsobené náklady věnovat pozornost ochraně vod.
<SPEAKER ID="104" NAME="Jens Holm">
jménem skupiny GUE/NGL. - (SV) Záměrem této směrnice bylo stanovit normy environmentální kvality pro řadu nebezpečných chemických látek, a chránit tak vodní toky před chemickými a jinými škodlivými látkami. Lobbisté bohužel obratně ovlivňovali jak Evropskou komisi, tak Radu ministrů. Nyní, když tato problematika dospěla do druhého čtení, byly dobré záměry zásadně oslabeny. Jedním takovým příkladem je, že pouze 11 z 29 chemických látek, nad nimiž chtěl mít Parlament monitorovací pravomoc, je nyní klasifikováno jako nebezpečné látky. Nebude existovat žádný konkrétní požadavek, aby členské státy splňovaly cíle v oblasti snižování. Tento kompromis je nicméně lepší než to, co původně Komise navrhovala. Proto ho ve skupině GUE/NGL podporujeme, avšak ujišťuji Vás, že budeme tuto otázku pečlivě sledovat a že budeme usilovat o zajištění lepší ochrany vodních toků v budoucnosti. Doufáme, že až přijde čas na přezkum, dojde k určitému dalšímu zpřísnění. Mám otázku na pana komisaře Dimase, který je zde tento večer přítomen: Co byste řekl, kdyby jednotlivé členské státy chtěly jít dál a přijmout širší opatření, než jaká jsou obsažena v této směrnici? Pokud by jednotlivé členské státy chtěly klasifikovat více látek, než kolik jich je uvedeno podle tohoto kompromisu, nechal byste je jít dál a přijmout přísnější právní úpravu?
<SPEAKER ID="105" NAME="Johannes Blokland" LANGUAGE="NL">
Pane předsedající, nejprve bych rád poděkoval zpravodajce, paní Laperrouzeové, za všechnu její práci při vyjednávání s Radou.
<P>
Myslím, že to, co tu máme, je velmi dobrý kompromisní balíček pro normy kvality vody. Zejména jsem potěšen, že byla zachována koncepce mísících zón. K této věci mám otázku pro pana komisaře Dimase.
<P>
Z hlediska proveditelnosti je důležitou koncepcí, pokud samozřejmě významně nepoškodí životní prostředí. Rámcová směrnice o vodě vyzývá k omezení úsilí o čištění pitné vody. Normy pro pitnou vodu jsou přísnější než normy pro kvalitu vody. V povrchové vodě existují různá sběrná místa pro pitnou vodu a v praxi se může stát, že tato sběrná místa budou poměrně blízko od zdroje znečištění, takže by se sběrné místo mohlo nacházet v mísící zóně, což by znamenalo zvýšené úsilí podniků zajišťujících čištění vody. Může mě pan komisař Dimas ujistit, že udělá vše, aby zabránil tomu, že mísící zóny budou působit problémy pro sběrná místa pitné vody?
<SPEAKER ID="106" NAME="Richard Seeber" AFFILIATION="PPE-DE">
(DE) Pane předsedající, i já bych chtěl poděkovat paní zpravodajce a Komisi za velmi konstruktivní práci, která byla na tomto návrhu odvedena.
<P>
Chtěl by připomenout sněmovně, že toto je kompromisní balíček. To, co zde bylo vyjednáno, je velmi dobrým kompromisem a jedná se jistě o další část do skládanky vynikající kvality vody v Evropě. Chtěla bych zdůraznit, že Evropa je světadíl či politická jednotka, která si životního prostředí velmi váží a ukládá velmi vysoké standardy. Možná by našeho cíle šlo dosáhnout rychleji, ale pokud srovnáme Evropu s jinými částmi světa, můžeme konstatovat, že jsme dosáhli velmi vysokého standardu, a tento standard musí být udržen a dále zlepšován.
<P>
V této souvislosti bych také rád připomněl Komisi, že musíme být zdatní v prodeji těchto úspěchů, kterých bylo nesporně dosaženo v oblasti evropské politiky životního prostředí, a zejména v oblasti vodní politiky. Zejména irské referendum však ukazuje, že se nám nepodařilo tento úspěšný příběh předat dál. Evropa je vysoce úspěšná v oblasti životního prostředí, avšak velmi malá část jejích obyvatel si je vědoma její vedoucí úlohy. Je dobře možné, že lobbisté do určité míry kompromis oslabili, ale existují i jiná lobby, která pomohla zajistit, že kompromis skutečně ukládá povinnost usilovného snažení ze strany průmyslových podniků, zemědělců a jiných znečišťovatelů.
<P>
V této souvislosti mi dovolte připomenout Vám, že voda je jistě jedním z přírodních sil, kterému musíme v budoucnu věnovat více politické pozornosti. Musím požádat pana komisaře, aby dohlédl na budoucí vývoj vodní politiky, neboť zejména změna klimatu způsobí, že budeme čelit novým problémům, a význam vody pro hospodářství a pro život člověka se výrazně zvýší.
<P>
Celkem vzato se jedná o vyvážený kompromis a já žádám všechny kolegy poslance, aby ho podpořili. Nebylo možné dosáhnout více.
<SPEAKER ID="107" NAME="Dorette Corbey" AFFILIATION="PSE">
(NL) Pane předsedající, chtěla bych poděkovat zpravodajce, paní Laperrouzeové, za práci, která vedla k uspokojivé dohodě v druhém čtení. Čistá povrchová voda je samozřejmě velmi důležitá. Existují pravidelné zprávy o nadměrném obsahu rtuti a jiných škodlivých látek v rybách. To je nezdravé pro člověka a životní prostředí a musíme s tím rozhodně něco dělat. Výsledek, který tu máme, je dobrou rovnováhou mezi ochranou životního prostředí na jedné straně, a nákladovou účinností pro podniky, vodárny a vlády. Evropskému parlamentu se podařilo prosadit řadu zlepšení. Mísící zóny, které se nacházejí blízko skládek, kde je povolena vyšší míra znečištění, musí být jasně vyznačeny a členské státy musí uvádět, jak mohou být mísící zóny v budoucnosti omezeny.
<P>
Parlament má rovněž politiku pro budoucnost: Látky, které by mohly být škodlivé, musí být zapsány na zvláštní seznam za účelem dalšího vyšetřování. Velice s tím souhlasím.
<P>
Podporuji rovněž otázku, kterou pan Blokland položil panu komisaři Dimasovi, pokud jde o skládky a sběrná místa pitné vody v mísících zónách.
<P>
Rád bych také upozornil na řadu opatření u zdroje, zejména v blízkosti nemocnic, a na přebytky léků. To je další bod, kterému je nutno se v budoucnu věnovat.
<SPEAKER ID="108" NAME="Hiltrud Breyer" AFFILIATION="Verts/ALE">
(DE) Pane předsedající, jak víme, je voda nejcennějším ze všech zdrojů, a nesmíme o naši vodu přijít tím, že neschválíme ambiciózní vodní politiku. Je velice politováníhodné, že impuls, který dal Evropský parlament v ochraně našich vodních zdrojů v prvním čtení, byl rozmělněn zdvojením seznamu nebezpečných látek, které podléhají kontrole, a povinností uloženou členským státům EU k omezení jejich emisí znečišťujících látek. Výsledkem je proto promarněná příležitost udělat víc pro ochranu naší vody. V souvislosti s ochranou vody je důležité zajistit jednotnost napříč různými oblastmi právních předpisů. Potřebujeme zákaz karcinogenních a mutagenních pesticidů a pesticidů toxických pro reprodukci (CMR) a látek narušujících činnost žláz s vnitřní sekrecí. Proto považuji za politováníhodné, že Komise stále hraje roli překladiště na úkor životního prostředí a veřejného zdraví. V roce 2006 Komise sdělila, že ve svém návrhu nástroje environmentální kvality nemá v úmyslu dělat žádné návrhy na snížení množství a toxicity prioritních nebezpečných látek. Ty mají být učiněny v nařízení REACH a v rámci právní předpisů o pesticidech. Co se však ve skutečnosti stalo? Parlamentní zpráva - náš návrh z této sněmovny - stanovila nutnost souladu s rámcovou směrnicí o vodě a s právními předpisy o znečišťujících látkách. Byla to práce Parlamentu, nikoli Komise, které slíbila tak učinit.
<P>
Naším požadavkem tedy je, aby nebyly povoleny žádné pesticidy, které se objevují na seznamu prioritních nebezpečných látek. Nejjednodušším řešením je v první řadě zajistit, aby se tyto nebezpečné látky nemohly dostat do naší vody.
<SPEAKER ID="109" NAME="Cristina Gutiérrez-Cortines" AFFILIATION="PPE-DE">
Pane předsedající, ráda bych poblahopřála paní Laperrouzeové, která společně s dalšími kolegy v mé skupině a s celým Parlamentem odvedla velmi tvrdou práci, k dosažení dohody a vytvoření shody.
<P>
Jsem touto směrnicí, která se zabývá několika důležitými otázkami, velmi potěšena. Paní Lienemannová zaprvé pravila, že udržitelný rozvoj je proces a že čištění vody, zlepšování kvality vody a vodní politiky představují součást procesu, který jsme začali před mnoha lety. Kromě toho se jedná o proces, který musí být realistický, neboť je nutné ho uvést do praxe.
<P>
Je mnohem jednodušší vytvářen právní předpisy, než je provádět. Je mnohem levnější vytvářen právní předpisy, než je provádět. Zakázat něco nestojí nic. Provádění však znamená, že podniky, zemědělci a místní rady musí zavést do praxe politiky, které nejsou vždy snadné.
<P>
Myslím, že toto je významný krok kupředu, ale musíme být realističtí, neboť, jak jsme viděli například včera v referendu, není někdy jednoduché být Evropanem. Stojí to peníze a úsilí a o to se právě teď snažíme, zejména pokud zvážíme, že se jedná o politiku, která se uplatňuje v celé Evropě.
<P>
Celá vodní politika musí být provedena napříč Evropou, a proto se musíme vypořádat s mimořádně složitými situacemi a s mnoha faktory, včetně velmi důležitých geofyzikálních faktorů.
<P>
Chtěla bych zmínit další dva aspekty této směrnice, které myslím představují pokrok. Zaprvé, tato směrnice vyžaduje mnohem více transparentnosti ze strany vlád. Oblasti vody byla vždy spíše neprůhledná. Na Evropském vodním fóru je jedním z našich cílů transparentnost při poskytování informací veřejnosti a nyní vážně řešíme náš závazek vůči veřejnosti týkající se transparentnosti informací.
<P>
Stejné platí, pokud jde o ukazatele, včetně mlžů, a chci zdůraznit význam rozboru vody pro zdraví.
<SPEAKER ID="110" NAME="Justas Vincas Paleckis" AFFILIATION="PSE">
(LT) Rád bych poblahopřál paní zpravodajce a vyjádřil svou plnou podporu myšlence, že potřebujeme přísnější regulaci, pokud jde o kvalitu povrchové vody, a účinnější hodnocení právních předpisů Společenství.
<P>
Malé země EU, které se nacházejí u vnějších hranic, se potýkají s velmi citlivou otázkou, kterou je kontaminace vody ze sousedních zemí EU. EU si nepřeje a ani nemá v úmyslu vymezit se "železnou oponou" v oblasti ekologie a dalších otázek. Proto je rovněž důležité snížit kontaminaci jak v rámci zemí EU, tak v jejím sousedství. Pozměňovací návrh 26 zdůrazňuje povinnost Komise předložit rok po vstupu této směrnice v platnost podrobnou zprávu o situaci týkající se znečištění pocházejícího z třetích zemí. Komise by měla udělat více pro podporu dalšího provádění závazků v oblasti životního prostředí v průběhu jednání se sousedními zeměmi. Tato otázka má největší význam pro země, které sdílejí povodí řek se sousedními zeměmi EU.
<SPEAKER ID="111" NAME="Christa Klaß" AFFILIATION="PPE-DE">
(DE) Pane předsedající, pane komisaři, dámy a pánové, "Voda je život" nebo "Voda má hodnotu diamantů": To byly titulky a motivace, když jsme v roce 2000 vytvořili rámcovou směrnici o vodě. Směrnice o normách environmentální kvality v oblasti vodní politiky je nyní posledním hlavním dceřinným nástrojem rámcové směrnice o vodě. Jejím cílem je stanovit normy environmentální kvality pro prioritní látky a prioritní nebezpečné látky, aby bylo zajištěno, že naše voda, zdroj života, se těší vysoké úrovni ochrany, takové, která je nezbytná a možná na základě nejnovějších vědeckých poznatků.
<P>
Podle mého názoru to však také znamená, že ochrana vody je trvalým úkolem. Naše politická pozornost musí být trvale zaměřena na vědecké studie a poznatky s cílem vstřebat nové objevy a zaručit ochranu vody vždy a za všech okolností v souladu s nejnovějším stavem vědy a techniky. Nesmí se nikdy znovu stát, aby - jak se to stalo nyní - Komise nesplnila svůj mandát a umožnila, aby čas plynul v nečinnosti. Seznam prioritních nebezpečných látek je nutné trvale přezkoumávat a neprodleně kontrolovat. To, že Komise nejednala, nás v Parlamentu přimělo k urychlenému navržení druhého seznamu - seznamu obsahujícího látky, které vyžadují kontroly na základě nejnovějších poznatků. Tento seznam nesmí látky předběžně klasifikovat nebo posuzovat. Měl by také poskytnout příležitost ke zbavení látek podezření. Látky samozřejmě nesmějí být na tomto seznamu uváděny z pouhého rozmaru. Skupina PPE-DE vyzvala k rychlejšímu a přednostnímu nakládání s látkami, o nichž již jsou k dispozici údaje, které naznačují vysokou míru rizika. Podle našeho názoru bude stačit šest měsíců.
<P>
Pane komisaři, velmi doufám, že v současné době předepsané období 24 měsíců nebude plně využito, neboť musí být vždy umožněno neprodleně jednat o zjištěních v oblasti bezpečnosti. Kompromis vypracovaný paní Laperrouzeovou musíme podpořit en bloc.
<SPEAKER ID="112" NAME="Péter Olajos" AFFILIATION="PPE-DE">
(HU) Děkuji vám, pane předsedající. O většinu evropských řek se dělí několik zemí, které využívají říčních zdrojů a sdílejí související odpovědnost. Kvalita vody, která se každému členskému státu dostává, závisí na zemi, jež se nachází blíže k prameni. Dunaj například protéká sedmi zeměmi, Dráva šesti a Rýn a Tisa pěti. To představuje velkou výzvu a vybízí ke spolupráci ve velkém rozsahu. Schválení této právní úpravy snad pomůže zbavit se pěny, která se během posledních sedmi let vyskytuje na řece Rábě. Koupání v jediné výlučně maďarské řece lze doporučit pouze při použití jednoho z koupacích obleků, které jsou vyobrazeny na obrázcích rozdaných členům této sněmovny a které lze rovněž vidět na letácích a plakátech. Řeka Rába působí samozřejmě pouze jako lakmusový papírek, který ukazuje, že se stávající právní úpravou je něco špatně, neboť pokud všichni dodržují veškeré zákonné limity a stále se na řece tvoří hustá pěna, pak musí být v tomto ohledu něco špatně s právními předpisy. Proto tyto předpisy musíme změnit a ze stejného důvodu Vás žádám, abyste zítra odevzdali hlas ve prospěch kompromisního balíčku.
<SPEAKER ID="113" NAME="Gyula Hegyi" AFFILIATION="PSE">
(HU) Mí kolegové poslanci již uvedli, že pitná voda je pravděpodobně nejcennějším zdrojem 21. století, a s tím nelze nesouhlasit. Je také pravda, že v Evropě je situace v zásadě dobrá, a to jak pokud jde o množství, tak pokud jde o kvalitu pitné vody. Chtěl bych Vás upozornit na problém, který dosud nebyl nastolen, totiž na skutečnost, že se v důsledku změny klimatu mění srážky, a s tím se mění i distribuce pitné vody z těchto srážek získávané. To znamená, že v celé Evropě zažíváme dlouhá, horká léta a přívalové deště. Kromě environmentálních aspektů, o kterých jsme diskutovali, proto také potřebujeme systém nakládání s vodními zdroji, který by na rozdíl od stávajícího systému v zásadě zachytával tuto vodu a umožnil její uchovávání pro využití v suchých letech. Je rovněž životně důležité, aby se z této problematiky stala politika Evropské unie, neboť by nám to umožnilo zachovat množství pitné vody v Evropě; její kvalita by mezitím byla zajištěna právními předpisy. Děkuji.
<SPEAKER ID="114" NAME="Marios Matsakis" AFFILIATION="ALDE">
Pane předsedající, ke znečištění vody dochází v řekách, jezerech a půdě, ale může k němu rovněž dojít při přepravě. Toto nebezpečí bylo zhoršeno nedávno se suchem, které panuje v jižní Evropě, kde dochází k přestavbě velkého množství ropných tankerů pro přepravu pitné vody. To je oblast, kde možná chybí odborné znalosti. Rád bych požádal pana komisaře, aby zajistil, že taková přeprava bude zcela bezpečná a prosta jakéhokoli znečištění aromatickými uhlovodíky, které, jak víme, mohou způsobit vážné poškození lidem i zvířatům.
<SPEAKER ID="115" NAME="Stavros Dimas" LANGUAGE="EL">
Pane předsedající, kromě bodů, které jsem zmínil ve svém úvodním prohlášení, přispívá navrhovaná směrnice také k procesu zjednodušení právní úpravy EU týkající se vody.
<P>
Vzpomenete si, že rámcová směrnice o vodě již zahrnuje ustanovení o zrušení sedmi předchozích legislativních aktů ze sedmdesátých a osmdesátých let. Stávající směrnice zruší dalších pět směrnic a zároveň zjednoduší předkládání zpráv o vodě v rámci WISE, nově založeného informačního systému o vodě pro Evropu. Tímto způsobem získáme lepší znalostní základnu pro rozhodování na politické a technické úrovni.
<P>
Vzpomenete si také, že Parlament přiznal zvláštní význam cíli vyloučit nebo postupně stáhnout některé látky zahrnuté do rámcové směrnice o vodě. Plánovaný seznam, který bude obsahovat mapy, bude nezbytným zdrojem informací pro každého. Bude sloužit jako nástroj hodnocení pro šetření Komise, zde je plněn environmentální cíl postupného snižování nebo vylučování.
<P>
Rámcová směrnice o vodě a její "sesterská směrnice" vytvoří pevný, předvídatelný a dlouhodobý základ pro rozhodování na každé úrovni, počínaje povodím řek a místní úrovní a konče úrovní evropskou. To je důležité zejména pro navrhování plánů správy povodí řek a pro programy opatření, která mají být navržena do prosince 2009. Minulý rok Komise předložila svou první zprávu o provádění rámcové směrnice o vodě. Zpráva obsahovala hodnocení úspěchů a nedostatků. Nyní je věcí členských států, aby včas splnily své závazky.
<P>
Rád bych využil této příležitosti a připomenul Vám, že je v rámci regionálního rozvoje a politiky soudržnosti a politiky rozvoje venkova dostupná finanční pomoc. Je právem a také povinností členských států, aby si zvolily své priority a projekty.
<P>
Článek 7 rámcové směrnice o vodě již stanovil povinnosti týkající se pitné vody, a tento kompromis nemění příslušné postupy a ustanovení.
<P>
Rád bych zdůraznil, že členské státy mají povinnost předkládat zprávy o svém souladu s článkem 15 rámcové směrnice o vodě a o opatřeních, která přijímají s cílem snížit rozšíření mísících zón, stejně jako o mezinárodní koordinaci při vymezování mísících zón. Pokud si navíc členský stát přeje uložit přísnější environmentální normy, nebude mít Komise námitky.
<P>
Komise je na závěr ráda, že může vyjádřit plnou podporu kompromisnímu balíčku, aby bylo dosaženo dohody o této směrnici v druhém čtení. Na tomto místě bych rád ještě jednou poděkoval paní zpravodajce za vynikající práci, kterou vykonala.
<P>
Pokud jde o problém přednesený panem Matsakisem, který se týká přepravy vody na Kypr, vím, že tento problém existuje a na tuto otázku odpovím později.
<SPEAKER ID="116" NAME="Anne Laperrouze">
zpravodajka. - (FR) Pane předsedající, dámy a pánové, děkuji Vám za příspěvky k této rozpravě. Možná se ptáte, jaké jsou naše konečné cíle s touto směrnicí. Jsou jimi samozřejmě zlepšení kvality útvarů povrchové vody. Nechceme již v našich vodách dále nacházet olovo, kadmium, nikl, rtuť, rozpouštědla nebo jiné vysoce toxické a karcinogenní látky, jako jsou PCB. Paní Lienemannová odkázala na reportáž ve zprávách před dvěma týdny, která ukázala, že se v rybách hromadily PCB a tyto ryby pak jedli lidé. Nemůžeme již nadále takovou situaci připouštět, a věřím, že evropští občané mohou také očekávat, že Evropa vyšle silný signál, že chrání naše životní prostředí a zdraví. Domnívám se, že budeme schopni předat tuto evropskou zprávu dále, pokud budeme respektovat tuto rámcovou směrnici o vodě, společně s jejími dceřinnými směrnicemi.
<P>
Někteří poslanci tvrdí, že seznam neobsahuje dostatečný počet látek, od kterých Parlament ustoupil s ohledem na první čtení. V prvním čtení jsme navrhli celkem 33 + 28 látek, tj. 61 analyzovaných látek. V druhém čtení máme celkem 33 + 13 látek, tj. 46 látek, avšak musíme zdůraznit, že se jedná o zvláště nebezpečné látky, které by se v dnešní době již v řekách neměly objevovat. Dalším zajímavým prvkem této směrnice je, že nám umožňuje kontrolovat soulad s evropskými právními předpisy - mám zde na mysli uplatňování nařízení REACH a IPPC. Máme nyní nástroj, jak to ověřit.
<P>
Pan komisař slyšel mé kolegy, kteří řekli, že pokud Rada a Parlament toto znění schválí, je míč na jeho straně hřiště. Má vykonat spoustu práce, musí provést mnoho analýz a sestavit seznamy. Přeji mu mnoho úspěchu. V každém případě budeme tyto právní předpisy nadále sledovat.
<SPEAKER ID="117" NAME="Předsedající">
Rozprava je ukončena.
<P>
Hlasování se bude konat v úterý 17. června 2008.
