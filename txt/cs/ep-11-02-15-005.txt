<CHAPTER ID="005">
Právní stát v Rusku (rozprava) 
<SPEAKER ID="097" NAME="Předseda">
Dalším bodem je prohlášení místopředsedkyně Komise a vysoké představitelky Evropské unie pro zahraniční věci a bezpečnostní politiku k právnímu státu v Rusku.
<P>
Chtěl bych požádat paní Győriovou, aby vystoupila jménem místopředsedkyně Komise a vysoké představitelky.
<SPEAKER ID="098" NAME="Enikő Győri">
úřadující předsedkyně Rady. - Pane předsedo, na žádost baronky Ashtonové zastupuje maďarské předsednictví Rady v této rozpravě vysokou představitelku a místopředsedkyni Komise. Baronka Ashtonová je tento týden, jak možná víte, na cestě po severní Africe a Středním východě.
<P>
Děkuji vám, že se zabýváte situací v oblasti lidských práv a právního státu v Rusku. Navzdory některým velmi pozitivním loňským signálům prezidenta Medveděva je momentální situace v oblasti lidských práv v Rusku, zejména v oblasti severního Kavkazu, nadále hluboce znepokojivá. Násilí, obtěžování a zastrašování aktivistů, právníků a nezávislých novinářů nás velmi znepokojuje.
<P>
Počet případů ilustrujících toto prohlášení je nepřijatelně vysoký. Brutální útoky na ruské novináře Olega Kašina a Anatolije Adamčuka a na ekologického aktivistu Konstantina Fetisova jsou jen nejnovějšími připomínkami ovzduší nejistoty a zastrašování, které novináři, aktivisté a ochránci lidských práv v Rusku zažívají ve své každodenní práci.
<P>
Navzdory ujišťování z nejvyšších míst jsou pachatelé jen vzácně postaveni před soud a odsouzeni. Zodpovědnost za násilí a zastrašování ochránců lidských práv - uveďme z mnoha příkladů případy Estěmirová, Politkovská, Barburová a Markelov - je nadále důležitým testem nezávislosti a účinnosti ruského soudnictví. Dokud nebudou zločiny vyřešeny, nadále bude vládnout ovzduší beztrestnosti.
<P>
Vývoj je však i pozitivní. Chtěla bych se zde zmínit o rozhodnutí moskevské městské rady povolit běžné mírové demonstrace, které byly až do minulého roku zakázány, například demonstrace na podporu článku 31 nebo den tiskových shromáždění. Toto rozhodnutí vítáme. Zároveň nadále dostáváme zprávy o svévolném zatýkání mírumilovných demonstrantů, včetně vůdců opozice, právě na těchto povolených demonstracích a o dalším zatýkání po celé zemi. To nás velmi znepokojuje.
<P>
Svoboda slova a svoboda shromažďování a sdružování jsou podmínkou rozvoje moderních společností. Všechny tyto svobody jsou zakotveny v ústavě Ruské federace. Jsou i součástí závazků, do nichž Rusko vstoupilo jako člen OSN, OBSE a Rady Evropy. EU naléhavě žádá Rusko, aby dodržovalo své závazky a zaručovalo svým občanům tato práva.
<P>
Prezident Medveděv požádal svou prezidentskou radu pro lidská práva, aby prověřila případy Chodorkovskij, Lebeděv a Magnitskij. Toto rozhodnutí vítáme. EU se netají svými vážnými obavami o to, jak byly tyto případy vedeny.
<P>
Prezident Medveděv často vystupoval proti tomu, co nazývá právním nihilismem převažujícím v Rusku. EU je připravena podpořit Rusko v úsilí o jeho překonání počínaje reformou jeho soudního systému. S přesvědčením, že skutečná modernizace vyžaduje zavedené dodržování právního státu a jeho rovné a spravedlivé uplatňování, jsme učinili právní stát ústředním bodem našeho partnerství zaměřeného na modernizaci.
<P>
V této souvislosti již byly v úzké spolupráci s prezidentovým úřadem a s Radou Evropy připraveny konkrétní kroky, například zavedení odvolacího systému u občanskoprávních a trestněprávních případů v Rusku. Jsme připraveni spolupracovat s Ruskem na tom i na nových projektech týkajících se korupce a haagských úmluv.
<P>
Situace v oblasti severního Kavkazu je zvláště znepokojivá a naléhavě vyžaduje zásah. Vítáme novou strategii zaměřenou na hospodářský a společenský rozvoj a úsilí náměstka premiéra Chlopotina, ale jako stálou reakci na barbarské akty terorismu proti civilnímu obyvatelstvu je třeba udělat mnohem více. Nadále trvající imunita a beztrestnost bezpečnostních sil působících v Čečensku jen podporuje rozhořčení a teror v oblasti a je pro nás zdrojem hlubokého znepokojení.
<P>
Vzdáváme hold všem těm, kdo ztratili své životy, a těm, kdo se stali obětí agrese kvůli svému povolání nebo přesvědčení, i těm odvážným, kteří se nenechali odradit od své občanské činnosti v tak nejistém prostředí.
<P>
Aktuální zpráva není celkově příliš pozitivní. V situaci v oblasti lidských práv v Rusku se však objevují pozitivní znamení. Často jsou vyvážena krokem zpět a celkově nejsou dostatečná k dosažení skutečného zlepšení, ale nesmíme propadat beznaději.
<P>
Judikatura významného orgánu Evropského soudu pro lidská práva je důležitou pobídkou pro rozvoj ruského práva, pokud jde o dodržování lidských práv. Jsme zapojeni do důležitého dialogu s Ruskem o lidských právech. Rusko to akceptuje a samozřejmě to využívá i ke kritice nedostatků, které vidí v EU. V tomto dialogu budeme pokračovat. Není jiná možnost.
<SPEAKER ID="099" NAME="György Schöpflin">
jménem skupiny PPE. - Pane předsedo, ti, kdo znají Rusko, budou vědět, že to, co platí pro tamní právní systém, nelze poměřovat s běžnými kritérii právního státu.
<P>
To ovlivňuje vztahy Ruska s ostatním světem i s jeho vlastními občany. Z toho vyplývá, že když Evropská unie jedná s Ruskem, musí brát ohled na řadu mimoprávních faktorů, zejména na politické zasahování, korupci a příležitostné násilí.
<P>
Vztahy mezi Ruskem a Západem jsou pak nejisté, a to nehovořím o naprosté absenci transparentnosti a odpovědnosti. Pokud jde o občany Ruska, vedou život ovlivňovaný zvůlí a násilím do větší míry, než na jakou může přistoupit Evropská unie se svým závazkem v oblasti všeobecných lidských práv.
<P>
Pokusy o transformaci Ruska zkrachovaly, takže Evropská unie nemá jinou možnost než žít na trapném rozhraní mezi svou vlastní zákonností a nezákonností vládnoucí v Rusku.
<SPEAKER ID="100" NAME="Adrian Severin">
jménem skupiny S&D. - Pane předsedo, model sdílení moci mezi státem a příslušníky společnosti určuje obsah politických rozhodnutí, přičemž předvídatelnost rozhodovacího procesu a řádné vymáhání rozhodnutí jsou zaručeny poctivostí, profesionalitou a nezávislostí soudnictví.
<P>
Evropská unie a Rusko mohou spolupracovat jedině v případě, že jejich modely sdílení moci, jejich rozhodovací mechanismy a jejich soudní systémy budou slučitelné. Dosažení takové slučitelnosti je dobrým cvičením z partnerství a spolupráce, z konsensu, důvěry a budování interoperability, nikoli z obhajování, poučování a ukazování prstem.
<P>
Rusko je plnoprávným členem Rady Evropy a signatářem Evropské úmluvy o lidských právech. A právě Rada Evropy má oprávnění dohlížet na fungování demokracie a právního státu v Rusku. Evropská unie proto musí spoléhat na Radu Evropy, aby společně s Ruskem vybudovala prostor svobody, demokratické bezpečnosti a spravedlnosti.
<P>
Navíc vzhledem k tomu, že Evropská unie je sama na cestě k přistoupení k Evropské úmluvě o lidských právech, měla by využít svého budoucího postavení účastníka této úmluvy a urychlit sbližování a interoperabilitu s Ruskem v oblasti demokracie a právního státu.
<P>
Před lety, kdy měl Evropský parlament jen o málo větší pravomoc než militantní nevládní organizace, byla jeho jediným nástrojem rétorika s cílem jmenovat viníky a zostudit je. Dnes, po Lisabonu, jsme silným politickým orgánem. To nás předurčuje k větší odpovědnosti, pragmatismu a sebekázni. Neměli bychom se nechávat vést emocemi. Naše hodnoty by neměly být jen povrchní. Nemůžeme být zároveň žalobcem i soudcem. Neměli bychom jednat na základě pouhých tvrzení, dohadů nebo zájmových lobbistických skupin. Naše důvěryhodnost, vybudovaná na základě upřímnosti a vyzrálosti našeho přístupu, naše spolehlivost a otevřenost jsou nejlepší zbraní, kterou máme ve svém dialogu s Ruskem v době, kdy nám naši občané dali pokyn k rozvoji strategického partnerství s Ruskem, nikoli ke znovuzahájení studené války.
<SPEAKER ID="101" NAME="Kristiina Ojuland">
jménem skupiny ALDE. - Pane předsedající, Rusko považujeme za důležitého partnera Evropské unie. Proto očekáváme, že Rusko bude plnit své mezinárodní závazky a bude dodržovat ústavní práva svých vlastních občanů.
<P>
Skutečností je, že porušování lidských práv, občanských svobod a právního státu se v Rusku stalo samozřejmostí. Nezákonnost a široce rozšířená korupce vedly jen za minulý rok k emigraci 300 000 občanů z Ruska. V takovém ovzduší je těžké plánovat zahraniční i domácí obchodní investice.
<P>
Ruské orgány uplatňují zjevně neústavní právo a pořádek. Situace na severním Kavkaze je jedním z nejhroznějších příkladů toho všeho. Ruská ústava poskytuje základnu pro systém více politických stran, ale de facto zde vznikl systém jedné strany s parlamentem vytlačeným na okraj.
<P>
Chtěla bych se zeptat představitelky Rady, jaké kárné kroky a sankce budou uplatněny proti ruským veřejným činitelům, kteří jsou přímo zodpovědní za porušování lidských práv a překrucování zásad právního státu.
<P>
Evropská unie musí být ve své politice vůči třetím zemím konzistentní. Kdybychom ignorovali některé vážné prohřešky v jedněch zemích a na jiné země bychom za stejné prohřešky uvalovali sankce, Evropskou unii by to diskreditovalo. Nedojde-li v Rusku ke konkrétním zlepšením, nemůžeme dále pokračovat v normálních vztazích. Musíme se podívat pravdě do očí.
<SPEAKER ID="102" NAME="Werner Schulz" LANGUAGE="DE">
Pane předsedající, dámy a pánové, navzdory své skvělé ústavě Ruská federace stále není státem, kde by platily zásady právního státu, neboť existuje obrovský rozdíl mezi mezi ústavním právem a ústavní realitou. Základní požadavky státu fungujícího jako právní stát, tedy nezávislé soudnictví a svobodný tisk, zde bohužel chybí. Jak řekl jeden sarkastický komentátor: "Nejlepší ruský soud je ve Štrasburku". Pravdou je, že přibližně jedna třetina případů předkládaných Evropskému soudu pro lidská práva pochází z Ruska. Ruští občané nemají důvěru ve své vlastní soudy, které jen zřídka konají spravedlnost. To je zřejmé i ze snižujícího se počtu odvolání.
<P>
V čele země stojí dva právníci, prezident Medveděv a premiér Putin, kteří opakovaně vyjádřili svůj úmysl bojovat proti právnímu nihilismu. Ukázalo se však, že jejich slova, po nichž obvykle následují zcela opačné činy, jsou čistým právním cynismem. Žádný soud v Rusku se neodváží vydat rozsudek bez konzultace s vyššími místy. Tento systém telefonního soudnictví vytvořil soudce, kteří již nejsou nezávislí a více je zajímá vlastní bezpečnost a prospěch než spravedlnost. Případ Chodorkovskij to jasně ukazuje. Zaměstnanec v oblasti soudnictví nedávno uvedl, že rozsudek soudce Danilkina mu byl nadiktován shora. Opětovné odsouzení Chodorkovského a Lebeděva je znamením, že právní stát v Rusku ještě dlí v éře gulagů. Stejně jako v sovětských dobách byl rozsudek připraven politickým vedením dopředu.
<P>
Řízená demokracie jde ruku v ruce s řízenou spravedlností. I když je ruský systém soudnictví ztělesněním represivního státu, naprosto selhává, když přijde na řešení, stíhání a vydání rozsudku u politicky motivovaných trestných činů. Útoky na novináře a jejich vraždy vytvořily ovzduší strachu a úzkosti.
<P>
Podmínky v ruských věznicích jsou rovněž děsivé. Jedním z příkladů je případ Sergeje Magnitského, právníka, který odkryl případ korupce, a výsledkem bylo jeho svévolné uvěznění bez obvinění. Ve vězení zemřel strašnou smrtí v důsledku neposkytnutí lékařské péče.
<P>
Dohoda o modernizaci mezi EU a Ruskem bude úspěšná jen v případě, že jejím základem bude dohoda o modernizaci mezi ruským vedením a jeho vlastním obyvatelstvem. Do ní patří zajištění, aby práva občanů, která jsou zaručena ústavou, byla konečně dodržována a aby byly plněny závazky, do nichž Rusko vstoupilo v rámci Organizace pro bezpečnost a spolupráci v Evropě (OBSE) a Rady Evropy.
<P>
Rusko musí přejít od řízené demokracie k rozvíjející se demokracii. Základními předpoklady k tomu jsou mimo jiné svobodné a spravedlivé volby do Dumy a volby prezidenta, snadnější postup při registraci politických stran, který bude splňovat evropské normy, a řádná volební kampaň, která dá všem kandidátům stejné možnosti a přístup k veřejným sdělovacím prostředkům.
<SPEAKER ID="103" NAME="Charles Tannock">
jménem skupiny ECR. - Pane předsedo, Rusko je významným partnerem EU v mnoha oblastech, ale nemůžeme předstírat, že Rusko je skutečná demokracie s právním státem. Nevyřešené vraždy novinářů a ochránců lidských práv a politicky motivovaná ukázková soudní přelíčení s povolnými soudci hovoří podle mého názoru za vše. Proč je potom Rusko tolerováno jako člen Rady Evropy? To je velmi dobrá otázka.
<P>
Kreml si jistě cení této mezinárodní legitimizace vlády popisované v diplomatické poště USA, která nedávno unikla na WikiLeaks, jako skutečný mafiánský stát.
<P>
Radu Evropy naopak diskredituje její neustálý tichý souhlas s ruskou autoritářskou vládou. Evropský soud pro lidská práva má v zásobě 27 000 nedořešených případů jen z Ruska, a přesto je ruský soudce u soudu schopen nařídit britské vládě, aby dala britským vězňům volební právo. To ukazuje nejen absurditu ruského členství v Radě Evropy, ale vyjadřuje to i to, proč je Radě Evropy podle mého názoru věnována na mezinárodním poli stále menší pozornost. Výsledkem toho je, že si nyní bohužel mnoho Britů včetně politiků myslí, že nadešel čas, aby Spojené království prověřilo své členství v této organizaci a jejím velmi neodbytném soudu.
<SPEAKER ID="104" NAME="Bruno Gollnisch" AFFILIATION="NI">
(FR) Pane předsedo, tato sněmovna si myslí, že může poučovat Rusko o lidských právech. Udělala by lépe, kdyby si zametla před vlastním prahem, před prahem Evropské unie. Pan Tannock zmínil například Juliana Assange, disidentského publicistu a zakladatele internetové stránky WikiLeaks, jejíž činnost přesto nepodporuji. Po několik týdnů byl zadržován ve Spojeném království kvůli ostudné a směšné žádosti Švédska o vydání a je jasné, že by to mohl být krok k jeho předání do USA.
<P>
Pan Assange byl totiž obviněn ze znásilnění dvěma mladými ženami, z nichž jedna jej obviňuje, že během pohlavního styku, s nímž souhlasila, došlo k poškození prezervativu. Druhá jej obvinila z toho, že ji překvapil ve spánku po předchozím dobrovolném pohlavním styku. S kým se pokoušejí žertovat? Je zřejmé, že pokud tyto dvě mladé ženy nechtěly být panem Assangem "znásilněny", neměly mu vlézt do postele nahé! Nebyly pobouřeny, byly poctěny. Tento příklad ilustruje, do jaké míry přílišná svoboda ...
<P>
(Předseda přerušil řečníka, ale řečník pokračoval mimo mikrofon.)
<SPEAKER ID="105" NAME="Předseda">
Vážený pane kolego, toto je diskuse o Rusku. Na pořadu jednání je situace v Rusku. Je mi líto, ale uprostřed diskuse nemůžeme měnit téma.
<SPEAKER ID="106" NAME="Ria Oomen-Ruijten" AFFILIATION="PPE">
(NL) Pane předsedající, dnes vedeme rozpravu kvůli tomu, že vedoucí představitelé Ruska, zejména prezident Medveděv, sami velmi často zdůrazňují význam právního státu pro modernizaci Ruska.
<P>
Zároveň však nacházíme mnoho konkrétních příkladů věcí, které brzdí skutečnou modernizaci. Podívám-li se například na korupci, která je údajně stále na vzestupu navzdory dobrému novému protikorupčnímu zákonu, nebo podívám-li se na případ Jukos. Nebo opakované zadržování příslušníků opozice a aktivistů za lidská práva, kterým byla udělena Sacharovova cena.
<P>
Modernizace, o níž se v Rusku hovoří, se ještě neuskutečnila. Vzhledem k tomu, že se předpokládá, že budeme spolupracovat s Ruskem v rámci partnerství pro modernizaci, a předpokládá se jednání o dohodě mezi EU a Ruskem, připadá mi neuvěřitelné, že ve zprávě o pokroku o partnerství pro modernizaci bylo věnováno modernizaci právního státu jen pět vět. Myslím si rovněž, že musíme i doma více rozvíjet svou odbornost.
<P>
Chtěla bych vyzvat k podpoře právního státu, což uděláme i společně ve zprávě o Rusku, kterou má Parlament připravit.
<SPEAKER ID="107" NAME="Knut Fleckenstein" AFFILIATION="S&amp;D">
(DE) Pane předsedající, dámy a pánové, lituji, že tato rozprava byla přidána na pořad jednání tak narychlo, že zde nemůže být vysoká představitelka pro zahraniční věci a bezpečnostní politiku. V posledních měsících pracovala baronka Ashtonová s Radou na zlepšení vnitřní koordinace EU v oblasti spolupráce s našimi strategickými partnery, včetně Ruska. S ohledem na její snahu dospět ke koordinovanému postoji si myslím, že by bylo rozumné zapojit ji do této rozpravy.
<P>
Žádný z dalších strategických partnerů EU nám není tak blízko jako Rusko, a to ze zeměpisného hlediska i z hlediska historické zkušenosti. Proto nás tolik zajímá vnitřní politický vývoj v Rusku. K tomu bych se chtěl konkrétně zmínit o pracovním programu připraveném společně koordinátory partnerství pro modernizaci v Rusku i v EU. Tento společný pracovní program pro modernizaci obsahuje důležitá opatření, která aktivně podpoří rozvoj právního státu v Rusku. To je správný způsob, jak zajistit, aby naše partnerství přineslo skutečný prospěch zejména občanům. Iniciativa na modernizaci Ruska zahájená ruským prezidentem dává zahraničním partnerům Ruska možnost zahájit s Ruskem plodnou spolupráci. Tuto příležitost musíme využít.
<P>
Jak již moji kolegové uvedli, má-li být proces modernizace udržitelný, nesmí být založen pouze na technologickém rozvoji. Moderní ruské hospodářství se musí opírat o spolehlivé zásady právního státu. Pouze pokud se občané a podnikatelé budou moci spolehnout na právní stát, budou mít odvahu zavádět inovace a investovat. Uchopme ruku, kterou nám Rusko podává, a pomožme této zemi se modernizovat.
<SPEAKER ID="108" NAME="Jacek Protasiewicz" AFFILIATION="PPE">
(PL) Pane předsedo, stejně jako řada mých kolegů, kteří již hovořili, souhlasím s pochopitelným stanoviskem, že Rusko je strategickým partnerem pro Evropskou unii v oblasti geopolitiky a mezinárodní bezpečnosti a v hospodářských záležitostech. Není také nic divného, že se tak zajímáme o situaci u nejdůležitějšího z našich sousedů. Nyní se ukazuje, že v této zemi se objevují některé velmi znepokojivé trendy. Chtěl bych citovat z nedávno provedeného sociálního výzkumu, podle něhož jen 3 % Rusů věří, že má vliv na politický život ve své zemi, 61 % je přesvědčeno, že nemůže účinně chránit svá práva, a 82 % je přesvědčeno, že státní představitelé nedodržují zákony, které byly v Rusku přijaty a jsou platné. To je nešťastný stav v zemi, jejíž rozvoj je pro nás tak důležitý, ale vztahy mezi Evropou a Ruskem by se za žádných okolností neměly zastavit u čistě hospodářského rozvoje a u hospodářské modernizace. Dalšími aspekty, které jsou také důležité a měli bychom se na ně soustředit, jsou lidská práva a právní stát, jako to děláme v případě našich dalších sousedů, například Běloruska.
<SPEAKER ID="109" NAME="Michael Gahler" AFFILIATION="PPE">
(DE) Pane předsedo, dámy a pánové, myslím si, že je důležité, abychom vedle široké spolupráce v oblasti obchodu a tváří v tvář globálním problémům, jak již bylo řečeno, měli neustále na pořadu jednání ve všech svých jednáních s Ruskem právní stát.
<P>
V posledních týdnech jsme při mnoha příležitostech diskutovali o stabilitě Středozemí a definovali jsme to, co pojem stability neznamená, tedy zejména autoritářské struktury. Pro Rusko to zároveň znamená, že stabilita se nemůže opírat o politický vliv na soudy nebo o perzekuci novinářů a lidí, kteří se postavili na obranu lidských práv. Z mého hlediska je tedy vždy správná chvíle k diskusi o této záležitosti.
<P>
Doufám, že Rusku můžeme dát v rámci praktických vztahů, do nichž v blízké budoucnosti vstoupíme, jasně najevo, že když nenastolí právní stát, ohrožuje svou vlastní budoucnost.
<SPEAKER ID="111" NAME="Tunne Kelam" AFFILIATION="PPE">
Paní předsedající, v Rusku jsme zažili sérii desítek vražd nezávislých novinářů a občanských aktivistů, například případy Politkovská, Estěmirová a Magnitskij, ale ani jeden případ nebyl objasněn a ani jedna vražda nebyla řešena před soudem. Režim v Kremlu může být považován za spolupachatele těchto zločinů, neboť nechce uplatňovat spravedlnost a transparentnost.
<P>
Mladá soudní asistentka Natalia Vasiljevová rozbila síť podvodů kolem případu Chodorkovskij a prohlásila, že k rozsudku nedospěli soudci, ale byl jin nadiktován shora.
<P>
Zákaz udělování víz oficiálním činitelům zodpovědným za případ Magnitskij a za další případy je konkrétním opatřením, které svědčí o tom, že EU má vážný zájem zlepšit právní stát a transparentnost v Rusku. Skutečnost, že ruské orgány tak znervózněly při samotné myšlence na zákaz vydávání víz, svědčí o tom, jak velký pozitivní potenciál EU ve skutečnosti má pro změnu situace.
<SPEAKER ID="112" NAME="Graham Watson" AFFILIATION="ALDE">
Paní předsedající, mnozí z nás zde ve sněmovně vnímají Rusko jako součást rodiny evropských národů a doufali, že po pádu berlínské zdi uvidí, jak se Rusko přibližuje Evropské unii. To se bohužel nestalo. Nynější ruské vedení si vybralo vlastní cestu a je to cesta, která je pro nás, kdo bychom si přáli pro ruský lid svobodu, demokracii a právní stát, velmi zarmucující.
<P>
Dnes přítomný komisař má s jednáními s Ruskem více zkušeností než většina z nás a bezpochyby bude mít svou vlastní zkušenost, ale já doufám, že Komise vyvine tlak na vysokou představitelku, aby přijala za svou novou politiku vůči všem zemím, jejichž vedoucí představitelé neustále opovrhují hodnotami, jež jsou nám drahé. Hovořme s nimi a obchodujme s nimi, neboť to potřebujeme. Snažme se diskutovat s nimi o lidských právech, protože to bychom měli dělat, ale nedovolme jejich vedoucím představitelům, aby prostřednictvím evropských bankovních systémů prali peníze, dávali své děti do našich škol a univerzit nebo trávili dovolenou v našich rekreačních střediscích. Pokud bychom to uplatňovali stejně na všechny autoritářské vůdce na celém světě, začali bychom se blížit k tomu, co bychom mohli nazývat etickou zahraniční politikou.
<SPEAKER ID="113" NAME="Heidi Hautala" AFFILIATION="Verts/ALE">
Paní předsedající, připojuji se ke kolegům, kteří říkají, že k jednání s autoritářskými režimy porušujícími lidská práva potřebujeme přísná opatření.
<P>
Chtěla bych se zde zeptat představitelů Rady a Komise, zda jsou připraveni uplatňovat opatření proti těm, kdo porušují lidská práva, a to způsobem uvedeným v usnesení Parlamentu ze dne 16. prosince 2010, které obsahuje výzvu ke zmrazení majetku a k zákazu vydávání víz 60 oficiálním představitelům zapleteným do případu Magnitskij, který bohužel zemřel v ruském vězení.
<P>
Pokud by se našel jeden nebo dva odvážní ministři zahraničí, nebo zástupci paní Ashtonové, kteří by se chopili této iniciativy, a kdyby se ukázalo, že je pravda, že soudce Viktor Danilkin vypracoval rozhodnutí ve věci Chodorkovského a Lebeděva na základě přímých příkazů z městského soudu v Moskvě, byl by takový soudce na jejich seznamu?
<SPEAKER ID="114" NAME="Jaroslav Paška" AFFILIATION="EFD">
(SK) Rusko je jedním z nejvýznamnějších a nejbližších partnerů Evropské unie. Je to země, kde demokracie nemá příliš dlouhou tradici, a lze říci, že Rusko si na demokratickou správu teprve zvyká. Musíme si také uvědomit, že je to země, která stále bojuje s přetrvávajícím islámským terorismem, a proto je postavení silových bezpečnostních složek ve společnosti významnější než u nás. Z tohoto pohledu je třeba posuzovat i občasné odchylky od našich běžných standardů demokratického fungování státu principiálně a citlivě. S ruskými přáteli je třeba korektně hovořit o všem, co nás na správě země ruskými úřady trápí. Tento dialog však musí být věcný, partnerský, motivovaný úsilím o zlepšení fungování demokratického systému v Rusku, nikoli poučováním jakéhosi samozvaného dozorce nad demokracií ve světě. Hovořme s Ruskem jako s přítelem, korektně, otevřeně a slušně. Měli bychom mít totiž společný zájem na klidu, míru a prosperitě Evropy.
<SPEAKER ID="115" NAME="Indrek Tarand" AFFILIATION="Verts/ALE">
Paní předsedající, pan Werner Schulz navrhl podle mého názoru usnesení, které je dobře odůvodněno argumenty, a jeho výsledkem jsou správné závěry. Nejsem si však jist, že chápu poznámku pana Fleckensteina. I když mi jednací řád již nedovoluje položit mu otázku, přesto bych mu ji rád položil. Navrhoval, abychom nepodpořili toto usnesení, nebo vyjadřoval opačný názor, tedy upřímně míněnou podporu socialistů okamžitému přijetí?
<SPEAKER ID="116" NAME="Knut Fleckenstein" AFFILIATION="S&amp;D">
Paní předsedající, je mi líto, ale neposlouchal jsem.
<P>
(Řečník souhlasil s položením otázky postupem modré karty podle čl. 149 odst. 8 jednacího řádu.)
<SPEAKER ID="117" NAME="Indrek Tarand" AFFILIATION="Verts/ALE">
Paní předsedající, nebyl jsem si jist, zda pan Fleckenstein navrhoval, abychom podpořili toto usnesení vypracované Wernerem Schulzem a dalšími, nebo vyzýval, abychom je na tomto částečném zasedání nepřijímali?
<SPEAKER ID="118" NAME="Knut Fleckenstein" AFFILIATION="S&amp;D">
Paní předsedající, budu hlasovat pro usnesení.
<SPEAKER ID="119" NAME="Enikő Győri">
úřadující předsedkyně Rady. - Paní předsedající, především bych chtěla poděkovat všem poslancům za příhodné otázky, které v průběhu rozpravy položili.
<P>
Rozhodně sdílím obavy, které zde mnozí z vás vyjádřili. Jsem přesvědčena, že Evropská unie jako celek musí nadále vyjadřovat tyto obavy u ruských partnerů na všech úrovních. Neměli bychom se stydět hovořit přímo, máme-li se zmínit o skutečných a konkrétních záležitostech. Máme-li jednat jako strategičtí partneři, a já věřím, že pro Rusko jsme strategickými partnery, musíme být také připraveni zabývat se nepříjemnými záležitostmi.
<P>
V této diskusi mne potěšily zejména dvě věci. Tou první je, že nikdo nezpochybňoval skutečnost, že Rusko je pro Evropskou unii důležitým strategickým partnerem. Tou druhou je, že zde panovala obecná shoda na tom, že modernizace a nastolení plnohodnotné demokracie a právního státu nebylo v Rusku ještě dokončeno a že s fungováním demokracie je v Rusku mnoho problémů.
<P>
Na všechny zmíněné body samozřejmě upozorním vysokou představitelku, abychom mohli projít všechny prostředky, které máme k dispozici. Jsem si jista, že nadcházející návštěva ruské vlády v Bruselu dne 24. února nám poskytne skvělou příležitost, abychom se znovu zabývali svými obavami.
<P>
Rusko je stálým tématem na pořadu jednání Rady pro zahraniční věci. Asi víte, že od minulého roku je pravidelná schůze Evropské rady věnována projednávání různých věcí s našimi strategickými partnery. Tak tomu bylo poprvé nedávno v září 2010 a myslím si, že pan Van Rompuy v tom bude v průběhu letošního roku pokračovat.
<P>
Nyní odpovím na některé konkrétní otázky, které mi poslanci položili. Nejdříve k otázce paní Hautalaové o lidských právech. Chtěla bych zdůraznit, že vysoká představitelka bere usnesení Parlamentu z prosince 2010 velmi vážně. Okolnosti, které zahalují smrt Sergeje Magnitského a Věry Trifonové ve vazbě, musí být řádně vyšetřeny a Rada pro zahraniční věci tomu bude samozřejmě věnovat zvláštní pozornost. Tyto i jiné naše obavy dále připomínáme na všech úrovních, a to nejen na dvouletých konzultacích k lidským právům, ale všude, až na úroveň summitu, a naléháme na Rusko, aby dodržovalo mezinárodní závazky. Jakékoli rozhodnutí o restriktivních opatřeních by měla přijmout Rada. S takovými nástroji by se mělo zacházet prozíravě na základě jasných důkazů. Především stále naléháme na Rusko, aby zajistilo řádné vyšetřování.
<P>
Paní Oomen-Ruijtenové bych řekla, že lidská práva jsou ústředním bodem jednání o nové dohodě a budeme o nich hovořit na mnoha frontách. Můžeme vás ujistit, že závazky EU a Ruska dodržovat lidská práva, včetně práv osob náležejících k menšinám, budou v této dohodě figurovat na předním místě a budou skutečně základním prvkem budoucí dohody.
<P>
Závěrem krátce shrnu některé své předchozí body. Právní stát a nezávislost soudnictví musí být nadále nedílnou součástí snahy o modernizaci, která v Ruské federaci právě probíhá. Evropská unie musí být připravena Rusko v těchto snahách podpořit. Svoboda slova, shromažďování a sdružování jsou stavebními kameny, na nichž spočívají západní demokracie. Rusko by mělo dodržovat právní závazky, k nimž se připojilo jako člen Rady Evropy, OSN a OBSE.
<P>
Oblast severního Kavkazu je pro nás nadále zdrojem hlubokého znepokojení. Musíme podněcovat Rusko, aby hledalo udržitelné řešení tohoto místního problému. Důležité je, abychom měli na mysli, že navzdory mnoha našim obavám a mnoha problémům, kterým Rusko v současné době čelí, zde také v mnoha ohledech dochází k pozitivnímu vývoji. Musíme vzít za slovo prezidenta Medveděva a nadále se zapojovat do vážného dialogu o lidských právech s Ruskem. Existují-li nějaké případy, musíme být varováni a velmi pečlivě musíme sledovat, co se v Rusku děje.
<P>
Děkuji vám za hodnotné komentáře. Vysoká představitelka bude o vašem názoru řádně informována.
<SPEAKER ID="120" NAME="Předsedající">
Rozprava je ukončena.
<P>
Hlasování se bude konat v poledne ve čtvrtek 17. února 2011.
<P>
(Zasedání bylo přerušeno v 11:45 a pokračovalo ve 12:00)
<P>
Písemná prohlášení (článek 149)
<SPEAKER ID="121" NAME="Cristian Dan Preda" LANGUAGE="RO">
Mezinárodní tisk obšírně diskutoval o případu Michaila Chodorkovského a zdá se, že skutečně existují náznaky, že tento případ byl zneužit k politickým účelům. Nedávné prohlášení tiskového tajemníka soudce Danilkina jasně ukazuje, že ruskému soudnímu systému chybí nezávislost. Na druhou stranu je důležité zdůraznit, že to není ojedinělý případ. Naopak, nevládní organizace působící v Rusku pravidelně informují o tom, že normy pro spravedlivý soudní proces nejsou v této zemi plněny. V září 2010 navíc požádalo parlamentní shromáždění Rady Evropy úřady v Moskvě, aby přijaly reformy zaručující nezávislost soudního systému a ukončily obtěžování právníků. V neposlední řadě je důležité, abychom zdůraznili kritickou situaci v oblasti severního Kavkazu, tedy oblasti, v níž vládne ovzduší beztrestnosti a v níž, což je ještě horší, se oběti obávají bránit se, aby se nevystavily ještě většímu nebezpečí. Chtějí-li ruské orgány ukázat svou důvěryhodnost tím, že vyhlašují svůj úmysl respektovat právní stát, musí nepochybně vyvinout větší úsilí než doposud.
<SPEAKER ID="122" NAME="Traian Ungureanu" AFFILIATION="PPE">
písemně. - Vláda prezidenta Medveděva a premiéra Putina je neslučitelná s právním státem. Po více než deset let Putin a Medveděv tolerovali strašlivý soupis nešvarů a zločinů včetně inscenovaných procesů, kontroly tisku a politických vražd a možná nad ním i drželi ochrannou ruku.
<P>
Příšerný stav bezpráví v Rusku není otázkou soukromé kriminality. Skutečným problémem je státem sponzorované bezpráví. Ruský soudní systém i ruský stát se nikdy nezabývaly zločiny proti novinářům, aktivistům za lidská práva a informátorům o nešvarech v armádě nebo u soudů. Bezpráví v Rusku bylo po příliš dlouhou dobu považováno za nehodu nebo za problém vymykající se státní kontrole.
<P>
Politika EU by měla činit ruské orgány zodpovědnými za jejich tajnou úmluvu se zločineckými živly. Nedávný vývoj naznačuje, že druhý proces s Chodorkovským byl veden na příkaz vyšších politických míst. Mimosoudní skutky ruského státu jsou již tradicí. Politika EU by měla tuto politováníhodnou praxi zohlednit.
<P>
Obvyklá mírná rétorika EU není na místě. Měla by být nahrazena rozhodnou politikou, včetně důvěryhodných varování, že budoucí spolupráce s Ruskem vyžaduje okamžité zlepšení ve vymáhání práva v Rusku.
<SPEAKER ID="122" NAME="Krzysztof Lisek" LANGUAGE="PL">
Při nástupu do funkce slíbil pan Medveděv Rusům "diktaturu práva" a plnou demokracii. Myslím si, že ruský prezident si je vědom skutečnosti, že jeho země bojuje za vybudování demokratického státu na základě zásad právního státu a za vytvoření moderního hospodářství, které může reagovat na celosvětové problémy. Nedávné události v Rusku, zejména četné útoky proti novinářům a zástupcům nezávislých nevládních organizací, a rozsudek vynesený v případu Chodorkovskij, znamenají, že lze pochybovat o tom, zda se za vznešenými požadavky vůbec skrývá skutečné pochopení lidských práv a základních svobod. Dodržování mezinárodních závazků ze strany Ruska lze také v mnoha ohledech považovat za sporné. Nevyřešené konflikty v oblastech, jako je Náhorní Karabach, Podněstří, Abcházie a Jižní Osetie, by měly být podle mezinárodního práva a závazků, které na sebe Rusko vzalo, co nejdříve ukončeny. Rusko by mělo bezpodmínečně plnit všechny podmínky dohody uzavřené v roce 2008mezi Ruskem, Evropskou unií a Gruzií. Zejména by měl být zástupcům Pozorovatelské mise Evropské unie v Gruzii (EUMM Gruzie) zaručen neomezený přístup do gruzínských oblastí Abcházie a Jižní Osetie s cílem zabezpečit v těchto oblastech mír a stabilitu.
<SPEAKER ID="122" NAME="Indrek Tarand" AFFILIATION="Verts/ALE">
písemně. - Zdá se, že široká veřejnost chápe problém nezávislých soudů a předstírání demokracie, svobody slova právního státu. EU by ostatně měla vědět, jak tento problém rozeznat. Zdá se být ovšem zvláštní, že některé členské státy chtějí zároveň přehlížet obecná ujednání, a dokonce i dohody, jako je společný postoj EU 2008/944/SZBP. Ceterum censeo - Francie se rozhodla prodat Rusku válečnou loď Mistral. Doufáme, že bude tohoto činu upřímně litovat.
