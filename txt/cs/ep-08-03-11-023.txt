<CHAPTER ID="023">
Statistika přípravků na ochranu rostlin (rozprava) 
<SPEAKER ID="463" NAME="Předsedající">
Dalším bodem programu je zpráva, kterou vypracoval pan Staes jménem Výboru pro životní prostředí, veřejné zdraví a bezpečnost potravin a která se týká návrhu nařízení Evropského parlamentu a Rady o statistice přípravků na ochranu rostlin - C6-0457/2006 -.
<SPEAKER ID="464" NAME="Joaquín Almunia">
člen Komise. (ES) Vážená paní předsedající, samozřejmě bych chtěl poděkovat panu Staesovi za skvělou práci zpravodaje i Výboru pro životní prostředí, veřejné zdraví a bezpečnost potravin a Výboru pro zemědělství a rozvoj venkova za jejich příspěvky do rozpravy o tomto návrhu nařízení.
<P>
Návrh je součástí tematické strategie udržitelného využívání pesticidů. Cílem této tematické strategie je snížit negativní účinek pesticidů na lidské zdraví a životní prostředí. Návrh nařízení, jímž se dnes zabýváme, přispívá k dosažení tohoto cíle zabezpečením sběru spolehlivých a srovnatelných údajů ve všech členských státech, aby byl umožněn výpočet sladěných rizikových ukazatelů. Návrh Komise je výsledkem několikaleté spolupráce s OECD a výzkumnými orgány na vývoji těchto rizikových ukazatelů.
<P>
Naším prvotním záměrem v Komisi bylo vytvořit rámec pro všechny pesticidy včetně biocidů. V přípravném stadiu legislativního procesu se však ukázalo, že odvětví biocidů je nedostatečně harmonizováno a že ani Komise, ani členské státy nemají dostatečné zkušenosti ani poznatky k tomu, aby mohly navrhnout konkrétní opatření týkající se biocidů, a na základě této skutečnosti bylo s konečnou platností rozhodnuto, že tato kategorie výrobků nebude začleněna do původního návrhu, kterým se zabýváme.
<P>
Uvědomuji si, že pan Staes ve své zprávě obhajuje začlenění biocidů do návrhu, ale měli jsme důvody, na jejichž základě bylo rozhodnuto, že biocidy nebudou začleněny. Rád bych však ubezpečil zpravodaje i vás všechny, že Komise využije příležitosti při revizi směrnice o biocidech, která je naplánována na konec letošního roku, aby předložila návrh, který bude obsahovat komplexní řešení pro toto odvětví, včetně sběru údajů.
<P>
Pan Staes se ve své zprávě zasazuje také o rozšíření působnosti nařízení o využívání přípravků na ochranu rostlin mimo odvětví zemědělství, tedy o začlenění statistiky výroby a odbytu. V našem návrhu jsme se rozhodli ponechat tyto údaje mimo oblast působnosti nařízení, abychom se vyhnuli kolizi s jinými nařízeními o statistice výroby a odbytu, v jejímž důsledku by se pouze zvýšily správní náklady na přípravu takovéto statistiky. Jsme však připraveni přezkoumat optimální možnosti používání stávající statistiky výroby a odbytu ve prospěch cílů tematické strategie.
<P>
Vážená paní předsedající, dámy a pánové, chtěl bych vyslovit závěr a připomenout vám vysoké finanční výdaje na provedení tohoto nařízení, kdy se počáteční odhad pro evropskou pětadvacítku pohybuje v rozpětí od 10 do 25 milionů EUR ročně, takže musíme doporučit, aby byla členským státům ponechána dostatečná míra flexibility při uplatňování tohoto nařízení.
<P>
Věřím, že díky dobré spolupráci Evropského parlamentu, Rady a Komise dosáhneme dohody v co nejbližší době, protože, jak dobře víte, proces sběru těchto údajů je dlouhý a složitý a může trvat přibližně pět let. Bylo by vhodné, kdyby se toto nařízení mohlo začít uplatňovat co nejdříve a, samozřejmě, kdyby již byla schválena rámcová směrnice o tematické strategii.
<P>
Nakonec bych rád znovu poděkoval panu Staesovi za vynikající práci na návrhu, který je skutečně komplexní a zároveň nesmírně významný pro životní prostředí a lidské zdraví.
<SPEAKER ID="465" NAME="Bart Staes">
zpravodaj.? - (NL) Myslím si, že pan komisař velmi dobře shrnul své obavy týkající se několika bodů zprávy. Návrh nařízení o statistice pesticidů, který předložila Komise, má skutečně přímou souvislost s tematickou strategií udržitelného využívání pesticidů.
<P>
Jak již vysvětlil i pan komisař, cílem je celoevropská harmonizace statistik jednotlivých států týkajících se používání pesticidů a jejich uvádění na trh, kterou je nutno uvést na takovou úroveň, kde se předpokládá optimální fungování. Cílem tedy je - a jde o významný cíl - využít příslušných údajů ke střednědobému snížení rizik a negativních vlivů používání pesticidů na životní prostředí a veřejné zdraví.
<P>
Při sestavování své zprávy jsem si určil následující čtyři cíle:
<P>
1. zabezpečit dostatečnou srovnatelnost údajů;
<P>
2. předejít duplicitnímu sběru údajů;
<P>
3. rozšířit působnost o využívání pesticidů mimo odvětví zemědělství;
<P>
4. takto získané údaje plně využít prostřednictvím morální oznamovací povinnosti.
<P>
Po hlasování Výboru pro životní prostředí, veřejné zdraví a bezpečnost potravin jsem přesvědčen, že jsem tyto čtyři cíle splnil, přestože vím, že stále existují určité potíže. Konkrétně, stínový zpravodaj pan Nassauer za skupinu Evropské lidové strany (Křesťanských demokratů) a Evropských demokratů trval na tom, aby byl sběr údajů regulován přiměřeným a účinným způsobem nejen v souvislosti s utajením těchto údajů, ale i se zřetelem na přístup veřejnosti k informacím a na transparentnost. Myslím si, že mezi mnou a panem Nassauerem proběhla velmi konstruktivní diskuse a že jeho připomínky se promítly do dalšího postupu včetně hlasování Výboru pro životní prostředí, které bylo téměř jednomyslné.
<P>
Vhodného znění se nám podařilo dosáhnout také v souvislosti s rozšířením působnosti mimo odvětví zemědělství. Rozhodli jsme se pro sběr údajů nejen o využívání pesticidů v zemědělství a zahradnictví, ale také o odborném používání mimo odvětví zemědělství, například při údržbě silnic, železnic a veřejné zeleně.
<P>
Díky skupině socialistů v Evropském parlamentu se samotný pojem biocidů, s nímž polemizoval již pan komisař, dostal v konečném důsledku do zprávy. To se však setkalo s odporem zejména ze strany skupiny PPE-DE, takže spolu se skupinou PSE a za mou skupinu jsem se pokusil vyřešit tento problém předložením dvou pozměňujících a doplňujících návrhů, vycházejících z dřívějšího textu a ze zprávy paní Klaßové, které byly schváleny v prvním čtení. Vím, že skupina PPE-DE a pan Nassauer v tom vidí stále problém, ale já doufám, že to při závěrečném hlasování nebude představovat nepřekonatelnou překážku, vždyť se ostatně snažíme podřídit se v této otázce názoru většiny Evropského parlamentu.
<P>
Dámy a pánové, dalším bodem, s nímž skupina PPE-DE nesouhlasí, je rozhodnutí Výboru pro životní prostředí týkající se rozšíření působnosti nařízení z oblasti prodeje a používání pesticidů na jejich výrobu, dovoz, vývoz a distribuci. Skupina PPE-DE se obává, že to přinese další zátěž podniků. Upřímně řečeno, pane Nassauere, odvážím se tento názor zpochybnit, protože tyto údaje jsou v každém případě dostupné, takže vlastně není nutno provádět v tomto směru žádné další výpočty.
<P>
Na rozdíl od tvrzení pana Nassauera jsem přesvědčen, že začleněním těchto údajů bude zajištěn lepší přehled o nežádoucích, ba dokonce protizákonných tocích. Myslím si, že tyto poznatky budou na prospěch dosažení jednoho z cílů nařízení, který jasně uvedl i pan komisař, a sice snížení rizik a negativních vlivů pesticidů na životní prostředí a veřejné zdraví. Myslím si také, že konkrétně tyto dva argumenty zabezpečí možnost čelit jakýmkoliv případům WTO ze třetích zemí.
<P>
Rád bych poděkoval svým kolegům poslancům za konstruktivní spolupráci. Doufám, že se nám podaří získat převážnou většinu ve prospěch mé zprávy, abych mohl navázat produktivním jednáním s Radou ve druhém čtení. Chci poděkovat také Komisi za vynikající spolupráci a také úředníkům Eurostatu, kteří si vždy našli čas a skutečně napomohli vzniku této zprávy. Vřelé díky, dámy a pánové.
<SPEAKER ID="466" NAME="Hartmut Nassauer">
za skupinu PPE-DE. - (DE) Vážená paní předsedající, dámy a pánové, dosáhli jsme konsenzu v tom, že si přejeme snížit škodlivé účinky používání pesticidů na lidstvo a na životní prostředí. Abychom však mohli přesně vyčíslit tyto negativní účinky, potřebujeme vyvinout přiměřené ukazatele. A k jejich vývoji potřebujeme údaje. Při zjišťování těchto údajů se neobejdeme bez této směrnice. Zdůrazňuji to proto, abych objasnil skutečnost, že se to netýká schvalování pesticidů ani jejich používání, ale pouze zjišťování údajů vhodných k vývoji přiměřených ukazatelů. Na tom jsme se shodli.
<P>
Dostali jsme se skutečně daleko a dosáhli jsme společného stanoviska, které správně předložil pan Staes, v čemž vidím překvapivý úspěch. Dohodli jsme se, že musíme rozšířit působnost také mimo odvětví zemědělství. Zároveň jsme dospěli také k souhlasnému stanovisku k ochraně podnikového a obchodního tajemství.
<P>
Nepodařilo se nám vyřešit pouze dvě otázky: tou první je začlenění biocidů. Zcela se ztotožňuji s názorem, který vyjádřil pan komisař. Neexistují žádné zásadní námitky, ale zatím nemáme poznatky potřebné k tomu, abychom se mohli rozumně vydat touto cestou. Jak jsem již uvedl, v zásadě nemám žádné výhrady. Můžeme to v příhodné době uskutečnit.
<P>
Druhá otázka je podstatně významnější. Kategoricky nesouhlasíme s tím, aby byla do oblasti působnosti začleněna kromě používání pesticidů i jejich výroba, protože výrobní proces neposkytuje sám o sobě žádné informace týkající se použití. Výrobky se vyvážejí do třetích zemí, před použitím se uskladňují. Jak jsem tedy uvedl, informace o výrobě nejsou použitelné pro účely, pro něž chceme přijmout tuto směrnici, a proto bychom do ní výrobu neradi začlenili.
<P>
Přesto však, pane Staesi, bych rád řekl, že pokud bude Komise schopna zachovat kompromisy, jichž jsme dosáhli, vaše zpráva v závěrečném hlasování uspěje.
<SPEAKER ID="467" NAME="Gyula Hegyi">
za skupinu PSE. - Vážená paní předsedající, přemýšlel jsem, zda budu na toto téma hovořit maďarsky nebo anglicky a uvědomil jsem si, že během práce na tomto tématu jsem používal hlavně anglických výrazů.
<P>
Skupina PSE vedla o zprávě intenzivní debatu, jejímž výsledkem je kompromisní stanovisko. Někteří z nás, včetně mne, měli radikálnější pozměňující návrhy, ale společné stanovisko skupiny je pro nás přijatelné. Chtěl bych proto uvítat tuto zprávu a poblahopřát zpravodaji.
<P>
Pesticidy jsou na jedné straně důležitým a základním podpůrným prostředkem moderního evropského zemědělství, ale na druhé straně má jejich nesprávné používání a používání škodlivých látek na svědomí vznik zdravotních problémů, smrtelné nehody a znečišťování životního prostředí. Veřejní zástupci, úřady, místní vlády, zemědělci, nevládní organizace a občané potřebují správné informace o používání pesticidů, aby se snížilo riziko a aby se zamezilo negativním účinkům používání pesticidů. Z tohoto důvodu je návrh evropské statistiky pesticidů pozitivním krokem k ekologičtějšímu zemědělství. Na základě evropské statistiky můžeme monitorovat a vyhodnocovat pozitivní změny, které mají zabezpečit nové právní předpisy o pesticidech, tj. směrnice o používání pesticidů, tematická strategie udržitelného využívání pesticidů a nařízení o schvalování pesticidů.
<P>
Od začátku jsem se souhlasem skupiny PSE navrhoval a podporoval začlenění biocidních výrobků do této směrnice. Tak jako je tomu ve většině případů, aktivní složka biocidů se používá také jako výrobek v rostlinné výrobě. Biocidy mají tedy téměř stejný účinek na zdraví lidí a na životní prostředí. Po uvolnění do prostředí již nemá význam skutečnost, zda byla látka vyrobena jako biocid nebo spíše jako výrobek rostlinné výroby. Bude rozumné, když nejdříve shromáždíme statistické údaje týkající se pouze biocidních výrobků.
<P>
Obchodní tajemství je vždy citlivou otázkou, proto mne těší, že všichni uznáváme, že tato směrnice musí zohlednit povinnosti vyplývající z Aarhuské úmluvy o přístupu k informacím. Proto jsem podpořil pozměňující a doplňující návrh, kterým se stanoví závazek pro výrobce, aby veřejnosti poskytli správné informace. Doufám, že po kompromisu mezi politickými stranami zastoupenými v tomto parlamentu dosáhneme dobré dohody v prvním čtení s Radou, a možná budu moci za několik let z tohoto místa přečíst užitečné údaje z nejnovější evropské statistiky pesticidů.
<SPEAKER ID="468" NAME="Marios Matsakis">
za skupinu ALDE. - Vážená paní předsedající, upřímně blahopřeji panu zpravodaji Staesovi k vynikající zprávě, k úsilí, které vynaložil k dosažení kompromisu a konsenzu mezi různými politickými skupinami. Harmonizace statistik všech států EU o prodeji a využívání přípravků na ochranu rostlin a správné využití takovéto statistiky by bezpochyby významně vylepšilo přípravu přesných hodnocení vlivů používání takovýchto výrobků na životní prostředí a lidské zdraví, a tak umožnilo přijímání nápravných opatření.
<P>
Zpravodaj, veden snahou, aby byla tato harmonizace účinná a tím i co nejužitečnější, provedl správně několik změn, které odrážejí kompromisní dohodu většiny skupin a které se týkají čtyř hlavních oblastí. Zaprvé, vytváření statistických údajů, které lze ve všech členských státech srovnávat a sjednocovat. Zadruhé, zamezení duplicitnímu sběru údajů, aby došlo ke snížení nákladů a zátěže odborných uživatelů. Zatřetí, potřeby začlenit do působnosti nařízení také používání mimo odvětví zemědělství, a začtvrté, potřeby co největšího využití shromážděných údajů.
<P>
Převážnou většinu těchto změn a doplnění, tak jak byly téměř jednomyslně schváleny Výborem pro životní prostředí, veřejné zdraví a bezpečnost potravin, považujeme za užitečné a potřebné, a proto je podpoříme. Nepodpoříme pouze tři z pozměňujících a doplňujících návrhů, konkrétně návrhy 24, 27 a 29. Kromě toho plně podpoříme dalších pět pozměňujících a doplňujících návrhů, které předložili Zelení a ostatní.
<P>
Na závěr bych rád znovu vyslovil obecný předpoklad, že úspěšné splnění cílů tohoto legislativního návrhu bude velmi záviset na jeho důsledném vykonávání, a v tomto smyslu má rozhodující význam konstruktivní účast a plné odhodlání orgánů členských států. Doufejme, že tomu tak bude ve všech 27 členských státech.
<SPEAKER ID="469" NAME="Hiltrud Breyerová">
za skupinu Verts/ALE. - (DE) Vážená paní předsedající, chtěla bych zpravodaji upřímně poblahopřát. Také my v současné době v rámci balíčku EU pro pesticidy nabízíme radu, jak lze chránit osoby, zvířata a životní prostředí před poškozením způsobeným škodlivými pesticidy, což představuje náš cíl. Základním požadavkem tohoto cíle je dostatek údajů.
<P>
Doufám, že toto hlasování představuje výrazný signál vyzývající k ochraně životního prostředí a zdraví. Do sběru a zveřejňování údajů nejsou zahrnuty důvěrné provozní informace a zároveň je zabezpečeno právo spotřebitelů na informace a transparentnost. Osobně dávám přednost zásadě zpřístupnění co nejvyššího množství informací na internetu. Bylo by to zcela v souladu s mou zprávou o povolení pesticidů. Zkušenosti z postupu autorizace ukazují, že potřebujeme spolehlivé údaje o používání pesticidů v Evropě a harmonizované metody sběru údajů. Pouze budeme-li mít k dispozici kvalitní údaje, můžeme doufat, že se sníží počet nedorozumění a nesprávných informací.
<P>
Závěrem bych chtěla připomenout něco, co se ve zprávě o statistice nenachází, ale co je mému srdci blízké. V posledním čtení o povolení pesticidů jsme rozhodli také o pesticidovému průkazu pro velkoobchod a maloobchod. To rovněž vyžaduje mít k dispozici údaje o využívání pesticidů. Velkoobchod a maloobchod tyto informace vyžaduje a já doufám, že členské státy jim nebudou stát v cestě. To je zároveň patřičným potvrzením potřeby vytváření statistických údajů o pesticidech.
<P>
Doufám, že nás tento cíl spojí při dosahování lepší ochrany osob, zvířat a životního prostředí díky spolehlivějším číselným a jiným údajům.
<SPEAKER ID="470" NAME="Jens Holm">
za skupinu GUE/NGL. - (SV) Vážená paní předsedající, nejprve bych rád poděkoval panu Staesovi za dobrou zprávu, kterou samozřejmě ve skupině GUE/NGL podporujeme. Jedním z cílů obsažených v této zprávě je snížit použití pesticidů na základě zlepšení statistiky, což je skutečně naléhavým úkolem. Používání toxických látek a různých chemikálií v zemědělství je v Evropě stále častější. Toxické látky se pak nacházejí v potravinách, které konzumujeme my i naše děti. Týká se to nás všech. Mělo by to znepokojovat všechny, kterým záleží na vlastním zdraví a našem životním prostředí.
<P>
V mé vlasti je dlouhodobou vizí ekologického hnutí zemědělství bez chemikálií. Naneštěstí je tento cíl dosud příliš vzdálený. Používání chemických látek je v zemědělství stále velmi rozšířeno, a to nejen v Evropské unii jako celku, ale i ve Švédsku. Mám jednu konkrétní otázku pro pana komisaře Almuniu. Pokud chce určitá země zakázat určitou chemickou látku v zemědělství, neměla by mít možnost se pro to svobodně rozhodnout? Bohužel jsme zaznamenali již mnoho případů, kdy chtěly členské státy použití určitých pesticidů zakázat, ale vaše Komise jim v tom zabránila. Proč? Nemělo by mít životní prostředí a veřejné zdraví přednost před potřebou úplné harmonizace?
<SPEAKER ID="471" NAME="Irena Belohorská" AFFILIATION="NI">
(SK) Zpráva týkající se statistiky přípravků na ochranu rostlin úzce souvisí se zprávou o tematické strategii udržitelného využívání pesticidů.
<P>
Pokud má být tato zpráva v souladu se strategií, pak je nevyhnutelné, aby se prvky strategie, na nichž jsme se již dohodli a které jsme schválili, promítly i do tohoto návrhu nařízení. Týká se to hlavně názvu nařízení a nahrazení výrazu "přípravky na ochranu rostlin" výrazem "pesticidy". Kromě toho je začlenění biocidů do působnosti nařízení potřeba vnímat jakožto prvek, který je již schválen v tematické strategii, ale i ve směrnici o pesticidech. Biocidy musí být do této působnosti začleněny dříve, než bude první zpráva předložena Komisi. Všechny příslušné vlastnosti biocidů jsou nám velmi dobře známy. Není tedy důvod, proč je nezačlenit nebo vyčkávat na další informace. Zbytečně by se tím oddálil výklad pojmu pesticidy, který zahrnuje přípravky na ochranu rostlin i biocidy.
<P>
Z tohoto důvodu důrazně odmítám pozměňující a doplňující návrh 33, ale podpořím pozměňující a doplňující návrh 2, neboť Parlament již dospěl v této otázce ke shodě a tento pozměňující návrh je sám o sobě v souladu s tematickou strategií a směrnicí o pesticidech, kterou Parlament schválil v říjnu 2007.
<SPEAKER ID="472" NAME="Christa Klaß" AFFILIATION="PPE-DE">
(DE) Vážená paní předsedající, vážený pane komisaři, přípravky na ochranu rostlin jsou testovány a statistika je součástí balíčku, který obsahuje i nařízení o povolení pesticidů a směrnici o udržitelném využívání pesticidů. Cílem celého balíčku je minimalizovat účinky přípravků na ochranu rostlin na lidské zdraví a životní prostředí. Tlak konkurenčního boje na vnitřním trhu a přeshraniční ekologické aspekty vyžadují společný přístup k této otázce.
<P>
Přístup toků potravin z celého světa na naše trhy však také poukazuje na skutečnost, že závazky musí být přiměřené, aby mohly být účinné. Nikomu by nepomohlo, kdybychom ovoce, zeleninu a maso dováželi výlučně ze třetích zemí, kdyby povinnosti vytvořily příliš obtížné podmínky pro domácí produkci. My v Evropě nemáme vliv na toky potravin ze třetích zemí. Jedinou možností je určit maximální reziduální množství, na to však dosud nejsme dostatečně připraveni, nemluvě o zavedení pesticidových průkazů.
<P>
Je správné zaznamenávat statistické údaje o prodeji pesticidů pro účely monitoringu toků a vývoje ochrany rostlin. Přislíbeným cílem tohoto postupu je snížení rizika výskytu škůdců. Sběr údajů musí zaručovat srovnatelnost a oznamovací povinnost musí být udržena na minimu. Zaznamenávání toků látky je jasnou změnou regulace, protože v prvotní fázi není jisté, zda se příslušná látka použije na výrobu prostředků na ochranu rostlin, biocidu nebo také léku. Biocidy se musí sledovat samostatně a zde očekáváme návrh Komise týkající se povolení a používání biocidů. Až poté bude možno pracovat se statistikou, která je stále potřebná.
<P>
Je potřeba, aby bylo nezákonné používání přípravků na ochranu rostlin vyšetřováno mnohem přísněji. K tomu je zapotřebí zvýšený monitoring existujících zákonů. Podle mého názoru zde pouhá statistika nepomůže. Ve statistice, pane Staesi, přece nenajdete ty, kdo porušují zákon.
<SPEAKER ID="473" NAME="Péter Olajos" AFFILIATION="PPE-DE">
Děkuji, vážená paní předsedající. Není pochyb o tom, že látky vyvinuté pro potlačení škodlivých organismů a parazitů rostlin změnily radikálně evropské zemědělství. Tyto chemické látky však mají škodlivé účinky na lidské zdraví a životní prostředí. Přípravky na ochranu rostlin, které jsou obzvlášť škodlivé, musí být vyňaty z oběhu a použití chemikálií k těmto účelům musí být významně omezeno. K tomu však potřebujeme spolehlivé statistické údaje, srovnatelné a harmonizované na úrovni Evropské unie. Tímto krokem nechceme vytvořit nadměrnou zátěž pro uživatele těchto výrobků, tedy pro zemědělské podniky - to není naším cílem.
<P>
Na druhé straně bychom chtěli, aby každé používání přípravků na ochranu rostlin mimo odvětví zemědělství bylo zahrnuto do působnosti statistiky, takže i do působnosti budoucích právních předpisů. Uvedu příklad. V Evropě jsou kamenné železniční náspy postřikovány nebo spíš omývány herbicidem, izopropylaminovou solí. Celková délka železniční tratě v Evropské unii představuje přibližně 213 000 km a množství chemikálií, kterými ji poléváme, představuje podle odhadů zhruba 900 000 litrů. Následně prosakuje do podzemních vod spolu s deštěm a nakonec končí v našem těle. Dodnes tomu nebyla věnována přiměřená pozornost, ale tato situace se musí změnit.
<P>
Zpráva, kterou máme před sebou, je neoddělitelně spojena s legislativním balíčkem, o němž jsme diskutovali v loňském roce, proto bychom k ní měli takto přistupovat. Tento balíček je tvořen rámcovou směrnicí o udržitelném využívání látek na ochranu rostlin, na niž odkázala i má kolegyně z Evropské lidové strany, paní Klaßová, tematickou strategií udržitelného využívání pesticidů, kterou v minulém roce připravila paní Belohorská, a nařízením o uvádění nových přípravků na ochranu rostlin na trh, v němž paní Breyerová, osoba odpovědná za toto téma v Evropském parlamentu, vytyčuje budoucí směry udržitelného využívání přípravků na ochranu rostlin. Blahopřeji zpravodaji a podporuji tuto zprávu. Velice vám děkuji.
<SPEAKER ID="474" NAME="Paul Rübig" AFFILIATION="PPE-DE">
(DE) Vážená paní předsedající, vážený pane komisaři, dámy a pánové, toto je dnes již druhá zpráva o statistice a rád bych Komisi připomněl, že jsme si vlastně stanovili cíl snížit správní náklady o 25 %, neboť v souvislosti se statistikou nadále zaznívají protesty zúčastněných, abychom nedovolili další vzrůst výdajů a nákladů. Zcela sdílím názor, že udržitelné využívání přípravků na ochranu rostlin je velmi důležité pro budoucí vývoj genového inženýrství a biotechnologie, a rovněž jsem přesvědčen, že ukazatele rizik mají zvláštní význam pro lidské zdraví a životní prostředí.
<P>
Neměli bychom však zapomínat na všeobecný cíl lisabonského programu, jímž je zaměstnanost a v konečném důsledku i růst v těchto odvětvích, a ani bychom neměli požadavky zpřísňovat byrokratickými povinnostmi týkajícím se sběru statistických údajů, které lze v mnoha odvětvích ve skutečnosti velmi snadno získat.
<SPEAKER ID="475" NAME="Czesław Adam Siekierski" AFFILIATION="PPE-DE">
Vážená paní předsedající, hlavními informacemi, které by měly členské státy shromažďovat, jsou údaje o množství použitých produktů. Tyto údaje umožní členským státům vykonávat jednotlivé analýzy, tedy analýzy v souladu s vnitrostátními plány. Výrobci by měli poskytovat informace o použití pesticidů, které mají rozhodující význam. Vnitrostátní údaje by měl každý členský stát shromáždit a poslat Komisi v podobě souhrnné informace. Takováto celková informace je dostatečná pro další analýzu na úrovni EU. Při regulování povinností členských států bychom měli být obezřetní, abychom neposkytli místním vládám pomoc pro sběr podrobných informací, protože to nemusí vůbec znamenat pomoc, ale naopak to může vyvolat efekt zastírání a narušit motivaci členských států k prosazování vznešené myšlenky uvedení této směrnice do praxe.
<SPEAKER ID="476" NAME="Avril Doyle" AFFILIATION="PPE-DE">
Vážená paní předsedající, pokud dovolíte, vznesla bych vaším prostřednictvím několik stručných otázek pro pana komisaře. Bylo by možné určit množství přípravků na ochranu rostlin, které jsou používány mimo zemědělství, například na golfových hřištích, v parcích, na letištích, na železničních tratích, na krajnicích silnic, v domácnostech a zahradách, se zřetelem na celková množství, tedy celkové množství minus výrobky používané v zemědělství?
<P>
Zadruhé, biocidy se používají v široké škále situací a různými způsoby, a to i v domácnostech, takže i když je možno sbírat údaje o množství biocidů uváděných na trh, je velmi obtížné představit si sběr kompletních údajů o používání biocidů. Nebo se návrh týká pouze začlenění zemědělského využívání biocidů? A pokud jde výhradně o zemědělské využívání biocidů, proč se tedy zabýváme používáním přípravků na ochranu rostlin mimo odvětví zemědělství?
<P>
Mojí třetí otázkou je: mohla by explicitní podmínka týkající se statistiky výroby, dovozu, vývozu a distribuce přípravků na ochranu rostlin vést k zavádějícím výsledkům, případně k duplicitním výpočtům množství přípravků na ochranu rostlin?
<SPEAKER ID="477" NAME="Marios Matsakis" AFFILIATION="ALDE">
Vážená paní předsedající, chtěl bych pouze zdůraznit význam jednoho bodu, který se týká této i předchozí zprávy. Je jím skutečnost, že statistické údaje nejsou důležité samy o sobě. Samozřejmě, že důležitý je výklad statistických údajů, vytváření správných závěrů a provádění opatření, která se statistickými údaji řídí.
<P>
V této souvislosti připomněl zpravodaj velmi významný návrh týkající se expertních skupin, které by měly shromážděné údaje vyhodnocovat. Proto bych se chtěl pana komisaře dotázat, co si myslí o těchto expertních skupinách pro vyhodnocování údajů.
<SPEAKER ID="478" NAME="Předsedající">
Komisař na konci rozpravy nevystoupí. Informoval nás, že na otázky paní Doyleové odpoví písemně.
<SPEAKER ID="479" NAME="Bart Staes">
zpravodaj. - ?(NL) Dámy a pánové, děkuji vám za všechna povzbudivá slova. Věřím, že jsem v tomto Parlamentu našel velikou podporu. Jak uvedl pan komisař ve své úvodní řeči, stanoviska Komise, Rady a Parlamentu jsou blízká - to je něco, čeho jsme nemohli dosáhnout v prvním čtení. Ve skutečnosti to bylo zcela nemožné, i přesto, že jsem dvakrát konzultoval se slovinským i portugalským předsednictvím.
<P>
Skutečnost, že jsou tato stanoviska blízká, dokazují i slova komisaře, týkající se biocidů. Uvedl, že Komise uvažuje o revizi této směrnice. Chci však zůstat zdrženlivý a věřím, že znění návrhu nařízení, vycházející ze schváleného textu zprávy paní Klaßové, je rovněž zdrženlivé. Zadruhé, všiml jsem si nabídky pana komisaře, týkající se co nejlepšího využití již dostupné statistiky o výrobě pesticidů, což představuje důležitý příspěvek k rozpravě, i se zřetelem na druhé čtení. Dámy a pánové, znovu vám děkuji. Už vás nechci déle zdržovat. Je už pozdě a myslím si, že si všichni zasloužíme trochu odpočinku.
<SPEAKER ID="480" NAME="Předsedající">
Rozprava je ukončena.
<P>
Hlasování se bude konat zítra ve 12:00.
<P>
Písemná prohlášení (článek 142)
<SPEAKER ID="481" NAME="Daciana Octavia Sârbu  " LANGUAGE="RO">
Návrh nařízení je zaměřen na snížení účinků využívání přípravků na ochranu rostlin na životní prostředí a lidské zdraví na základě vytvoření mechanismu výpočtu ukazatelů rizik a monitoringu cílů určených tematickou strategií udržitelného využívání pesticidů. Jakožto virtuální zpravodajka jsem se domnívala, že je nevyhnutelné zajistit shodu definic v balíčku týkajícím se pesticidů, a proto jsem se rozhodla pro začlenění biocidů do návrhu nařízení, s cílem zabezpečit širší ochranu uživatelů. Prostřednictvím tohoto návrhu chceme zlepšit systém sběru údajů a podpořit harmonizaci stávajících statistik mezi jednotlivými členskými státy, aby bylo možno zjišťovat míru pokroku dosaženého v této oblasti a vykonávat opatření potřebná ke splnění cíle týkajícího se snížení rizik způsobených pesticidy. Dostupností oficiální statistiky v celé Evropě by se navíc zvýšila transparentnost trhu a zlepšila by se hospodářská soutěž v odvětví výroby pesticidů. Snížení používání pesticidů přinese zároveň užitek celé společnosti díky zlepšení kvality potravin, snížení znečištění pitné vody, ochraně životního prostředí a udržitelnému zachování přírodních zdrojů. Evropská unie si musí být jista tím, že zdraví jejích občanů není ohroženo těmito rizikovými látkami a musí stimulovat nové, ekologicky účinné zemědělské postupy.
