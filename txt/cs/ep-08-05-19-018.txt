<CHAPTER ID="018">
Plán práce
<SPEAKER ID="025" NAME="Předseda">
Bylo rozdáno konečné znění návrhu pořadu jednání, který vypracovala konference předsedů na svém zasedání ve čtvrtek dne 15. května 2008 podle článků 130 a 131 jednacího řádu.
<SPEAKER ID="026" NAME="Hartmut Nassauer" AFFILIATION="PPE-DE">
(DE) Vážený pane předsedo, z nějakého nevysvětlitelného důvodu je zvykem, že všechny výbory zasedají jednou ročně ve Štrasburku. Nezdá se, že by pro to existoval logický důvod. Kvůli tomu dnes večer některé výbory zasedají ve stejnou dobu, kdy jsou otázky v jejich působnosti na pořadu plenárního zasedání.
<P>
Tato situace je neudržitelná. Jediným možným řešením tohoto rozporu skutečně je, aby výbory v budoucnu zasedaly ve Štrasburku a abychom plenární zasedání přesunuli do Bruselu! Ale vážně, zasedání výborů tady ve Štrasburku nemohou dále kolidovat s plenárními zasedáními a schůzemi skupin do té míry, v jaké tomu tak je doposud, zejména v posledních dvou letech, a to navzdory veškerým prohlášením, že těmto kolizím bude zabráněno. Nyní se navíc nacházíme v období na rozmyšlenou. Neexistuje naprosto žádný praktický důvod, proč by měla zasedání výborů tady ve Štrasburku kolidovat s činnostmi pléna. Byl bych Vám vděčný, kdybyste využil veškerých svých pravomocí ke zjednání nápravy.
<P>
(Potlesk)
<SPEAKER ID="027" NAME="Předseda">
Velmi vám děkuji, pane Nassauere. O stavu, který jste popsal, zpravím Konferenci předsedů a jsem si jistý, že najdeme uspokojivé řešení.
<P>
Byly navrženy tyto změny pořadu jednání:
<P>
pondělí:
<P>
Žádné změny.
<P>
úterý:
<P>
Socialistická skupina požádala, aby na pořad úterního jednání bylo zařazeno vyjádření Komise k situaci Romů v Itálii, a to bez návrhů usnesení.
<SPEAKER ID="028" NAME="Martin Schulz">
jménem skupiny PSE. - (DE) Vážený pane předsedo, dámy a pánové, dovolte mi vyjasnit povahu našeho návrhu. Žádáme Komisi, aby se vyjádřila nejen k situaci Romů v Itálii, ale k jejich situaci v této zemi a v Evropě jako celku. Na dnešní schůzi naší skupiny jsme diskutovali o tom, že v Itálii dnes panuje velmi obtížná situace. Na druhou stranu bychom neradi naznačovali, že se tato situace omezuje jen na Itálii nebo že ochrana menšin a společenská integrace Romů jsou výslovně italské problémy. Uvedli jsme Itálii z jediného důvodu, a to proto, že se tam dnes tento problém projevuje v obrovské míře.
<P>
Rádi bychom se od Komise dozvěděli, jak v posledních letech naložila se značnými prostředky, které jsme přidělili na podporu místních projektů s cílem, aby se účinně zabránilo scénářům toho druhu, jaký nyní zažíváme v Itálii.
<P>
Žádáme tedy o všeobecnou debatu. Jejím východiskem by byla situace v Itálii, ale rád bych, prosím, kategoricky zdůraznil, že nechci, aby se debata zaměřila pouze na Itálii. Vedle italské situace musíme vzít do úvahy celou řadu dalších faktorů. Především se chceme od Komise dozvědět, co v minulosti učinila a jaká další opatření hodlá přijmout do budoucna. Proto bychom byli rádi, kdyby Komise mohla takovéto vyjádření v úterý učinit.
<SPEAKER ID="029" NAME="Monica Frassoni">
jménem skupiny Verts/ALE. - (IT) Vážený pane předsedo, dámy a pánové, skupina Verts/ALE podporuje tento návrh a podporuje jej ze dvou důvodů, jednak protože cítíme, že je důležité jednat o tom, co se děje Romům v Evropské unii jako celku - nedávných událostí v Itálii jsme si totiž velmi dobře vědomi - a jednak protože všichni víme, že Evropská unie má prostředky, jak zasáhnout, ale tyto prostředky nejsou široce známy a obvykle nejsou předmětem diskuse.
<P>
Z obou těchto úhlů pohledu budeme velmi rádi, když k debatě dojde, ale obáváme se, že nebude poslední, přinejmenším pokud jde o Itálii.
<SPEAKER ID="030" NAME="Joseph Daul">
jménem skupiny PPE-DE. - (FR) Vážený pane předsedo, Konference předsedů toto nepředpokládala, ale na pořadu jednání samozřejmě máme pro tento bod prostor. Debatu na toto téma jsme měli v září 2007. Problém Romů je velmi podstatný jak pro Evropu obecně, tak i pro Rumunsko konkrétně, a při naší návštěvě Rumunska jsme si jej uvědomovali. Domnívám se, že debata o tomto problému je naplánována na září. Nebylo by lepší, jak navrhuje naše skupina, abychom problém v Itálii projednali nejprve ve Výboru pro občanské svobody a abychom oficiální debatu zde v plénu odložili na dobu, kdy na ni budeme připraveni? Takový je postoj skupiny PPE-DE.
<P>
(Parlament návrh přijal.)
<P>
Středa, čtvrtek:
<P>
Žádné změny.
<P>
(Pořad jednání byl tedy stanoven.)
<SPEAKER ID="032" NAME="Hannes Swoboda" AFFILIATION="PSE">
(DE) Vážený pane předsedo, pro pořádek bych rád oznámil, že hodláme navrhnout odložení hlasování o Groschově zprávě, která se zabývá dobami odpočinku a otázkou řidičů autobusů. Mezi stranami zaměstnavatelů a zaměstnanců v zásadě panuje shoda a my chceme, aby se toto v Groschově zprávě odrazilo. Rád bych jen předem varoval ostatní skupiny, že budeme žádat tento odklad hlasování.
