<CHAPTER ID="018">
Plán práce 
<SPEAKER ID="023" NAME="Předseda">
Konečné znění návrhu jednání tohoto dílčího zasedání, jak je vypracovala Konference předsedů na svém zasedání ve čtvrtek 14. února 2008 v souladu s články 130 a 131 Jednacího řádu, bylo rozdáno. Byly navrženy tyto změny:
<P>
Pondělí/úterý:
<P>
Žádné navržené změny.
<P>
Středa:
<P>
Skupina IND/DEM požaduje, aby bylo hlasování o zprávě pana Corbetta a pana Méndeze de Viga o Lisabonské smlouvě odloženo na následující dílčí zasedání.
<SPEAKER ID="024" NAME="Jens-Peter Bonde">
jménem skupiny IND/DEM. - Pane předsedo, je vaším úkolem zajistit, aby tento Parlament vytvářel dojem instituce, která vážně zkoumá evropské záležitosti. Rád bych vás proto požádal o změnu termínu hlasování o smlouvě.
<P>
Lhůta pro podání pozměňovacích návrhů k této zprávě byla stanovena na dřívější datum, než jsme obdrželi smlouvu od výboru. Doposud jsme neobdrželi slibovanou konsolidovanou verzi. To je v rozporu s rozhodnutím jednohlasně přijatým Výborem pro ústavní záležitosti.
<P>
Začal jsem klást otázky na základě jedné soukromé konsolidované verze a už jsem objevil zavádějící chyby v překladech.
<P>
Již 29 let se vy a já rozcházíme v názoru na ústavní záležitosti, s výjimkou transparentnosti. Naše neshody byly vždy se vší vážností řešeny ve Výboru pro ústavní záležitosti po řádném přezkumu.
<P>
Usiluji o přenos pravomocí z nevolené Komise na tento přímo volený Parlament. Navrhovali jsme, aby žádný právní předpis EU nebyl schválen bez účasti této sněmovny. Jak můžeme obhájit tuto zprávu před Evropským parlamentem, jestliže uzavřeme proces rozhodování dříve, než kdokoli v této sněmovně četl čitelnou verzi této smlouvy?
<P>
Poslední mezivládní konference představuje nejuzavřenější jednání o smlouvě, s jakým jsem se kdy setkal. Naléhavě vás žádám, abyste zachoval středeční rozpravu, ale přesunul hlasování tak, aby nás všichni občané Evropy mohli vnímat jako vážný Parlament.
<P>
Nejsme součástí výkonné moci. My zastupujeme voliče.
<SPEAKER ID="025" NAME="Richard Corbett">
zpravodaj. - Pane předsedo, nehlasujeme zde o konsolidované smlouvě, ale o Lisabonské smlouvě. Ta byla zveřejněna v úředním věstníku dne 17. prosince 2007. Mám ji zde. Všichni jsme ji dostali.
<P>
Nepochybně je to text, který pozměňuje stávající Smlouvy a k práci s ním je zapotřebí zvážit pozměňovací návrhy obsažené v Lisabonské smlouvě stejně jako původní Smlouvy. A právě za to jsme jako volení zástupci placeni: abychom zvažovali jednotlivé podrobnosti a dali si práci s porovnáváním textů a hledáním změn.
<P>
Je pravda, že by bylo užitečné mít k dispozici úplné znění smlouvy, z něhož by bylo patrné, jak budou Smlouvy vypadat, až bude tato smlouva ratifikována - říkám "až" bude ratifikována, protože jsem si jist, že k tomu dojde - a mít znění, které bude pro občany čitelnější.
<P>
Avšak většina našich vnitrostátních vlád již zveřejnila konsolidované znění Smlouvy ve svých národních jazycích. Mám u sebe anglickou verzi konsolidovaného znění Smluv, jak budou vypadat po přijetí Lisabonské smlouvy. Pokud také vím, tak jednou z prvních vlád, která zveřejnila úplné znění, byla dánská vláda - a to v dánštině. Jsem si tedy jist, že nebyl pro pana Bondeho problém získat konsolidované a čitelné znění Smluv, které by mu pomohlo v jeho práci ve Výboru pro ústavní záležitosti.
<P>
(potlesk)
<SPEAKER ID="026" NAME="Hannes Swoboda">
jménem skupiny PSE. - (DE) Pane předsedo, budu stručný. Musím říci, že jsem poněkud překvapen, proč se již týdny a měsíce setkáváme s takovým aktivním, rozsáhlým a zčásti i agresivním odporem proti Smlouvě, když poslanci, kteří se proti ní staví, ani nevědí, o jaké smlouvě je řeč.
<P>
(potlesk)
<P>
Pan Corbett to vyjádřil jasně: nejednáme tu o konsolidované smlouvě, nýbrž o obsahu reformní smlouvy. Máme rozdílné názory. To je v demokracii normální; a je to dokonce dobře, pokud se názory liší a rozvine se živá rozprava. Každý by však měl brát v úvahu stanoviska druhých a umožnit hlasování.
<P>
Tuto smlouvu jsme projednávali svědomitě týdny a měsíce a nyní nastal čas vyslat jasný signál, zda je většina této sněmovny pro či proti ní. Výkřiky a snahy zabránit druhým v projevu, jichž jsme byli svědky, jsou pro veřejnost špatným poselstvím. Dovolte prosím, ať tento týden rozhodne většina této sněmovny, zda je pro nebo proti smlouvě. To je demokracie.
<P>
(potlesk)
<SPEAKER ID="027" NAME="Jens-Peter Bonde" AFFILIATION="IND/DEM">
Pane předsedo, v reakci na pana Corbetta, který tvrdí, že je k dispozici konsolidované znění v dánštině, mohu potvrdit, že existuje verze založená na návrhu z října 2007, doposud však není k dispozici konsolidovaná verze, která by se zakládala na znění schváleném v Lisabonu 13. prosince 2007. Nová verze obsahuje o 7 000 slov více a já bych přivítal, kdyby pan Swoboda - který je patrně v té věci odborník - vysvětlil, co je obsahem těchto 7 000 nových slov.
<P>
(smích)
<P>
(Parlament návrh ve jmenovitém hlasování odmítl)
<P>
Čtvrtek:
<P>
Žádné pozměňovací návrhy.
<P>
(Program jednání byl proto přijat)
