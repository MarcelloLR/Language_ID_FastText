<CHAPTER ID="007-08">
8. "IASCF: přezkum složení - veřejná odpovědnost a sestavení návrhů změn Rady pro mezinárodní účetní standardy" (hlasování)
<SPEAKER ID="115" NAME="Piia-Noora Kauppi">
jménem skupiny PPE-DE. - Pane předsedo, jak jste již uvedl, skupina PPE-DE by chtěla požádat o odložené hlasování o tomto usnesení. Řízení Rady pro mezinárodní účetní standardy se jistě nevyřeší během příštích dvou týdnů, takže máme čas hlasovat o tomto usnesení až na příštím plenárním minizasedání zde v Bruselu.
<P>
Od Evropské komise jsme totiž obdrželi některé nové návrhy a možná se nám podaří doladit znění některých částí usnesení.
<P>
Lhůta byla velice krátká, a chceme mít proto více času a hlasovat o tom až na příštím zasedání v Bruselu.
<SPEAKER ID="116" NAME="Pervenche Berès" LANGUAGE="FR">
Pane předsedo, hovořím z pozice předsedkyně Výboru pro hospodářské a měnové záležitosti. V současné finanční krizi si všichni uvědomují, že hlavním tématem jsou účetní standardy a jejich potenciálně procyklický charakter. Velice záleží na řízení struktur, které tyto účetní standardy vytvářejí.
<P>
Evropská komise se těmito otázkami zabývala již v Radwanově zprávě a nyní se rozhodla vypracovat návrh, který nezahrnuje subjekty odpovědné za stabilitu finančních trhů a který byl narychlo a bez konzultace s Radou nebo Evropským parlamentem vytvořen ve spolupráci s americkými orgány, jimž pomalu končí mandát a s nimiž kandidáti v amerických prezidentských volbách nechtějí mít nic společného.
<P>
V duchu kompromisu a otevřenosti souhlasíme s opětovným zahájením této diskuse, pokud sama Komise souhlasí s novým posouzením svého návrhu a je ochotná vyslechnout si návrhy Evropského parlamentu. Proto bych si přála, aby Komise vydala prohlášení a zavázala se návrh znovu posoudit. V tom případě bychom mohli podpořit návrh paní Kauppiové.
<SPEAKER ID="117" NAME="Androula Vassiliou">
členka Komise. - Pane předsedo, Komise nemá k tomuto bodu žádné stanovisko.
<SPEAKER ID="118" NAME="Předseda">
Komise nevyjádřila názor.
<P>
Paní Berčsová, pochopil jsem správně, že za těchto okolností podpoříte předkladatelku tohoto návrhu paní Kauppiovou?
<P>
Můžeme tedy dát o tomto návrhu hlasovat.
<P>
(Parlament přijal návrh na odložené hlasování)
