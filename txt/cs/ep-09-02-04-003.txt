<CHAPTER ID="003">
- 2050: Budoucnost začíná dnes - doporučení pro budoucí integrovanou politiku ES v oblasti změny klimatu (rozprava) 
<SPEAKER ID="007" NAME="Předseda">
- Dalším bodem je zpráva, kterou předkládá pan Florenz jménem Dočasného výboru pro změnu klimatu, na téma 2050: budoucnost začíná dnes - doporučení pro budoucí integrovanou politiku ES v oblasti změny klimatu.
<SPEAKER ID="008" NAME="Karl-Heinz Florenz">
zpravodaj. - (DE) Pane předsedo, dámy a pánové, především bych dnes ráno rád pozdravil kolegy poslance, kteří na této zprávě o klimatu pracovali řadu měsíců. Jsem velmi vděčný vám všem, kteří jste poctivě a vstřícně spolupracovali na této zprávě.
<P>
Novinkou byl postup v rámci horizontálního výboru. Nevedli jsme diskuse s odborníky ve skupině, ale s lidmi z odvětví dopravy a zcela oprávněně také z oblasti hospodářství a samozřejmě i z odvětví energetiky. Bylo vcelku jasné, že první hodiny a dny diskusí během tohoto procesu budou poněkud složitější, neboť se jednalo o novou věc. Na tomto místě bych rád ještě jednou mnohokrát poděkoval našemu předsedovi a mému dobrému příteli panu Sacconimu, který vykonával funkci předsedy výtečně a spravedlivě.
<P>
Úspěch, který jsme zaznamenali, je zásadní v tom, že taková horizontální spolupráce je velkou příležitostí, a společně s budoucími poslanci Evropského parlamentu bychom měli zajistit, aby spolu lidé více hovořili, spíše než abychom jen měli individuální skupiny, které budou vystupovat proti sobě.
<P>
To bylo největší výhodou tohoto výboru. Přizváni byli špičkoví odborníci, například nositel Nobelovy ceny Rajendra Pachauri, a odborníci v oblasti vědy, výzkumu a samozřejmě politiky. Nakonec máme v ruce výsledek, který napovídá velký přínos této zprávy.
<P>
Velmi dobře víme, že zákazy, sankce a přehlížení problémů přinášejí jen nepatrné výsledky. Naopak musíme podporovat změny v myšlení a zároveň inovace a motivaci. Naším cílem musí být to, aby se evropští inženýři ráno probouzeli a těšili se na to, že se pokusí zkonstruovat stroje, které budou na tomto světě fungovat efektivněji, v zájmu toho, aby se suroviny pro budoucí generace využívaly lépe a výrazně účinněji.
<P>
Tato zpráva je také upřímná. Přiznali jsme, že nemáme žádné zázračné zbraně. Neexistuje žádný knoflík, kterým bychom mohli otočit, a to ani v Bruselu ani na Bali ani v prosinci v Polsku; máme však širokou škálu opatření. Právě v tom spatřujeme šanci - šanci lidem jasně vysvětlit, že třetinou se na této změně klimatu podílejí sami, například tím, že přetápějí své domy. Jako občané však třetinovou odpovědnost neseme všichni, a to především v důsledku mobility a všeho, co s ní souvisí, a průmysl má také třetinový podíl odpovědnosti. Tato zpráva je tedy směřovaná nám všem. A to je na ní dobré. Nepotřebujeme hledat viníka, my všichni se musíme zapojit do inovativních diskusí. To mne obzvláště těší.
<P>
Je také zjevné, a rád bych to znovu zdůraznil, že tato zpráva je vyvážená, neboť nereprezentuje program jedné strany. Zároveň žádnou oblast nebagatelizuje. Namísto toho v ní zdůrazňujeme, že v některých oblastech existuje více příležitostí, zatímco v jiných méně. Proto se také ve zprávě uvádí, že konečně ukazuje cestu, cestu kupředu - zejména v Evropě, neboť Evropa disponuje ohromným množstvím ekologických technologií, jež jsou svým objemem srovnatelné s evropským automobilovým průmyslem. Tento objem se bude neustále zvyšovat a my na tom v zájmu realizace inovací musíme pracovat.
<P>
Chci říci, že bychom měli zapojit naše občany, aby i oni mohli něco udělat ve svých domovech. Významnou úlohu ve smyslu motivace a poskytování informací mohou v této souvislosti sehrát politici na místní úrovni, hospodářské komory a průmyslová a obchodní sdružení.
<P>
Dovolte mi na závěr říci, že na řadě přínosů, které jsme v této zprávě ukázali, jsme si uvědomili, že příležitosti spočívají v inovacích a nikoli ve stagnaci. Jestliže toto pochopíme, byl tento projekt užitečný.
<SPEAKER ID="009" NAME="Předseda">
Mnohokrát děkuji za práci, kterou jste odvedl, a za vaši zprávu, pane Florenzi.
<SPEAKER ID="010" NAME="Martin Bursík">
úřadující předseda Rady. - Pane předsedo, jsem potěšen, že zde mohu být a podělit se s vámi o některé myšlenky vztahující se k významnému roku, který máme před sebou. Nejdříve mi dovolte blahopřát Dočasnému výboru pro změnu klimatu k práci, kterou vykonal za dobu od svého vytvoření v dubnu 2007 - slyšení, konference, zprávy, usnesení, výměny se třetími stranami. Neúnavné úsilí tohoto výboru výrazně přispělo k formování postoje EU ke změně klimatu.
<P>
Nejnovější usnesení 2050: budoucnost začíná dnes - doporučení pro budoucí integrovanou politiku ES v oblasti změny klimatu, které přijal Dočasný výbor pro změnu klimatu dne 2. prosince 2008 a vy jej budete přijímat na tomto dílčím zasedání, bude opět představovat velmi užitečný základ, až budeme projednávat možnosti dohody o klimatu pro období po roce 2012 a dalšího prohloubení klimatických politik EU.
<P>
Jak víte, zaměří se práce v průběhu předsednictví na vyjednávací proces na mezinárodní úrovni. Mimochodem dnes odlétám ze Štrasburku do Dillí, kde budu jednat s indickou vládou a indickými představiteli. O tři týdny později se bude konat setkání EU-Afrika v Nairobi v Keni a rovněž jsme již kontaktovali vládu Spojených států, ale o tom budu mluvit později.
<P>
Přijetím klimatického a environmentálního legislativního balíčku v závěru roku 2008 vysílá EU velmi silný politický signál všem našim partnerům na celém světě. Přijetím tohoto balíčku v horizontu několika měsíců dává EU najevo, že její závazek, a rovněž vedoucí úloha, v globálním boji proti změně klimatu jsou tak silné jako nikdy předtím. EU bude skutečně prvním regionem na světě, který se jednostranně zavázal ke snížení emisí skleníkových plynů o 20 % do roku 2020.
<P>
Jak víte, umožní klimatický a energetický balíček od roku 2013 reformu EU-ETS (systému obchodování s emisemi), stanoví limity pro emise mimo systém obchodování s emisemi, podpoří technologie zachycování a skladování CO2 a také rozšíření obnovitelných zdrojů energie.
<P>
Pokud jde o systém obchodování s emisemi, bude stanoven jednotný limit pro celou EU s lineárně sestupnou tendencí, postupně budou zavedeny dražby jako způsob přidělování povolenek a monitorovací zprávy a posílí se také ověřování. EU ovšem opakovaně uvedla, že se nespokojí s 20 % - chceme jít až na 30 % - a proto doufáme, že bude v Kodani uzavřena ambiciózní globální a komplexní dohoda.
<P>
Do konference v Kodani zbývá v současnosti deset měsíců. Na konferenci o klimatu, která se konala v prosinci 2008 v Poznani, byl schválen pracovní program na rok 2009, v němž jsou jasně stanoveny kroky, které povedou ke konferenci v Kodani. Rozhodnutí o uvedení adaptačního fondu do provozu, které bylo přijato v Poznani, představuje významný krok na cestě k jednáním o financování, které je důležitým stavebním kamenem a jedním z klíčových prvků každé komplexní globální dohody.
<P>
Jednání ministrů u kulatého stolu v Poznani dále potvrdilo společnou ochotu rozvinutých i rozvojových zemí nalézt účinnou celosvětově akceptovanou odpověď na nebezpečnou změnu klimatu v období po roce 2012. Ta zahrnuje další úsilí o snižování emisí, opatření na přizpůsobení se a finanční a technické prostředky nezbytné k tomu, aby bylo možné tuto reakci uskutečnit.
<P>
Poznaň rovněž vyslala poselství o tom, že na současnou hospodářskou krizi bychom neměli nahlížet jako na překážku dalších kroků v oblasti změny klimatu, ale naopak jako na další příležitost k celkové přeměně našeho hospodářského systému a rozhodnému posunu k ekonomice s nízkými emisemi oxidu uhličitého.
<P>
České předsednictví chce stavět na těchto významných úspěších a vynaložit na mezinárodní úrovni úsilí směřující k úspěšnému uzavření dohody v prosinci 2009 v Kodani.
<P>
Zasedání Rady ve složení ministrů životního prostředí dne 2. března 2009 a poté zasedání Rady ECOFIN a jarní zasedání Evropské rady budou prvními příležitostmi k dalšímu rozvoji postoje EU v tomto ohledu, na základě sdělení Komise Cesta ke komplexní dohodě o změně klimatu v Kodani, které jsme obdrželi před týdnem, a na základě vašich podnětů.
<P>
Kromě společné vize dlouhodobé akce v oblasti technologií zaměřených na snižování emisí a přizpůsobení se bude pro budoucí uvažování EU mimořádně důležité určit přiměřené prostředky k financování účinných a dlouhodobých politik klimatu Mohu v této souvislosti jen připomenout výzvu Výboru pro změnu klimatu, aby na dvoustranné úrovni při jednáních o dohodě na období po roce 2012 přijaly Komise a členské státy zprostředkující úlohu mezi postoji rozvinutých zemí s cílem dosáhnout zajištěním rovnováhy zájmů úspěch jednání o otázkách klimatu, kterých se účastní všichni významní znečišťovatelé, u kterých dochází k emisím skleníkových plynů.
<P>
EU bude také nadále usilovat o aktivní dosah ve spolupráci s klíčovými partnery v jednáních s hlavními nově se rozvíjejícími ekonomikami, ale také s novou vládou Spojených států. Telefonoval jsem s Carol Brownerovou, poradkyní prezidenta Obamy pro klima a energetiku. Předběžně jsem jí navrhl schůzku na vysoké úrovni, které by se zúčastnili zástupci Spojených států a Komise EU - pan komisař Dimas - českého předsednictví a nadcházejícího švédského předsednictví (tj. Trojka) na počátku března, pravděpodobně ve dnech 2. až 6. března.
<P>
Uvedl jsem, že by EU chtěla se Spojenými státy co možná nejúžeji spolupracovat na vytváření a propojování trhů s uhlíkem. Dozvěděli jsme se, že člen Kongresu Waxman uvedl, že se od výboru, v němž působí, pokusí zajistit právní předpisy týkající se systému limitů emisí a obchodování s emisemi tak, aby mohl tento systém být zaveden na konci května. Považuji to za povzbudivou odpověď Spojených států na kroky ze strany Evropské unie.
<P>
Spoléháme také na Evropský parlament v tom, že zajistí, aby byl hlas EU stále více slyšet, a velmi oceňujeme vaše úsilí v tomto směru v minulosti. Nemohu než vás povzbudit, abyste tímto způsobem pokračovali, a přeji vám hodně štěstí v tomto roce.
<SPEAKER ID="011" NAME="Stavros Dimas">
člen Komise. - (EL) Pane předsedo, vážení poslanci Evropského parlamentu, závěrečná zpráva Dočasného výboru pro změnu klimatu, jejímž zpravodajem je pan Florenz, má ambiciózní cíle a zabývá se širokou škálou témat, čímž potvrzuje značný význam, který Evropský parlament otázce změny klimatu přikládá. Rád bych poblahopřál Dočasnému výboru pro změnu klimatu, a zejména zpravodaji panu Florenzovi, k vynikající práci.
<P>
V minulém roce byl naší prioritou balíček opatření v oblasti změny klimatu a energetiky. Naše úsilí bylo korunováno úspěchem a můžeme být v současnosti hrdí na tento důležitý balíček legislativních aktů. V tomto roce se v Evropské unii budeme soustředit zejména na přípravu prováděcích opatření k tomuto balíčku. Na mezinárodní úrovni budou naší prioritou jednání o změně klimatu, která vyvrcholí přípravou na konferenci Organizace spojených národů v Kodani, a jak jste právě slyšeli, přikládá české předsednictví těmto jednáním velký význam a naplánovalo řadu dvoustranných a mnohostranných schůzek a jednání. Vaše zpráva proto přichází ve správný čas. V přípravě na Kodaň musíme shromáždit veškeré naše síly a pracovat společně, abychom vzhledem k významné úloze Evropy dosáhli co možná nejlepšího výsledku.
<P>
Jsem potěšen, že se ve vaší zprávě, stejně jako v analýze, kterou provedla Komise, zdůrazňuje, že by hospodářská a finanční krize neměla být výmluvou ke zdržování opatření, jejichž cílem je řešit změnu klimatu. Souhlasíme také s tím, že přijímání opatření v oblasti změny klimatu tvoří součást řešení hospodářské krize, jíž v současnosti čelíme.
<P>
Schválením balíčku opatření v oblasti změny klimatu a energetiky Evropa nyní přechází na cestu k ekonomice s nízkými emisemi oxidu uhličitého. Zároveň to napomůže snížit závislost Evropy na dovážené energii, což je rovněž významný přínos, jak jsme to viděli nedávno v případě krize v dodávkách zemního plynu. Realizací cíle snížení emisí skleníkových plynů o 20 nebo 30 % a za předpokladu, že další rozvinuté země přijmou tato snížení v rámci mezinárodní dohody, budeme bezesporu v nejambicióznější pozici vůči jakékoli jiné zemi nebo skupině zemí. Vytváříme příklad pro zbytek světa, což bude hnací silou pro mezinárodní jednání.
<P>
Dříve než zaměříme naši rozpravu na mezinárodní jednání, chtěl bych se stručně vyjádřit k otázce, která byla velmi správně ve zprávě zdůrazněna. Zpráva obsahuje cenné návrhy postupů, které povedou k účinnějšímu a efektivnějšímu využívání přírodních zdrojů tak, aby se snížily emise skleníkových plynů a uspořila energie.
<P>
V minulém roce udělala Komise úvodní krok tímto směrem tím, že schválila akční plán o udržitelné výrobě a spotřebě. Opatřeními určenými na doplnění balíčku opatření v oblasti změny klimatu a energie posílila činnost zaměřenou na úspory a účinnější využívání energie. Přestože je tomu tak, je zapotřebí vykonat ještě velký kus práce v oblasti udržitelného využívání přírodních zdrojů a samozřejmě také stále existují obrovské možnosti, jak účinněji využívat energii. Jako ilustrativní příklad lze uvést návrh, který nedávno předložila Komise a který se týkal energetické účinnosti budov. Jedná se o odvětví, kde se uplatňuje více cílů a které má významný přínos ve smyslu úspor energie a ochrany klimatu, zatímco současně vytváří zaměstnanost a přispívá k rozvoji technologických inovací.
<P>
Nyní více než kdykoli předtím musíme posílit a podpořit naše ekonomiky přijetím opatření, která mají za cíl urychlit zavedení a používání čistých technologií, které pomohou vytvořit čistá pracovní místa. Zároveň budou vytvořeny významné příležitosti pro náš zahraniční obchod, neboť trhy čistých technologií se rychle rozšiřují. Na to pamatovala Komise, když navrhla v prosinci minulého roku mimo jiné konkrétní akce v rámci plánu evropské hospodářské obnovy.
<P>
Pokud jde o mezinárodní jednání o změně klimatu, posílil balíček opatření v oblasti změny klimatu a energie bezesporu naše argumenty a úsilí vynaložené na přesvědčení našich mezinárodních partnerů, že přijetí účinných opatření je nejen nezbytné, ale také proveditelné. Není ovšem žádných pochyb o tom, že tato mezinárodní jednání budou velmi obtížná, částečně i vzhledem ke skutečnosti, že jsou natolik složitá. Přesto však věřím, že v Kodani bude dosaženo dohody. Můžeme a musíme dosáhnout dohody. Času není nazbyt. Jedná se o otázku politické vůle a domnívám se, že tato vůle existuje.
<P>
Nyní vzhledem k tomu, že se mezinárodní jednání začínají zintenzivňovat, přijala minulý týden Komise sdělení, které zahrnuje její postoje k nejdůležitějším bodům těchto jednání. Zaprvé mají rozvinuté země i nadále hrát vedoucí úlohu. Pozitivní poselství přichází ze Spojených států, neboť jak český ministr již uvedl, prezident Obama přislíbil, že do mezinárodních jednání budou Spojené státy aktivně zapojeny. Oznámil také, že ve Spojených státech bude existovat systém obchodování s emisemi skleníkových plynů a že dojde ke snížení emisí do roku 2050 o 80 % oproti roku 1990.
<P>
To všechno je pozitivní, chceme však brzy vidět zavedení těchto prohlášení do praxe, v podstatě v tomto roce, neboť potřebujeme na konci tohoto roku dosáhnout dohody v Kodani a Spojené státy mají dluh a na základě toho, co řekl prezident Obama, budou muset značným způsobem přispět, společně s Evropskou unií, aby pak bylo možné dosáhnout dohody v Kodani. Probíhající diskusi ve Spojených státech, která povede k řadě dalších rozhodných opatření, jež jsou přijímána s cílem bojovat proti změně klimatu, samozřejmě vítáme. Jedním z ilustrativních příkladů jsou opatření, která byla nedávno oznámena pro automobily.
<P>
Ve sdělení Evropské komise je potvrzen cíl snížit v rozvinutých zemích emise společně o 30 % a je v něm také definována koncepce srovnatelnosti úsilí. Srovnatelnost bude mít rozhodující význam pro dosažení cílů v oblasti ochrany životního prostředí i pro zajištění spravedlivých podmínek hospodářské soutěže. Komise navrhla řadu kritérií pro vymezení srovnatelnosti.
<P>
Pokud jde o rozvojové země i přesto, že úsilí obdobného druhu a rozsahu, jak je tomu v rozvinutých zemích, není vyžadováno, je důležité zajistit, že rozvojové země budou i nadále přijímat opatření, aby hospodářský rozvoj, který potřebují, byl méně náročný z hlediska emisí oxidu uhličitého. Aby dosáhly cíle omezit v roce 2050 změnu klimatu na 2 stupně Celsia, budou rozvojové země potřebovat omezit míru růstu emisí o 15 na 30 % pod úroveň emisí, kterou by jinak zaznamenaly, jestliže by až do roku 2020 nevynaložily žádné úsilí snižovat emise. Úsilí, které bude muset vynaložit každá jednotlivá rozvojová země, bude samozřejmě záviset na úrovni hospodářského rozvoje v dané zemi a na zdrojích této země. To znamená, že budeme zřejmě očekávat více od rychle se rozvíjejících ekonomik než od těch dalších.
<P>
Všichni víme, že výsledků, na kterých se chceme dohodnout v Kodani, nedosáhneme, pokud se nám nepodaří zvýšit investice a zajistit více finančních prostředků pro snižování emisí a přizpůsobení se. Část nutných investic bude i v rozvojových zemích samozřejmě pocházet ze soukromého sektoru v různých zemích, zatímco přibližně třetina bude mít podle odhadu Komise původ v trhu s emisemi oxidu uhličitého. Kromě toho musí být část financována z veřejných zdrojů a je na nás, abychom nalezli způsob, jak tyto veřejné fondy zajistit. Nyní, uprostřed recese, to nebude snadná debata. Musíme však být připraveni a pro tuto debatu předložit různé argumenty, s přihlédnutím k tomu, že náklady v případě nečinnosti budou mnohem vyšší než náklady jakéhokoli opatření.
<P>
A nakonec se ve sdělení Komise zdůrazňuje význam globálního trhu s emisemi oxidu uhličitého a vytvoření kompatibilních systémů obchodování s emisemi mezi zeměmi OECD do roku 2015, zatímco v případě hospodářsky méně rozvinutých zemí se navrhuje, že by k tomu mělo dojít později před rokem 2020.
<P>
To jsou hlavní poselství obsažená ve sdělení Komise a budu s nejvyšším zájmem naslouchat vašim názorům na ně. Mezinárodní jednání budou rychle pokračovat a z naší strany bude v tomto roce nezbytná intenzivní diplomatická práce. Oceňuji váš příspěvek k tomuto významnému úsilí.
<SPEAKER ID="012" NAME="Romana Jordan Cizelj">
jménem skupiny PPE-DE. - (SL) Změna klimatu je velmi rozsáhlá oblast a souhlasím se zpravodajem, který řekl, že my, členové Dočasného výboru pro změnu klimatu, musíme nalézt inovativní způsoby, abychom zvládli plnou šíři a obsah této oblasti. Dnes je však tato naše práce hotova a mohu potvrdit, že jsme měli skutečně velkou příležitost k tomu, abychom si navzájem sdělili řadu rozdílných názorů a stanovisek a abychom předložili různé návrhy týkající se dalších kroků. Naše diskuse byly leckdy poměrně dynamické, konkrétně kvůli rozmanitosti našich názorů. Díky tomu tato zpráva reprezentuje široké spektrum názorů a nabízí řadu dobrých nápadů, ale rovněž nám umožňuje koordinovat naši průběžnou práci ve stálých výborech, pokud jde o formulování různých odvětvových politik. Osobně se domnívám, že by bylo dobré, kdybychom v této specifické metodě pokračovali.
<P>
Oblasti, které jsme dříve zmínili, jako například energetika, doprava a průmysl, nabízejí zcela jistě nejvíce příležitostí pro realizaci opatření, avšak i jiné oblasti se ukázaly jako významné, mám na mysli zemědělství, chov skotu, udržitelné lesnictví, informační a komunikační technologie a rozvojovou politiku EU ve vztahu ke třetím zemím.
<P>
Náš přechod na společnost s nízkými emisemi uhlíku bude pochopitelně možný, pokud i nadále budeme investovat do výzkumu a do zrychlení tempa rozvoje a inovací a jestliže budeme plnit další cíle stanovené v Lisabonské strategii. Samotné to však stačit nebude. Musíme také změnit náš způsob života, ale to budeme schopni udělat, pouze pokud lidé přijmou ochranu životního prostředí jako skutečnou hodnotu. V tomto ohledu potřebujeme dosáhnout mnohem více, pokud jde o informační kampaně a osvětu.
<P>
Souhlasím rovněž s připomínkami, které se týkaly souvztažnosti mezi finanční krizí a změnou klimatu. Krize nám však také dává příležitosti, a obavy, že by změna klimatu mohla být nucena zaujmout druhou pozici až za finanční krizí, jsou neodůvodněné, neboť naše opatření na oživení hospodářství musí být navržena tak, aby podporovala udržitelný rozvoj a nikoli pouze výdaje spotřebitelů.
<P>
Vzhledem k tomu, že naším cílem je omezit globální teplotní přírůstky, musíme také pochopitelně pracovat globálně. Zde musí Evropa vytvořit a prohloubit svůj dialog s rozvinutými zeměmi, neboť musíme společně snížit a eliminovat zátěž pocházející z našich tradičních zdrojů emisí a zároveň naslouchat národům v rozvojových zemích a nejchudším zemím a umožnit jim, aby se přihlásili k udržitelnému rozvoji, a to i pokud to s sebou nese vyšší ceny.
<P>
Závěrem bych rád poblahopřál zpravodajovi panu Karl-Heinzi Florenzovi k otevřenosti, kterou prokázal ve své práci.
<SPEAKER ID="013" NAME="Dorette Corbey">
jménem skupiny PSE. - (NL) Nejprve bych ráda vyjádřila panu Florenzovi upřímné díky za jeho ryzí obětavost a odhodlání, s nimiž psal svou zprávu. Stala se podle mého názoru všezahrnující zprávou, která obsahuje téměř 200 doporučení a je skutečně velmi užitečná. Obsahuje řadu rozumných doporučení, jež mohou být zdrojem inspirace pro příští Parlament, vnitrostátní parlamenty a orgány na místní úrovni.
<P>
Ráda bych zmínila pět klíčových témat, která jsou pro naši skupinu skutečně zásadní. Zaprvé tato zpráva uznává, že změna klimatu je komplexní, že působí na všechna odvětví, nejen na průmysl, dopravu a energetiku, pro něž jsme již vytvořili pravidla, ale také na zemědělství, zdraví, vědu a technologie, ICT, vzdělávání, využívání půdy, vody a krajiny. Všechny tyto oblasti si zasluhují plnou pozornost a účinné řešení.
<P>
Zadruhé by politika v oblasti klimatu měla mít také sociální rozměr a měla by se vyznačovat solidaritou. Potřebujeme řešit zaměstnanost, otázky příjmů a energetickou chudobu. Potřebujeme vědět, jak budou nové technologie hrazeny a kdo ponese náklady. Chceme vědět, kolik bude vytvořeno pracovních míst a zda nastane také nějaký úbytek pracovních míst. Požadujeme rekvalifikační programy k zaškolení nových pracovníků v oblasti životního prostředí. Bez maximální sociální angažovanosti je mimořádně obtížné zachovat politickou podporu politice klimatu.
<P>
Třetí klíčové téma souvisí s hospodářskou krizí, kde je nutné opět komplexní řešení. Pojmem se v současnosti stává tzv. zelený Nový úděl, který má naši upřímnou podporu. Jsou zapotřebí značné investice. Intervence na podporu bank a podniků by měly mít přinejmenším udržitelnou složku. Měla by být přisouzena větší priorita investicím do budov a bytových domů ve východní Evropě, neboť z těchto investic budou plynout výhody pro zaměstnanost, zabezpečení dodávek energie a klima.
<P>
Čtvrtým důležitým tématem je zemědělství. Je to něco, o čem zpravidla v souvislosti se změnou klimatu nehovoříme. Přesvědčili jsme se o tom, že je to ve skutečnosti nezbytné, a ukázalo se to jako kontroverzní téma. Vedli jsme dlouhé diskuse o tom, zda by mělo mít zemědělství závazné cíle, a shodli jsme se na tom, že bychom tuto otázku měli pečlivě zvážit. Zřejmé je i to, že zemědělství nejenže vyvolává problémy, ale také nabízí řešení. Kvalitní zemědělství, účinné využívání půdy a vhodné využití biomasy mohou napomoci snížit emise skleníkových plynů.
<P>
A pátým tématem je nakonec zapojení lidí. To vyžaduje poskytování informací a transparentnost. Jestliže chceme změnit naše spotřebitelské chování, je nezbytné, abychom přesně věděli, které výrobky produkují vysokou úroveň skleníkových plynů, a možná budeme muset příslušně upravit naše vzorce spotřeby. To pochopitelně není snadné, ale problém změny klimatu - jak před chvílí zdůraznil pan Florenz - nemůže být vyřešen několika technickými triky. Bude v každém případě třeba, abychom se pokusili zapojit co možná nejvíce lidí do řešení hlavních výzev, kterým čelíme. Velmi cenné jsou v tomto ohledu místní iniciativy. Volně dostupné energetické audity budov, lepší veřejná doprava a místní a regionální výroba potravin. Společně můžeme udělat velký kus práce.
<P>
S tímto souborem opatření existuje rovněž důvod k optimismu. Emise skleníkových plynů snížit lze, a toto snížení přispívá k inovacím, hospodářskému růstu, lepším dodávkám energie, lepší výrobě potravin, vyšší zaměstnanosti a stabilnějšímu klimatu. Jsem vděčná všem kolegům poslancům, kteří k tomu přispěli.
<SPEAKER ID="014" NAME="Chris Davies">
jménem skupiny ALDE. - Pane předsedo, na pozadí této rozpravy se skrývá jeden opomíjený problém, který se, jak se zdá, zdráháme pojmenovat. Zpráva, o které zde hovoříme, se o něm prakticky nezmiňuje a existuje jen letmá zmínka týkající se této skutečnosti v komplexní strategii Komise pro dosažení dohody o změně klimatu v Kodani. Jedná se o to, že na bezprecedentní a neudržitelné úrovni stále roste počet obyvatel. Během života řady z nás, kteří jsme dnes tady, se počet obyvatel této planety ztrojnásobil.. Každý den se počet obyvatel nadále zvýší o 200 000. To je 80 milionů ročně.
<P>
Proč Čína potřebuje uvádět do provozu každý týden novou uhelnou elektrárnu? Protože se počet jejích obyvatel za padesát let více než zdvojnásobil, rychle roste i nadále, současně s tím roste i poptávka po energii a Číňané chtějí to, co máme my na západě, a mají na to plné právo. Ministr odlétá dnes do Indie. Tam roste počet obyvatel ještě rychleji, a opět se tito obyvatelé uchylují k uhlí, ze kterého získávají energii.
<P>
Tato planeta má však omezené zdroje. Je nezbytné, abychom zpomalili a zvrátili tento růst počtu obyvatelstva. Musíme tak činit zcela nenátlakovými prostředky a nikdy nesmíme neoprávněně zapomenout na to, že ti z nás, kteří žijí v rozvinutých zemích, přispívají ke změně klimatu mnohem více, než lidé v rozvojových zemích.
<P>
Populační fond OSN uvádí, že každou minutu otěhotní na světě 380 žen a polovina z tohoto počtu početí neplánuje. Všichni musí mít možnost používat antikoncepci. Ženy musí mít kontrolu nad svým reprodukčním životem. Je to také lepší než alternativní nebo nebezpečný potrat.
<P>
Lékařská péče se musí zlepšit, aby ženy mohly bezpečně odložit těhotenství do pozdějšího věku, ale především je zapotřebí tuto otázku řešit na politické úrovni. Odmítání této otázky v politice je to největší bláznovství, jakého se můžeme dopustit. Mělo by se o tom mluvit v každé rodině. Vlády by měly stanovovat cíle stabilizovat počet obyvatelstva nebo jej snížit. Přiznáme-li růstu počtu obyvatelstva jeho zásadní význam, je to klíčem k řešení tohoto problému, a pokud tak neučiníme, nebudeme úspěšní ve zvládání změny klimatu ani v dosažení udržitelného rozvoje.
<SPEAKER ID="015" NAME="Liam Aylward">
jménem skupiny UEN. - Pane předsedo, i já bych rád pogratuloval panu Florenzovi k jeho úsilí a angažovanost při vytváření této zprávy a ovšemže také k jeho schopnosti naslouchat a porozumět řadě různých a odlišných názorů.
<P>
Jako zákonodárci máme povinnost, abychom uprostřed silného hospodářského poklesu pracovali na prosazení ekologicky šetrných technologií. Máme možnost získat vedoucí postavení ve světě v různých oblastech obnovitelných zdrojů energie, což by mělo vést k přísné, účinné a koordinované strategii - zahrnující vlády, nevládní organizace, akademickou obec, podniky, inovátory -, jejímž cílem bude nikoli mluvit, ale řešit. Je nezbytné, abychom snížili byrokracii a podpořili malé a střední podniky a společnosti vyvíjející technologie.
<P>
Tam je trh. Regulační rámec je jasný. Stanovili jsme cíle obnovitelné energie. Třebaže jsou finanční prostředky omezené, jsou mimořádně důležité pro rozvoj technologií a udržení odbornosti. Banky a finanční instituce budou muset přijmout rizika spojená se zaváděním zelených technologií. Jestliže zlepšíme technologie, zisk z toho bude dlouhodobý. Bude růst počet pracovních míst a zvyšovat se bohatství. Jestliže však naopak budeme v tomto drahocenném čase váhat, ztratíme náskok a jiné země budou příliš dobře připravené zaplnit vzniklé mezery.
<P>
Irsko by se například mohlo zaměřit na technologie mořských vln, zatímco Finsko by mohlo získat postavení v technologiích mobilní telefonie. Máme nesporný potenciál v povětrnostních podmínkách a v poloze při Atlantickém oceánu. Naše technologie jsou patentované. Disponujeme odborností na místě a máme právní rámec pro cíle. Trh je jasný, takže je tu skvělá příležitost k vytvoření pracovních míst, snížení cen za elektřinu, zabezpečení dodávek energie a snížení emisí uhlíku, nemluvě o příjmech z patentů.
<P>
V současnosti musíme jít dále, než se dostaly naše společnosti, které pracovaly více než deset let na tom, aby dospěly až k tomuto bodu. Ony přijaly rizika a my je musíme podpořit tím, že posílíme finanční prostředky. Zpoždění v tomto bodě by bylo zhoubné. Zelené technologie jsou naše budoucnost. Nyní máme příležitost, tedy ji využijme.
<SPEAKER ID="016" NAME="Rebecca Harms">
jménem skupiny Verts/ALE. - (DE) Pane předsedo, také bych ráda panu Florenzovi poděkovala, zejména za jeho trpělivost při jednáních. Délka této zprávy svědčí o obrovském množství otázek, kterými se zpráva musela zabývat.
<P>
Chtěla bych se však také zeptat, jak udržitelná je dohoda, která je nyní signalizována na počátku tohoto roku prostřednictvím této zprávy. Pamatuji se velmi dobře na mezinárodní konferenci o klimatu, která se konala v Poznani, a na velmi slabou úlohu, kterou v ní hráli evropští politikové, neboť jejich pozornost byla upoutána upravováním ambiciózních slibů a ambiciózních prohlášení, které učinili během mezinárodního kola jednání na Bali, směrem dolů v souvislosti s nastupující finanční a hospodářskou krizí, byli zaměstnáni odsouváním politiky klimatu mezi nižší priority.
<P>
Myslím si, že příští rok bude rozhodující z hlediska otázky, zda jsme skutečně připraveni, jak v současnosti slibujeme, měnit charakter ekonomiky, na který jsme si v průmyslových společnostech zvykli, na základě našich poznatků o změně klimatu. Domnívám se, že rozhodnutí, zda se vydáme cestou udržitelnosti, či nikoli, dosud nebylo učiněno.
<P>
V Poznani doporučili Ban Ki-Moon a Achim Steiner velmi důrazně, aby veškerá opatření přijatá členskými státy v rámci jejich plánů pro hospodářské oživení a v balíčcích pro stimulaci bankovního trhu byla kombinována s programy boje proti chudobě v rozvojových zemích a hrozivým důsledkům změny klimatu v těchto zemích a rovněž s opatřeními, jejichž cílem je skutečně ambiciózní úroveň ochrany klimatu a nová energetická politika.
<P>
Vidím, že jakékoli právní předpisy na evropské úrovni týkající se této otázky budou vytvářet nový základ. Není v žádném případě jisté, že Evropa najde svou cestu k moderní společnosti založené na energetické účinnosti a obnovitelných zdrojích energie. Nyní, stejně jako dříve, to všechno spočívá na našem rozhodnutí: budeme pokračovat s původním mixem uhelné a jaderné energie, nebo se vydáme novými ambiciózními cestami? Doufám, že budeme i nadále tuto otázku řešit tak konstruktivně, jak jsme to dělali v Dočasném výboru pro změnu klimatu, i když si nejsem jista tím, že se tak stane.
<SPEAKER ID="017" NAME="Jens Holm">
jménem skupiny GUE/NGL. - (SV) Konečně máme přijímat rozhodnutí o tomto usnesení o změně klimatu, po více než osmnácti měsících práce. Rád bych zmínil především tři věci.
<P>
Dlouhodobé cíle snížení emisí: v odstavci 3 požadujeme snížení emisí v EU do roku 2020 mezi 25 a 40 % a alespoň o 80 % do roku 2050. Je to dobře a znamená to, že stanovujeme přísnější požadavky, než ty, které byly součástí loňského klimatického balíčku EU.
<P>
Požadujeme také, aby byla přijata opatření, pokud jde o masný průmysl. Podle zprávy Organizace pro výživu a zemědělství OSN (FAO) nazvané Dlouhý stín chovu hospodářských zvířat se odvětví výroby masa podílí na světových emisích 18 %. To je něco, co bereme v naší zprávě na vědomí, a požadujeme snížení spotřeby masa. Je to smělé a do jisté míry historické rozhodnutí tohoto Parlamentu, který obvykle upřednostňuje podpůrné dotace pro toto odvětví, ale je ostuda, že skupina Evropské lidové strany (Křesťanských demokratů) a Evropských demokratů chce hlasovat za vyjmutí těchto požadavků. Stejným způsobem, jako je nezbytné omezit motorovou dopravu, bychom měli mít také odvahu říci, že současná vysoká spotřeba masa je neudržitelná.
<P>
Dovolte mi také, abych vám připomenul, že masný průmysl je ve skutečnosti prvotní příčinou ničení amazonských deštných pralesů v důsledku vytváření pastvin pro zvířata a rovněž půdy pro výrobu krmiv. Značný podíl těchto krmiv je vyvážen do Evropy jako sója. To není udržitelné.
<P>
Automobilový průmysl je další rostoucí problém. Mezi roky 1990 a 2005 se emise pocházející z odvětví dopravy v Evropě zvýšily o 32 %. Jsou nezbytné značné investice do veřejné a další dopravy, která je šetrná k životnímu prostředí. Automobily používající fosilní paliva musí být nahrazeny automobily s elektrickým pohonem a v budoucnu snad také vozidly poháněnými vodíkem. Musíme si položit otázku, zda je situace se všemi těmito druhy dopravy udržitelná. Neměli bychom namísto toho podporovat místní výrobu a spotřebu?
<P>
Závěrem bych chtěl vyslovit varování, pokud jde o pozměňovací návrhy 12 a 28, které požadují zvýšení v oblasti výroby jaderné energie. V případě, že by byly přijaty, nemohla by má skupina toto usnesení podpořit. Hlasujte proto prosím proti pozměňovacím návrhům 12 a 28. Děkuji vám mnohokrát.
<SPEAKER ID="018" NAME="Johannes Blokland">
jménem skupiny IND/DEM. - (NL) Vzhledem k tomu, že velká část západní Evropy právě zápasí s velmi výrazným obdobím chladna, rozprava o globálním oteplování je možná poněkud špatně načasována. Jak však napovídá název zprávy, zabýváme se v této rozpravě dlouhodobým horizontem. Neměli bychom proto příliš zabřednout do událostí, které mají krátkodobý charakter. Konečná zpráva pana Florenze dopadla velmi dobře a obsahuje silné poselství.
<P>
Máme-li omezit negativní dopady či zabránit negativním dopadům změny klimatu, přísná opatření jsou nezbytná v širokém okruhu činností. Potřebujeme přísné cíle na období mezi roky 2020 a 2050. V naplňování tohoto úsilí nesmí nikdo zůstat stranou. Během přípravy konference o klimatu, která se bude konat v Kodani, bude třeba, abychom udrželi naše ambice, podložené širokou škálou opatření. Tato zpráva je k tomu velmi cenným příspěvkem.
<SPEAKER ID="019" NAME="Roger Helmer" AFFILIATION="NI">
Pane předsedo, před pěti sty lety panovala mezi učenci shoda v tom, že svět je plochý. Mýlili se. V sedmdesátých letech minulého století, po třech desetiletích globálního ochlazování, existoval mezi vědci konsenzus, že čelíme nové době ledové. Mýlili se. V roce 1999 každý věřil, že virus tisíciletí způsobí globální katastrofu tím, že zlikviduje počítačové systémy na celém světě. Selžou zbrojní systémy, zastaví se obchod, spadnou letadla. Mýlili se. Vůbec nic se nestalo.
<P>
Dnes se nám sděluje, že existuje konsenzus ohledně katastrofického globálního oteplování způsobeného člověkem. Ani to není pravda. A ani se nejedná o konsenzus. Mýtus konsenzu je triumf propagandy určený pro ty, kteří bijí na poplach, ale opakované studie vědeckých publikací i práce vědců v oblasti klimatu ukazují na širokou škálu názorů na obou stranách této diskuse a mnozí věří, že konečný výrok je stále ještě nerozhodný.
<P>
Je pravdou, že se svět za posledních 150 let, i když pomalu a přerušovaně, mírně oteplil, to je však zcela v souladu se zavedenými dlouhodobými přirozenými klimatickými cykly, které nám daly římské klimatické optimum, teplé období ve středověku i malou dobu ledovou. Je jasně prokázáno, že zatímco se svět mírně oteploval, další tělesa ve sluneční soustavě se rovněž ohřívala. Na Marsu se srazily ledovcové příkrovy, leč nikdo si nepředstavuje, že za to mohou průmyslové emise nebo automobily s pohonem na čtyři kola.
<P>
Plánujeme nyní utratit nepředstavitelnou sumu peněz za opatření na snížení emisí, která jednoduše nebudou fungovat a poškozováním našich ekonomik budou odebírat finanční prostředky, které potřebujeme na řešení skutečných problémů v oblasti životního prostředí. Jak poznamenal britský novinář Christopher Booker, strach z globálního oteplování je největším hromadným útěkem od reality v historii lidstva.
<SPEAKER ID="020" NAME="Pilar del Castillo Vera" AFFILIATION="PPE-DE">
(ES) Pane předsedo, nejprve bych chtěl poděkovat panu Florenzovi za jeho práci a samozřejmě také předsedovi výboru a všem koordinátorům a rovněž členům tohoto výboru.
<P>
Tato zpráva je dalším vyjádřením toho, co se stalo trvalou obavou v Evropské unii, tedy změny klimatu a jejích důsledků.
<P>
Poslední sadou opatření byl nedávno přijatý energetický balíček. Zpráva, kterou dnes projednáváme, odráží stejný přístup k boji proti změně klimatu i stejnou obavu, jakou projevuje Evropská unie.
<P>
Zpráva, kterou máme před sebou, je jak již bylo řečeno souborem doporučení. Je komplexní sadou nejrůznějších opatření a doporučení, která na druhé straně obsahují různé plány pro odlišná odvětví, například pro odvětví rybolovu, zemědělství, vodárenské odvětví, lesnictví aj. Všechny tyto plány mají stejný směr, přestože opatření budou muset být koncipována individuálně.
<P>
Omezím se však na to, co je podle mne hlavní zásadou vyžadovanou k dosažení očekávaného účinku těchto opatření. Jsem přesvědčena, že základní zásadou, jež je společná všem opatřením, je v situaci, kdy čelíme změně klimatu, nutnost zvýšit účinnost.
<P>
Zlepšit účinnost znamená upřednostnit technologické inovace, tj. zdůraznit cíle účinnosti při přidělování pomoci a dotací; znamená to také zdůraznit cíle účinnosti při poskytování některých fiskálních výhod atd. Jediný způsob, jak můžeme být skutečně účinní, je zvýšit účinnost.
<SPEAKER ID="021" NAME="Guido Sacconi" AFFILIATION="PSE">
(IT) Pane předsedo, dámy a pánové, poslanci, kteří hovořili přede mnou, jasně prokázali, jak se nám podařilo propojit velmi rozdílná stanoviska, která byla sloučena do společné zprávy.
<P>
Florenzova zpráva, která zasluhuje uznání za to, jak se jí podařilo dosáhnout tohoto konsenzu pozorným nasloucháním všem názorům, je s konečnou platností zprávou o rekonverzi energie a obecné změně ve výrobních systémech, způsobu života a spotřebě. Je víc než jen filozofickým prohlášením a víme, že to nebude bezstarostná jízda, přesto však předpokládá sblížení v jednotlivých fázích. Zpráva například obsahuje poznatky, které zanecháváme jako dědictví příštímu Parlamentu a jež souvisí s tím, co považujeme za prioritu pro činnost v dalším volebním období, při přípravě konference v Kodani a v delším horizontu.
<P>
Rád bych se však zaměřil na obsah. Mám pocit, že mou povinností je ze všeho nejdříve poděkovat klíčovým aktérům v této práci, totiž sekretariátu. Mám zde některé statistiky týkající se naší práce. Abych vám přiblížil, o jak významnou práci se jednalo, uvedu pouze to, že sekretariát zorganizoval osm tematických zasedání, do kterých se zapojilo šedesát vedoucích světových odborníků.
<P>
Důležitější je to, abych teď učinil výzvu, jež je vyjádřením mých nadějí, novému Parlamentu. Pane předsedo Pötteringu, vy sám jste vyjádřil svou víru v to, že riskantní podnik, kterým bylo vytvoření tohoto výboru, se vyplatí. A to i přesto, máme-li být upřímní, že když před osmnácti měsíci vznikal, nenašel podporu u všech poslanců tohoto Parlamentu. Obrátil jste se při dvou různých příležitostech na sněmovnu, čímž jste dokreslil svou osobní podporu této věci a našemu úkolu, a proto bych oslovil přímo na vás, jestli dovolíte. Bylo by ostuda, kdyby příští Parlament nevytvořil v dalším legislativním období obdobný nástroj, a to nejen proto, že řada vnitrostátních parlamentů a vlád mezitím restrukturalizuje svou činnost, kde změna klimatu bude specifickou oblastí. Proto doufám, že se příští Parlament nevrátí zpět k důslednému oddělování, kde jsou související oblasti členěny do různých výborů, ale že se, v souladu s naším doporučením, připraví na dlouhou cestu směřující k ekonomice s nízkými emisemi uhlíku.
<SPEAKER ID="022" NAME="Vittorio Prodi" AFFILIATION="ALDE">
(IT) Pane předsedo, dámy a pánové, rád bych poděkoval panu Florenzovi za práci, kterou odvedl.
<P>
Konečně budeme hlasovat o této zprávě, která představuje 18 měsíců činnosti Dočasného výboru pro změnu klimatu. Osobně bych se přimlouval za to, že se jedná o úspěch, i když skromný. Úspěch proto, že se Parlament projevil jako jeden z nejvnímavějších orgánů, když se vybavil dočasným nástrojem - Dočasným výborem - aby získal údaje a názory k otázce, která se dotýká nás všech a jejíž dopady musíme řešit společně, a to jak v současnosti, tak v budoucnosti. Skromný proto, že přes veškeré úsilí a kvalitu zapojení a provedených studií výsledek postrádá důraz, jaký by mělo usnesení na toto téma mít.
<P>
Změna klimatu, jak jsem již mnohokrát uvedl, je naléhavou a závažnou otázkou a vyžaduje zacílené a účinné nástroje. Naším hlavním důvodem pro vytvoření výboru byla snaha získat přesah mezi politikami, které byly pokaždé řešeny příliš izolovaně. Věřím, že tento přesah může trvat i v příštím Parlamentu a že tato sněmovna bude i nadále zapojena do kodaňských jednání.
<P>
Potřebujeme získat celosvětový konsenzus a za tím účelem musíme mít co nabídnout, především rozvojovým zemím. V současnosti ještě stále chybí rovné podmínky, které by přesvědčily obyvatele v rozvojových zemích, aby přijali tuto politikou za svou. Je to něco, co je příliš eurocentrické a rovněž příliš roztříštěné. Sledujeme, jak se mění životní styl. Z politického hlediska potřebujeme předkládat návrhy, které budou zaměřené především na tuto politiku, a poté na postupné odpoutání se od materialismu v našem životě, neboť jinak nebude náš životní styl udržitelný.
<SPEAKER ID="023" NAME="Alessandro Foglietta" AFFILIATION="UEN">
- (IT) Pane předsedo, dámy a pánové, děkuji předsedovi Florenzovi. Jestliže jej oslovuji jako předsedu, činím tak ve vší úctě a se zřetelem k jeho angažovanosti, kterou vůči tomuto Parlamentu vždy projevoval.
<P>
Přijetím klimatického a energetického balíčku se Evropská unie vybavila legislativním rámcem, který je pro ni tím nejlepším doporučením k tomu, aby se mohla ujmout vedoucí úlohy. Přístupnost, kterou v poslední době projevila nová americká vláda, nás opravňuje k naději ve společný závazek se Spojenými státy k zastavení dopadů změny klimatu.
<P>
Celkový úspěch této iniciativy však bude záležet na zapojení ekonomik všech rozvojových zemí, včetně Číny a Indie. Jak jasně řekl při setkání s delegací Dočasného výboru pro změnu klimatu čínský ministr životního prostředí, bude tato změna možná pouze s pevnou podporou bohatších zemí ve formě adekvátních finančních zdrojů na podporu udržitelného rozvoje.
<P>
Pokroku v této otázce bylo dosaženo na konferenci, která se konala v Poznani, a v souvislosti s rozhodnutím uvést v život fond pro přizpůsobení se a dále poté, kdy bylo přiděleno 50 milionů eur rozvojovým zemím do oblasti výzkumu a technologického vývoje, jež by napomohly vývoji zelených technologií na globální úrovni.
<P>
Musíme zajistit, aby konference v Kodani znamenala obrat ve smyslu praktického společného závazku silnějších ekonomik vytvořit fond, který zaručí trvalý příliv prostředků k financování udržitelného rozvoje v nově se rozvíjejících ekonomikách. Pouze prostřednictvím závazků dohodnutých na mezinárodní úrovni se zapojením nově se rozvíjejících zemí se nám podaří ochránit životní prostředí před nevratnými dopady, a zároveň přitom budeme chránit konkurenceschopnost evropských podniků před vlivy a sociálně ekonomickými náklady environmentálního dumpingu na světovém trhu.
<SPEAKER ID="024" NAME="Caroline Lucas" AFFILIATION="Verts/ALE">
- Pane předsedo, připojuji své díky panu Florenzovi za jeho zprávu, myslím si však, že uprostřed všech blahopřání zpravodaji a jeho výboru za jejich práci je třeba, abychom se zabývali některými deprimujícími skutečnostmi: EU stále dělá příliš málo a příliš pozdě.
<P>
Možná se vám nebude líbit, co řeknu, ale myslím si, že dosažený pokrok EU musíme poměřovat nikoli oproti tomu, co dělají jiné země, ale podle toho, co je třeba udělat. Vůči tomuto měřítku stále nejsme úspěšní.
<P>
Nedaří se nám vnést dostatečnou ambici do této rozpravy. Nejnovější vědecké údaje naznačují, že je třeba snižovat emise přibližně o 9 % každý rok. Cíle stanovené v této zprávě a v klimatickém balíčku EU jednoduše nejsou dost ambiciózní.
<P>
Nedaří se nám vnést dost naléhavosti do této diskuse. Pokud nebudeme v příštích osmi až deseti letech dostatečně daleko na cestě k ekonomice s nulovými uhlíkovými emisemi, promarníme příležitost, abychom zastavili tuto nejhorší klimatickou změnu.
<P>
Nedaří se nám být jednotní. Dnes hovoříme o obnovitelných zdrojích a energetické účinnosti. Včera byla většinou této sněmovny přijata zpráva paní Laperrouzeové, ve které se hrdě vyzdvihuje úloha uhlí v Evropě.
<P>
Nedaří se nám nevytvářet dojem, že tato diskuse o změně klimatu je celá o rezignaci na problémy, o jejich přehlížení. Musíme výrazně lépe projevovat skutečné vůdčí politické postavení a utvářet vědomí, že akce v oblasti změny klimatu povede k lepší kvalitě života. Budoucnost s nulovými emisemi neznamená návrat do jeskyní. Je to budoucnost, která může být pozitivnější a lákavější, než je dnešek.
<P>
Proto vám doporučuji, abyste přijali koncepci zelený Nový úděl pro Evropu, tedy způsob, jak řešit hospodářskou a současně i klimatickou krizi, s velkými investicemi do energetické účinnosti a obnovitelných zdrojů, s cílem vytvořit v Evropě miliony nových zelených pracovních míst.
<P>
Nejedná se však o nastartování hospodářského růstu "za běžných podmínek". Jedná se o naléhavě nutný přechod nikoli k Evropě založené na stále rostoucí spotřebě přírodních zdrojů, ale ke stabilní ekonomice pro Evropu; nechceme globální kvantitativní růst, nýbrž skutečný kvalitativní rozvoj. Tato diskuse musí být zahájena neprodleně a EU ji může spustit.
<SPEAKER ID="025" NAME="Roberto Musacchio" AFFILIATION="GUE/NGL">
- (IT) Pane předsedo, dámy a pánové, rád bych blahopřál panu Florenzovi k dobré práci, která je holdem jeho trvalé angažovanosti, pozornosti a příspěvku.
<P>
Je odrazem jeho vkladu pro činnost výboru, který byl tak dobře veden panem Sacconim, a zabývá se otázkami do hloubky, po důkladné debatě, přičemž navíc přispěla k úloze, kterou tento Parlament hrál v přijetí klimatického balíčku. Předsedo Pötteringu, i já bych vás chtěl vyzvat k úvahám o tom, jak může a měla by pokračovat naše práce při přípravě kodaňské konference.
<P>
Pokud jde o Florenzovu zprávu, bylo by myslím v tuto chvíli chybou narušovat její vyváženost tím, co je v tomto bodě ideologickými pozměňovacími návrhy týkajícími se otázky jaderné energie. Tyto návrhy jsou nepřiměřené, mimo kontext kdekoli jinde než v myslích jejich zastánců, a mění náš společný postoj. Přesto bych rád požádal kolegy poslance, aby zvážili začlenění pozměňovacího návrhu, který jsem předložil ve věci vztahu mezi změnou klimatu a vodou. Jsem přesvědčen, že to bude cenná oblast vzhledem k rostoucí pozornosti, které se jí dostává ze strany mezinárodních organizací, jako je Mezivládní panel pro změnu klimatu a Program OSN pro životní prostředí, jež vyzdvihly tuto oblast jako rozhodující pro budoucnost, a rovněž v souvislosti s nadcházejícím fórem o vodě, které se bude konat v Istanbulu.
<SPEAKER ID="026" NAME="Jim Allister" AFFILIATION="NI">
- Pane předsedo, rád bych zde vyjádřil znepokojení a varování v této vzrušené rozpravě týkající se změny klimatu, a to konkrétně skutečnosti, že by změna klimatu mohla zasáhnout výrobu potravin. Říká se, že se počet obyvatel vyšplhá v roce 2050 na 9 miliard; proto se musí příslušně zvýšit i výroba potravin. Leč v rámci tohoto navrženého klimatického balíčku máme požadavky na snížení emisí, které by, budou-li splněny, snížily výrobu potravin, když ji potřebujeme nejvíce.
<P>
Mluvím zejména o cílích týkajících se metanu a oxidu dusného a o útoku na spotřebu masa a mléka. Těchto cílů snížení emisí nelze dosáhnout bez výrazného snížení výroby potravin. Jestliže mám řešit otázku, zda nakrmit svět, či napravovat změnu klimatu, obávám se, že budu stát na straně zdravého rozumu a nutnosti.
<SPEAKER ID="027" NAME="John Bowis" AFFILIATION="PPE-DE">
- Pane předsedo, upínáme svou pozornost ke Kodani a vynikající zpráva mého vzácného přítele je dobrým, mohu-li to tak říci, plánem, kolejemi, po kterých se můžeme vydat, abychom došli k našemu cíli.
<P>
Dvacet procent do roku 2020 byl začátek - ale skutečně pouze začátek. Balíček opatření v oblasti změny klimatu, který jsme přijali, by snad mohl být lepší, ale tato opatření byla jen začátkem, byla vykročením. V současnosti, kdy došlo ke změnám ve vládě Spojených států, se již nemůžeme schovávat za odmítání spolupráce Spojenými státy. S prezidentem Obamou máme příležitost, abychom skoncovali s vyměňováním slov a začali si vyměňovat konkrétní témata. Slyšeli jsme, že se zasedání uskuteční 6. března 2009. Příští týden jsme tu zpátky a doufám, že budeme mít do té doby k dispozici prohlášení Rady o výsledku schůzek, kterých se Rada zúčastní ve Washingtonu. Se Spojenými státy se dnes můžeme posunout až k 30% cíli a ještě dál za tento cíl.
<P>
Posouváme se teď k ekodesignu a zde i jinde si uvědomujeme, jak obrovské jsou nové příležitosti v oblasti inovací a pracovních míst. Je nezbytné, abychom se zabývali emisemi z lodí a zemědělskými emisemi. Pan komisař se zmínil o tom, že je naléhavě nutné hovořit se zeměmi s nízkými příjmy v rozvojovém světě. Tyto země budou postiženy, ale ony tento problém nezpůsobily. Ostrovy se potopí pod mořskou hladinu; malárie, dýchací onemocnění, rakovina kůže a problémy se zrakem již existují. Devastace zasáhne zemědělství. Tyto země musí podniknout kroky, ale potřebují při tom naši pomoc.
<P>
Vědci se samozřejmě mohou mýlit a stejně tak politici, jak jsme to viděli v případě pana Mbekiho a jeho výroků o AIDS. Mohu se mýlit, když hovořím o možné chřipkové pandemii. Mohu se mýlit v otázce pravděpodobného dopadu globálního oteplování. Většina vědců však může mít pravdu, stejně jako většina politiků ji může mít. Já i vy bychom nesli na obojím spoluvinu, pokud bychom společně nepodnikli kroky, abychom zajistili, že se nic z toho nestane.
<SPEAKER ID="029" NAME="Riitta Myller" AFFILIATION="PSE">
- (FI) Paní předsedající, iniciativa sociálních demokratů vytvořit Dočasný výbor pro změnu klimatu vytvořený na jaře 2007 nese své ovoce. Výsledkem jednání a diskusí mezi skupinami je nová, ambiciózní a dlouhodobá agenda kroků zaměřených na omezení změny klimatu. Za to bych rád upřímně poděkovala zpravodaji Karl-Heinzi Florenzovi a stínovým zpravodajům ze všech skupin, kteří na této zprávě výborně spolupracovali.
<P>
Mnozí jsou skeptičtí, pokud jde o to, zda Výbor pro změnu klimatu přinese přidanou hodnotu práci Parlamentu. Dnes můžeme vidět, jak je užitečné mít poslance Parlamentu, kteří nahlížejí na otázku z různých úhlů, a přitom společně pracují a naslouchají špičkovým světovým odborníkům. Vede to, jak můžeme vidět, ke skutečně důvěryhodným výsledkům.
<P>
Jsem si také jista tím, že již samotná existence výboru a rovněž jeho činnost přispěly ke skutečnosti, že klimatický malíček prošel loni v prosinci tak hladce a rychle. Rovněž rozhodně podporuji výzvu, kterou učinil Guido Sacconi, předseda výboru, totiž že by se povolební Parlament měl touto otázkou zabývat a zajistit, aby zde byl uplatňován co možná nejrobustnější přístup k otázkám týkajícím se změny klimatu.
<P>
Přístup v Evropské unii byl dlouho takový, že je nutná akce s cílem zabránit změně klimatu. Měli jsme však nedostatečné finanční nástroje. Fond pro klima, který je v současnosti navrhován a pro který by měly být peněžní prostředky shromažďovány z procesů na burzách s emisními povolenkami, je významnou iniciativou a přeji mu do budoucna hodně úspěchů. Tento fond je nezbytný k tomu, abychom mohli dosáhnout změn ve struktuře našeho průmyslu a abychom učinili reálný posun směrem k tomuto novému zelenému údělu.
<SPEAKER ID="030" NAME="Lena Ek" AFFILIATION="ALDE">
- (SV) Tato zpráva je příslibem mnohého. Obsahuje prakticky všechny otázky, které byly zmíněny v diskusi o klimatu během posledních dvou nebo více let. Přesto se domnívám, že tato práce postrádá důraz, vervu a sílu, které jsou skutečně nezbytné k tomu, abychom naplňovali politickou linii, kterou jsme v Evropě nastoupili, pokud jde o otázky klimatu.
<P>
Nejsou navržena žádná opatření v oblasti ochrany půdy a krajiny. V případě vodních zdrojů existuje celý balíček návrhů v rámci světového fóra o vodě, který by mohl být do zprávy zahrnut. Jestliže hovoříme o energetické účinnosti, existují řešení, která nebyla zahrnuta do oblastí, kde máme možnost získat rozhodnutí Parlamentu. Na alternativní paliva se rovněž vztahuje příliš mnoho omezení. Ve velmi důležité oblasti, kterou je zdraví, se zpráva soustředí na shromáždění faktů a na kontrolu štípnutí komárem tam, kde v Evropě naopak potřebujeme hlavní strategická rozhodnutí, abychom mohli řešit dopady změny klimatu na lidské zdraví.
<P>
Jsou zde také varianty řešení. V tomto ohledu jsme potřebovali přijít s něčím, co bude více souviset s růstem a pracovními místy. Ovšemže je možné vytvářet pracovní místa v Evropě. Jsou zde zapotřebí.
<P>
Je nezbytné, abychom zakotvili tato opatření v hospodářské politice. Během několika týdnů se setká rada ministrů s cílem projednat financování rozhodnutí, která budou učiněna v Kodani. Mimořádně důležitá rozhodnutí, nad kterými bychom mohli mít v Parlamentu v mnohém vliv. Bez tohoto zakotvení do hospodářské politiky a do politiky pro zaměstnanost a růst hrozí, že se tato zpráva stane "svíčkou ve větru", hezkým dokumentem, který však postrádá vervu a rozhodnost, které potřebujeme, když přijde na tyto otázky.
<SPEAKER ID="031" NAME="Bogdan Pęk" AFFILIATION="UEN">
- (PL) Paní předsedající, mám pocit, jako kdybych byl na úvodní konferenci nějaké nově založené církve, špatné církve, kde se to hemží falešnými proroctvími a nesprávnými myšlenkami.
<P>
Čistě politické tlaky, které se pokouší drasticky snížit emise oxidu uhličitého, postup, který nemá žádný vědecký základ a přichází za cenu omezení lidského rozvoje, jsou těmi, kdo nesou odpovědnost za tuto krizi. Vina za tuto situaci spočívá na těch, kdo ruku v ruce s cestou ke společenskému pokroku usilují o vybudování globální nadvlády, která zahrnuje omezený počet subjektů, jež budou mít obrovské zisky z obchodování s uhlíkem, zatímco budou současně vymývat mozek prostému lidu hrozbami změny klimatu.
<P>
Musíme vytvořit základ pro rozvoj v oblasti energie. V zájmu přežití a dalšího rozvoje potřebuje lidstvo nové účinné zdroje energie a Evropa potřebuje rovnováhu a soběstačnost ve smyslu energetických dodávek. Že tomu nerozumíte? Jestliže vytvoříte to, co dnes bylo schváleno, snížíte šance Evropy v soutěži se zbytkem světa.
<SPEAKER ID="032" NAME="Dimitrios Papadimoulis" AFFILIATION="GUE/NGL">
- (EL) Paní předsedající, Florenzova zpráva je podložena vědeckým hodnocením a sdílí ve velké míře obavy občanů. Je postoupením kupředu v návaznosti na energetický balíček, který jsme schválili v prosinci, musíme však pokročit od hodnocení ke specifickým opatřením, regulacím, časovým plánům, neboť změna klimatu a její důsledky jsou zde a není čas, abychom dále otáleli.
<P>
Musíme dát pozor na to, abychom nedovolili jaderné energii, která je irelevantní pro tuto zprávu, aby se do ní dostala zpět oklikou, prostřednictvím obratných pozměňovacích návrhů, o což některé vlády usilují. Musíme zajistit, aby tato zpráva, beze změn, které by narušily její vyváženost, přesvědčila Radu a Komisi, aby postoupily o krok dopředu a nepoužívaly hospodářskou krizi jako záminku k podkopávání dosud vynaloženého úsilí. Hospodářská krize a environmentální politika mohou jít ruku v ruce, a přinesou nám pozitivní výsledky pro životní prostředí i co se týče nových pracovních míst.
<SPEAKER ID="033" NAME="Urszula Krupa" AFFILIATION="IND/DEM">
(PL) Paní předsedající, hlavním cílem politik v oblasti ochrany životního prostředí, stejně jako balíčku energetických a klimatických politik obsahujících dramatické škrty v emisích skleníkových plynů je regulovat a měnit vnitrostátní ekonomiky do podoby, kterou z minulosti známe jako centrálně plánované hospodářství. Abstraktní představa lidského vlivu na naše klima je stanovena tak, aby omezovala rozvoj, včetně používání fosilních paliv, a zavádí nebezpečné technologie zachycování a skladování uhlíku, které v případě Polska budou ztěžovat využívání našich přírodních zdrojů, včetně bohatých zdrojů geotermální energie.
<P>
V současnosti bylo toto odvětví polského průmyslu zrušeno jako součást úsilí o naplnění požadavků Evropské unie, a pokoušíme se, abychom nejen zabránili Polákům v tom, aby emigrovali, ale abychom rovněž zajistili, že se ti, kdo zůstanou, nestanou v důsledku nejvyšších cen za energii ze všech členských států žebráky. Dovolím si jednu řečnickou otázku: je hlavním cílem Evropské unie přivést mé krajany na mizinu či setřít Poláky z mapy Evropy?
<SPEAKER ID="034" NAME="Irena Belohorská" AFFILIATION="NI">
(SK) Dámy a pánové, chtěla bych nejprve poděkovat zpravodaji panu Florenzovi za vynikající a obsáhlou zprávu. Zachycuje všechny důležité oblasti života společnosti, které mají návaznost na dramaticky postupující změnu klimatu Je nejvyšší čas, abychom i v rámci Evropské unie připravili nezbytná opatření
<P>
Jako lékařku mě zajímají především změny, které se promítnou do oblasti zdravotnictví, jako například nástup onemocnění, která jsou typická pro tropická pásma Na tento fakt bychom měli myslet při podpoře farmaceutického průmyslu, při plánovaní nemocnic a lůžkových zařízení, ale také při odborné přípravě zdravotnického personálu, a zejména při důsledném informování obyvatelstva. Vzhledem k tomu, že se jedná o nemoci, které jsou v našem pásmu vzácné, dá se očekávat i jejich podstatně dramatičtější průběh
<P>
Velmi závažná situace nastane i v zemědělství a při zabezpečovaní dostatku potravin pro obyvatelstvo Pevně věřím, že tato zpráva, daleko významnější, než jsou ostatní zprávy z vlastního podnětu, bude dobrým základem pro budoucí Parlamenty, které budou muset řešit konkrétní dopady změny klimatu
<SPEAKER ID="035" NAME="Avril Doyle" AFFILIATION="PPE-DE">
Paní předsedající, čas na diskusi již vypršel, a my víme, co je třeba udělat - alespoň ti z nás, kteří přijali recenzované vědecké poznatky o příčinách bezprecedentního růstu globálního oteplování a jeho mimořádně závažných dopadech na všechny aspekty biologické rozmanitosti, zejména v nejchudších a nejlidnatějších regionech našeho světa. Svým přátelům skeptickým vůči změně klimatu bych ráda řekla, že by měla být brána v potaz zásada předběžné opatrnosti. Doporučila bych jim to.
<P>
Ráda bych poděkovala panu Karl-Heinzi Florenzovi za jeho zprávu. Tato zpráva přidává do našeho souboru znalostí, který reprezentuje horizontální názory v řadě výborů v této sněmovně, jedno závažné opomenutí - Výboru pro rybolov, dané mimořádnou závažností rostoucího okyselování našich moří a oceánů v důsledku vyšších emisí CO v ovzduší.
<P>
Ráda bych položila jednu otázku panu komisaři Dimasovi: v návaznosti na naši dohodu v prvním čtení o revidovaném systému EU-ETS před šesti týdny, mohl by pan komisař dnes přesně uvést do záznamu, jaký pracovní program probíhá v souvislosti s přípravou rozhodnutí přijatých postupem projednávání ve výborech, mám na mysli zejména časový plán a zapojení tohoto parlamentu a zúčastněných subjektů?
<P>
Závěrem chci říci, že naším cílem musí být nejméně 30% snížení emisí CO2 do roku 2020 jako součást globální dohody pro období po roce 2012, a nejméně 80% snížení do roku 2050 - a to je důležitější cíl. Výsledek příštích osmi měsíců klimatické diplomacie se vepíše do naší historie na dlouhou dobu, a jako političtí vůdci v našich společenstvích a kolektivně nemůžeme popřít svou odpovědnost.
<P>
Pane komisaři, náš klimatický a energetický balíček musí být doprovázen realistickými finančními zdroji a s nadějí očekáváme, že březnová vrcholná schůzka - za šest týdnů - na které se setká 27 představitelů států a vlád, bude přístupná a nenechá nás, občany EU, ani nejchudší a klimatem nejvíce ohrožená společenství na našem světě, bez pomoci.
<SPEAKER ID="036" NAME="Linda McAvan" AFFILIATION="PSE">
Paní předsedající, vzhledem k tomu, že činnost Dočasného výboru pro změnu klimatu končí, ráda bych nejprve poděkovala Karl-Heinzi Florenzovi za jeho práci, ale také - z mé vlastní skupiny, skupiny socialistů - Rittě Myllerové, Dorette Corbeyové a našemu předsedovi Quidovi Sacconimu. Tito všichni odvedli vynikající práci a poskytli dobrý základ pro činnost příštího Parlamentu.
<P>
Zpráva, kterou máme před sebou, je dlouhá, má mnoho bodů. Ráda bych zdůraznila zejména jeden, o kterém hovořili již někteří řečníci přede mnou a jímž je významná spojitost, kterou je třeba učinit mezi pracovními místy a řešením změny klimatu a mezi řešením hospodářské krize a řešením změny klimatu. Neboť jestliže neučiníme tuto spojitost a neosvědčí se nám programy pro hospodářskou obnovu, lidé začnou říkat - a už to říkají - že tento nesmysl změny klimatu byl hezký, když probíhal hospodářský růst, ale my si v současnosti nemůžeme dovolit realizovat všechny tyto investice.
<P>
Musíme argumentovat velmi silně, stejně jako to dělají řečníci v této sněmovně, abychom nedovolili nedělat tyto investice. Myslím si, že ti, kdo hovořili o krachu svých zemí v důsledku těchto investic, se velmi mýlí. Jejich země zkrachují, pokud nebudeme investovat do obnovitelných zdrojů energie a pokud nesnížíme naši energetickou závislost na nejistých zdrojích fosilních paliv. Proto se nám musí tento balíček opatření osvědčit.
<P>
Prezident Obama již tuto spojitost učinil, když hovořil o svém programu pro hospodářskou obnovu ve Spojených státech, a je třeba, abychom to udělali i my zde. Dorette Corbeyová hovořila o tom, co lze udělat cestou opatření energetické účinnosti. Jestliže se podívám kolem sebe v mém volebním obvodu, Yorkshiru, mohu již vidět v různých společnostech nemalé investice do obnovitelných technologií, do opatření energetické účinnosti. Máme v současnosti plány, které umožní rozvoj zachycování uhlíku a jeho skladování v řadě našich elektráren a v hlavních odvětvích. Vytvoří to pracovní místa a napomůže nám to také snížit naše emise, což je pochopitelně cílem veškeré naší činnosti po celá léta.
<SPEAKER ID="037" NAME="Johannes Lebech" AFFILIATION="ALDE">
(DA) Paní předsedající, prevence změny klimatu, jak se rovněž uvádí v této zprávě, musí prostupovat celým naším způsobem myšlení při naší práci v příslušných legislativních oblastech, jako je zemědělství, rybolov, stavebnictví, rozvoj a zahraniční politika. Politika klimatu nemůže stát osamoceně, ale musí být začleněna do všech našich právních předpisů.
<P>
Před téměř dvěma lety rozhodli představitelé států a vlád EU o tom, že by se EU měla ujmout vedoucí úlohy s cílem zajistit globální dohodu o klimatu v Kodani. Nemáme už mnoho času. Zde v tomto Parlamentu jsme přijali nyní náš klimatický balíček pro EU. Mohl být ambicióznější, ale je platný a my musíme nyní podporovat evropské vyjednavače, abychom jim umožnili dosáhnout ambiciózního cíle v Kodani. Balíček nás přenáší až do roku 2020, ale v této zprávě zdůrazňujeme, že je nezbytné nyní začít plánovat to, co se stane po roce 2020. To je něco, co musí vzít vlády EU na vědomí. Musíme myslet dlouhodobě. Finanční krize věci neusnadňuje, ale musíme chápat tuto krizi jako dynamickou výzvu. Využijme tuto krizi jako příležitost k tomu, abychom odrazili ode dna naléhavě nutný rozvoj obnovitelné energie a energeticky účinných technologií. Vytvořme nová pracovní místa v zelených odvětvích budoucnosti spíše než abychom se snažili zachovat pracovní místa ve starých odvětvích minulosti.
<P>
Závěrem bych chtěl říci, že jsem potěšen tím, že je zdůrazňována potřeba ratifikace Lisabonské smlouvy, neboť EU si musí za specifický cíl stanovit řešení změny klimatu na mezinárodní úrovni v souladu s Lisabonskou smlouvou.
<SPEAKER ID="038" NAME="Inese Vaidere" AFFILIATION="UEN">
(LV) Dámy a pánové, příprava politiky klimatu je velmi důležitá z hlediska environmentálního a také s ohledem na potřebu modernizovat odvětví energetiky. Měli bychom ocenit způsob, jakým byl zohledněn dosažený pokrok podle Kjótského protokolu u těch zemí, které snížily emise od roku 1990 o více než 20 %, a dále stanovením možnosti náhrady vlivu uzavření elektrárny Ignalina na litevské a lotyšské dodávky energie, ale každý členský stát si musí vypracovat jasnou strategii energetické účinnosti. Dodatečné kvóty pro odvětví, které současně posiluje svou konkurenceschopnost, nicméně ztěžují získávání finančních prostředků. Vítám plán na zjednodušení postupů k získání prostředků z fondů Evropské unie a na zvýšení rozsahu půjček od Evropské investiční banky, zejména malým a středním podnikům. Aby bylo dosaženo cílů do roku 2020, musíme vytvořit celoevropský účinný systém pobídek, který bude podporovat podniky a jednotlivce využívající nebo zavádějící obnovitelné zdroje energie. Mohlo by to fungovat tak, že bude část nákladů spojených s provedením změny hrazena z ústředních zdrojů. Komise musí aktivně usilovat o to, aby zbytek světa následoval našeho příkladu, a aby byly naše technologie přístupné rozvojovým zemím. Děkuji vám.
<SPEAKER ID="039" NAME="Bairbre de Brún" AFFILIATION="GUE/NGL">
- (GA) Paní předsedající, vítám rozhodnou a podrobnou zprávu pana Florenze a jeho Dočasného výboru pro změnu klimatu.
<P>
Změna klimatu apeluje na náš pohled na dopravu, využívání půdy, nakládání s odpady, stavebnictví a spotřebu energie. Rozvojový svět nevytvořil prostředí, které nás vede směrem k nenávratným škodám, a přesto jsou tyto země těmi, kdo nejvíce trpí. Evropa musí jednat jako průkopník a převzít odpovědnost za realistická, nezbytná opatření na mezinárodním základě.
<P>
Síly, které nejsou tak pokrokové, se pokusily použít hospodářský útlum jako výmluvu pro neplnění nezbytných klimatických závazků. To je velmi krátkozraké.
<P>
Bohužel v mém vlastním volebním obvodě je ministr životního prostředí Sammy Wilson jedním z těchto krátkozrakých politiků, kteří nechápou vědeckou a praktickou realitu změny klimatu. Doufám, že tento ministr přijde k rozumu a přistoupí k řešení této otázky, která už má ve zbytku Evropy prioritu.
<SPEAKER ID="040" NAME="Kathy Sinnott" AFFILIATION="IND/DEM">
- Paní předsedající, máme zde ambiciózní plán. Plán, kterým je záchrana tohoto světa. Velký kus práce v té nejlepší době. Když byla poprvé představena zpráva pana Florenze výboru, její první výzvou bylo, abychom pamatovali na to, že my, lidské bytosti, jsme ochránci stvoření. Toto jednoduché prohlášení bylo prvním, na které bylo útočeno a které bylo vyjmuto. Co bylo tak nežádoucí pro výbor? Slovo "stvoření". Proč? Protože stvoření má svého stvořitele.
<P>
Je mi jedno, jak svět vznikl, i to, kdy to bylo. Důležité pro mě je, že je Bůh a že my jsme správci, kteří musí, jak se to uvádí v pozměňovacím návrhu 22, chránit stvořené. Jak jsem tedy řekla, jsme tu dnes proto, abychom si dali úkol zachránit svět, abychom si řekli, co pro to uděláme a že to vyžaduje spolupráci a oběti nás všech, úkol, který má-li být úspěšný, vyžaduje spolupráci větru, vody a slunce. Ale i když si toto uvědomíme, současně je nám je jasné, jak tomu bylo i dříve v případě jiných velkých výzev, že můžeme přijmout obrovské a naléhavé výzvy, kterým naše pokolení čelí, bez pomoci shora. Mohu říci jen hodně štěstí a Bůh nás ochraňuj.
<SPEAKER ID="041" NAME="Jerzy Buzek" AFFILIATION="PPE-DE">
(PL) Paní předsedající, také já bych rád blahopřál a poděkoval panu Florenzovi za jeho vynikající zprávu. Nechci hovořit o podrobnostech této zprávy. Podle mého názoru by jednoduše měla být přijata.
<P>
Rád bych se vrátil k balíčku opatření v oblasti změny klimatu. Během řady měsíců, kdy probíhaly diskuse k této otázce, byly předloženy dalekosáhlé pozměňovací návrhy k tomuto balíčku. To je naším největším úspěchem. Rád bych se nyní zmínil o tom, co je podle mého názoru největšími výzvami, kterým čelí Evropská unie. První úkol, který je před námi, je zajištění adekvátního financování pro tento balíček, který jsme schválili, a dále financování uvedené ve zprávě pana Florenze.
<P>
Byl jsem v loňském roce zpravodajem pro plán SET a diskutovali jsme v prvé řadě o tom, že nové technologie, které by mohly do evropského hospodářství zavést inovace a nové hospodářské stimuly, musí být především financované na úrovni Evropské unie. Proto bych rád upřímně jménem Komise blahopřál panu komisaři Dimasovi k rozhodnutí vyhradit 3,5 miliardy EUR z nevyužitých fondů pro investice do výzkumu v oblasti energeticky účinných technologií, které by rovněž pomohly chránit životní prostředí. To je, pane komisaři, skvělé rozhodnutí. Musíme je teď rychle posoudit v Parlamentu. Chtěl bych se nyní obrátit na Martina Bursíka: je třeba, aby i Rada rychle posoudila toto prvotní rozhodnutí Evropské komise.
<P>
Další velmi významnou otázkou je skutečnost, že potřebujeme založit naši činnost na globální dohodě. To je předpoklad nad rámec zprávy pana Florenze. Dvoustranná jednání mezi dvěma zeměmi - Polskem a Dánskem - hostiteli COP 14 a COP 15, nestačí. My všichni, a to zahrnuje evropské diplomaty i zástupce českého předsednictví, musíme přispět. Naši diplomaté by měli být zapojeni do jednání po celém světě, neboť bez této globální dohody bude mít náš balíček a zpráva pana Florenze jen malý smysl. To je pro nás v těchto dnech nejdůležitější.
<SPEAKER ID="042" NAME="Catherine Guy-Quint" AFFILIATION="PSE">
- (FR) Paní předsedající, pane komisaři, pane úřadující předsedo Rady, dámy a pánové, zpráva našeho kolegy poslance pana Florenze dokonale shrnuje výsledky našich dlouhých jednání k tomuto významnému problému globálního oteplování..
<P>
Všichni víme, že plány, které mají být splněny, jsou obrovské, a navíc si musíme zajistit prostředky ke změně naší kultury neomezeného rozvoje podporou změn v naší ekonomice.
<P>
Problémem je v současnosti vyjasnit, jak můžeme realizovat všechna tři doporučení obsažená ve zprávě. Musíme naléhavě najít prostředky pro boj proti globálnímu oteplování. Aktuální rozpočet Evropské unie není dostačující k dosažení souvisejících cílů a nebudeme ani schopni vyřešit tento hlavní problém financování tím, že vyzveme vnitrostátní rozpočty nebo soukromé fondy.
<P>
Evropská komise odhaduje, že pro boj proti globálnímu oteplování je zapotřebí 175 miliard EUR. S rozpočtem 76 miliard EUR ani zdaleka této výše nedosahujeme. Komise proto vypracuje přehled existujících nástrojů, ale nemalým úkolem bude příprava návrhů pro budoucí finanční rámec.
<P>
V zájmu optimalizace veškerých našich kroků souvisejících se současnou klimatickou krizí potřebujeme nové zdroje k tomu, abychom vytvořili Evropský fond pro změnu klimatu, který bude moci být financován ze systému pro výměnu emisních kvót a který bude použit na podporu přizpůsobení se, zmírnění dopadů, udržitelné spotřeby a energetické účinnosti, a proto musí velká část být věnována nejchudším zemím.
<P>
Vyžaduje to politickou odvahu na straně Rady, Komise a poslanců tohoto Parlamentu, ale je to nezbytnou podmínkou, která je zásadní, pokud má planeta čelit této výzvě.
<P>
Tato civilizace nemá žádnou budoucnost, jestliže my, Evropané, nepřijmeme opatření, kterými se zavážeme k tomu, abychom ochránili naše klima. Je to významný politický akt - politický akt, jenž je nezbytný k tomu, aby nejen našemu kontinentu byla zajištěna stabilní budoucnost....
<P>
(Předsedající řečnici přerušila)
<SPEAKER ID="043" NAME="Holger Krahmer" AFFILIATION="ALDE">
(DE) Paní předsedající, chtěl bych velice poděkovat panu Florenzovi za jeho zprávu, která bohužel není velkým úspěchem, pravděpodobně částečně v důsledku toho, že byla projednávána hodně ve stínu legislativního balíčku opatření v oblasti změny klimatu.
<P>
Musíme řešit důsledky změny klimatu, o tom není pochyb. Jedná se pouze o to, že nemohu plně podpořit prostředky, kterými to podle této zprávy máme udělat. V prvé řadě je pravda, že by EU měla přijmout první kroky, aby chránila klima, ale není výhodné, abychom spěchali vpřed osamoceni, bez zapojení partnerů. Příklad Evropy nepostačuje k tomu, abychom přesvědčili zbytek světa. Přístup, který bude více životaschopný, musí zahrnovat průmyslové země a přinejmenším Čínu, Indii a Brazílii, jinak zůstane evropské hospodářství nespravedlivě zatíženo, aniž by zároveň docházelo ke znatelnějším dopadům na globální emise CO2. Zadruhé nemohou obnovitelné zdroje energie při naší současné úrovni znalostí zcela nahradit fosilní zdroje. Na politické úrovni může být motivující to požadovat, ale není to realistické. Politická vůle, jakkoli velká může být, nevymaže fyzikální zákony. Zatřetí jsou považována za environmentální alternativu biopaliva. Jejich negativní vedlejší účinky na ceny potravin, jež v důsledku těchto biopaliv rostou, a deštné pralesy, které jsou káceny, dosud nemáme pod kontrolou. Začtvrté jsou přiměřeným cílem prostředky mobility, které chrání zdroje v dlouhodobém horizontu. Poskytnutí pobídek může dosažení tohoto cíle napomoci. Měli bychom však zvážit, ve kterém bodě jde státní intervence příliš daleko, a v jaké fázi si můžeme dělat nárok na znalosti, které dnes nemáme.
<P>
Nikdo v současnosti neví, jaké technologie budou nejlépe naplňovat potřeby mobility jednotlivců za padesát let, a politici o tom zcela jistě nemají lepší představu než inženýři.
<P>
Třebaže na počátku byly dobré úmysly, to, co z toho zbylo, je bohužel zpráva plná zbožných přání, mravních apelů a ukazování na viníky. Němečtí liberálové jí bohužel nemohou dát svou podporu.
<SPEAKER ID="044" NAME="Bogusław Rogalski" AFFILIATION="UEN">
- (PL) Paní předsedající, všechno bude v pořádku, až politici pochopí, že to, co způsobuje jev zvaný změna klimatu, není spalování uhlí, ale sluneční aktivita. Ještě déle bude trvat, než o této pravdě přesvědčíme společnost, která je pod tlakem agresivní environmentální propagandy.
<P>
S ohledem na skutečnost, že je změna klimatu ovlivněna událostmi, které mají původ ve vesmíru, se musíme shodnout na tom, že naše pokusy působit na tuto změnu jsou odsouzeny k neúspěchu. Země zažila období globálního oteplení a zvýšení koncentrace oxidu uhličitého v ovzduší již mnohokrát. Globální oteplování však vždy začalo desítky nebo stovky let před jakýmkoliv zvýšením úrovní oxidu uhličitého. V dobách, kdy došlo k výraznému poklesu teploty, nezabránila nikdy ochlazení klimatu skutečnost, že ovzduší v tom místě obsahovalo o deset nebo i více procent oxidu uhličitého více, než je dnes.
<P>
Kdybychom tuto skutečnost uznali, lidstvo by ušetřilo miliardy dolarů upuštěním od nesmyslných aktivit. Tyto peníze by mohly být věnovány na boj proti chudobě nebo na nové technologie. Uvědomme si, o co se tady jedná. Jedná se o peníze, a o obchodování s emisemi. Bravo. Jaké mistrovské klimatické dílo.
<SPEAKER ID="045" NAME="Derek Roland Clark" AFFILIATION="IND/DEM">
- Paní předsedající, z tohoto údajného globálního oteplování se stává ideologie na pomezí náboženské víry. Vědci z oboru životního prostředí se předvádějí, co dovedou, ale svět přírody podléhá zákonům fyziky a chemie. To jsou předměty, které jsem 39 let vyučoval.
<P>
Teorie globálního oteplování přisoudila oxidu uhličitému, přirozené složce ovzduší, úlohu démonického plynu. Má účinek - mírný - na zachycování tepla v atmosféře, ale jaký je tento účinek? Museli bychom si nakreslit graf, který by nám ukázal, jak CO2 možná způsobuje oteplování.
<P>
Je to aritmetický graf - musím začít technicky - kde zvýšení množství způsobí stejné zvýšení teploty? Je to exponenciální graf, cyklující, kde další množství CO způsobí stále vyšší nárůst globálního oteplení? Nebo je to logaritmický graf, kde další množství CO způsobí stále nižší a nižší další oteplení, případně se tento graf stane vodorovnou čarou?
<P>
Mám dojem, že to byli naposledy vědci z britského Hadleyho střediska, tedy vůdčí autority na toto téma, kdo potvrdil, že je to poslední graf. My jsme již téměř na vodorovné čáře, neřku-li již přímo na ní. Další zvýšení již nebude mít vliv. Problém neexistuje.
<SPEAKER ID="046" NAME="Anders Wijkman" AFFILIATION="PPE-DE">
Paní předsedající, chtěl bych také panu Florenzovi poděkovat. Je to obsažná zpráva s velkým množstvím konkrétních návrhů. Zvláštní výzva směřuje k využívání stimulačních balíčků po celém světě, které by podpořily ekologickou energii a ekologické technologie, čímž je zdůrazněno, že finanční i klimatická krize mají stejné příčiny - neudržitelné využívání zdrojů.
<P>
Tuto zprávu sice podporuji, ale stejně jako Caroline Lucasová bych býval rád viděl více pozornosti věnované nejnovějším známkám toho, že změna klimatu je mnohem rychlejší a mnohem závažnější, než jsme si mysleli před několika lety - na rozdíl od toho, co tady řekli někteří kolegové, konkrétně pan Helmer. Mimochodem poslední prohlédnutí více než 900 článků o klimatu ve vědeckých časopisech - recenzovaných - ukázal, že žádný z těchto článků nezpochybnil hlavní myšlenku Mezivládního panelu pro změnu klimatu.
<P>
Osobně jsem nejvíce zneklidněn nikoli emisemi CO2 jako takovými, ale mechanismy pozitivní zpětné vazby, ke kterým v současnosti dochází v planetárním systému, například okyselováním oceánů, snížením míry odrazivosti těles či možným únikem metanu při rozmrzání tundry. Všechny tyto faktory urychlí oteplování. Můžeme kontrolovat emise, ale nemůžeme kontrolovat tyto faktory.
<P>
To je hlavní důvod, proč podle mého názoru musí být v blízké budoucnosti snížení emisí mnohem ambicióznější, než jak je to v současnosti diskutováno v rámci EU i na úrovni OSN.
<P>
Znamená to také mimochodem, že cíl zvýšení teploty nejvýše o 2 stupně Celsia musí být revidován a že koncentrace skleníkových plynů se musí snížit, spíše než aby se nadále zvyšovaly. Proto se někteří z nás tak silně zasazují o cíl 350 ppm. Tento rozměr problému je ve zprávě zmíněn, ale pouze okrajově. Byl bych potěšen tím, kdybych tvořil jádro této zprávy. Odhaduji, že ústředním tématem diskuse za několik málo let bude zpětná vazba, o které jsem mluvil.
<P>
Závěrem mi dovolte zdůraznit, co řekl pan Guido Sacconi. I přes své nedostatky byl dočasný výbor tou správnou cestou k řešení horizontální otázky, jako je tato. Věřím, že příští Parlament bude stavět na našich zkušenostech a zabývat se změnou klimatu a udržitelností podobným způsobem.
<SPEAKER ID="047" NAME="Katerina Batzeli" AFFILIATION="PSE">
(EL) Paní předsedající, pane komisaři, všichni se shodujeme na tom, že konference v Kodani musí být korunována úspěchem, neboť ve hře je důvěryhodnost politického světa a přežití budoucích generací. Naše návrhy musí být zaměřeny na rozvoj, zaměstnanost a solidaritu: tato tři hesla určí budoucnost nadcházejících generací. Co se po nás chce nyní? Je nutná odpovědnost a rozhodnost, které by vedly k zajištění adekvátních finančních prostředků pro tento významný rozvojový plán v oblasti změny klimatu a nových dynamických rozvojových dohod, jež budou přesahovat restriktivní obchodní dohody, budou stát nad nimi a budou na nich nezávislé.
<P>
Existuje však jedna obava týkající se naší taktiky a my musíme v prvé řadě přesvědčit společnost jako celek a poté postupovat dynamicky, abychom zahrnuli některá výrobní odvětví do velkého skoku v zemědělství: je tudíž nezbytné pamatovat na to, že zemědělství již bylo zahrnuto do vnitrostátních závazků snížení emisí o 10 % do roku 2020, že již existují významné návrhy ze strany společné zemědělské politiky na zemědělské postupy šetrné k životnímu prostředí a že mezinárodní dohody týkající se zemědělství musí být vzájemně výhodné pro všechny mezinárodní partnery.
<P>
Pane komisaři, potravinový model je přímo spjat s modelem klimatickým a jediné, co musíme udělat, je podle svého nejlepšího svědomí přesvědčit samotnou společnost. Klimatická změna s sebou nese širší demokratické zapojení společnosti - společnosti, která má různé kulturní hodnoty.
<SPEAKER ID="048" NAME="Lambert van Nistelrooij" AFFILIATION="PPE-DE">
(NL) Bylo mi velkým potěšením spolupracovat s panem Florenzem a ostatními členy dočasného výboru. Položili jsme tolik potřebný základ pro politiku, která bude v budoucnosti integrovanější a ambicióznější a může se spoléhat na širokou podporu, a to i zde v Parlamentu v rámci cíle 20-20-20.
<P>
Odpověď spočívá v tom, že učiníme ekonomiku zelenou a prosperující a domácnosti a vládu udržitelné. Podnikatelé podporující takový přístup, tj. rozvoj udržitelných iniciativ směrem k těmto zeleným technologiím, se stále setkávají s velkým množstvím překážek. Jestliže chtějí kvalifikace pro pracovníky, jsou postaveni proti politice, která je velmi roztříštěná. Tato zpráva požaduje integrovaný přístup, který je propojen i územně. Jestliže toto neuděláte, bude to pro vás ve výsledku znamenat ztrátu.
<P>
Naštěstí byl můj pozměňovací návrh, který se týká využití regionů a měst, přijat. Příští týden uzavře v prostorách Parlamentu 150 měst pakt primátorů s Komisí. Budou tak navazovat na závěry této zprávy, blízko občanům a podnikání. To je podle mého názoru správný přístup. A jako takový může počítat s mou podporou. Jsem však proti příliš zjednodušenému přístupu k odvětví zemědělství v bodu 189. Skupina Evropské lidové strany (Křesťanských demokratů) a Evropských demokratů není proti konzumaci masa, a je to tak správně. Proto budeme proti tomuto bodu.
<P>
Na závěr bych Komisi požádal, aby v budoucnosti přijala více integrovaný přístup a minimalizovala tak roztříštěnost. Společně s Parlamentem lze dosáhnout významného mezníku v kombinaci s právními předpisy, stimulační politikou a aktivizací na decentralizované úrovni. V této oblasti lze udělat velký kus práce.
<SPEAKER ID="049" NAME="Inés Ayala Sender" AFFILIATION="PSE">
- (ES) Paní předsedající, především bych ráda poděkovala panu Florenzovi za jeho velkorysost a otevřenost, a také všem skupinám, které se podílely na tomto politickém úkolu a diskutovaly o souvisejících otázkách a o budoucnosti. Bylo to přínosné v tom, že jsme od nich získali informace a vysvětlení a že nám dodali nezbytnou odvahu ve spojení s opatrností k tomu, abychom řešili další významné - souběžné - legislativní kroky, kde je rovněž velmi vysoké riziko, jako je například balíček o změně klimatu, politika týkající se vozidel, Lisabonská strategie a odvětví jako energetika, doprava, průmysl a cestovní ruch.
<P>
Jsem přesvědčena, že to byl dobrý úkol, a co je mnohem důležitější, šlo o způsob, jak se neodvolatelně chopit 21. století, a jak řekl pan komisař, o to, abychom ukázali příklad cesty, kterou se chceme vydat v zájmu naší budoucnosti.
<P>
Tento úkol byl příkladem názorového srovnávání a velkorysosti, který přišel ve správný čas - v okamžiku krize, která má významná sociální rizika a nahrává protekcionismu a krokům zpět. Panuje rovněž výrazná nejistota, což znamená, že má vysokou důležitost bezpečnost. Musíme se však také dívat do budoucnosti.
<P>
Jak již bylo řečeno, nastává nová éra pro Spojené státy, a my doufáme, že i pro Evropskou unii, to až po ratifikaci Lisabonské smlouvy, kterou brzy očekáváme.
<P>
Rovněž je to nová éra - a to je důležité -, která s sebou nese rizika, ale také nesmírné možnosti ve velkých nových oblastech a politikách. Je tomu tak v Brazílii, Číně a Rusku, velkých nově se rozvíjejících mocnostech, a rovněž ve velkých regionech, jako je Latinská Amerika a rozvojové země, zejména v Africe.
<P>
Domnívám se, že se jedná o rozhodující krok k novému modelu pro rozvoj a hospodářský a sociální růst, je zde však nutná udržitelnost a snížení dopadů. Musíme však, pane komisaři, paní předsedající, stále bojovat za to, aby to přijali za své naši občané.
<P>
Na závěr bych ráda zdůraznila dosažený pokrok v zavedení opatření na přizpůsobení se, pokud jde o dodávky vody a sucho, a dále v oblasti udržitelné mobility, kterou myslím máme...
<P>
(Předsedající řečnici přerušila)
<SPEAKER ID="050" NAME="Markus Pieper" AFFILIATION="PPE-DE">
- (DE) Paní předsedající, zpráva pana Florenze skutečně obsahuje řadu dobrých návrhů. Jednou z dobrých stránek diskuse o klimatu je to, že poslouží jako katalyzátor pro přechod do éry obnovitelných energií. To je ve zprávě velmi jasně vyjádřeno, společně s řadou možností pro nové technologie a hospodářský rozvoj.
<P>
Domnívám se však, že je škoda, že jsme celé oblasti vědy vyloučili. Studie a vědecké názory, které přistupují k otázce změny klimatu s méně ponurým scénářem, či dokonce pozitivně, byly jednoduše ignorovány. Příslušné žádosti byly odmítnuty ze strany většiny, a to je to. Věda je pouze taková, jaká vyhovuje politickým představám. To nebude fungovat, protože věda se nenechá manipulovat. Zpráva proto nakonec narazí na tvrdou zem.
<P>
Každý, kdo na tomto základě požaduje snížení emisí, kdokoli, kdo současně požaduje upuštění od jaderné energie, vědomě zavírá oči před realitou. Každý, kdo požaduje účetní standardy pro veškeré oblasti lidského života, je v rozporu se základní myšlenkou svobody. Každý, kdo požaduje nové právní předpisy týkající se půdy a zemědělství, zneužívá diskusi o změně klimatu pro účely zavedení sankcí, které chce zavést v každém případě, ale jež nemají nic společného se změnou klimatu. A každý, kdo požaduje ochranný oděv vůči dopadům změny klimatu, úmyslně rozdmýchává neklid.
<P>
Doufám, že tyto radikální a nemístné ideologie nebudou do zprávy začleněny. Poté bych mohl zprávu podpořit, neboť ochrana životního prostředí je pro mě velmi důležitá, zejména pokud ji lze propojit s dosažením sociálních cílů a hospodářskou konkurenceschopností.
<SPEAKER ID="051" NAME="Matthias Groote" AFFILIATION="PSE">
- (DE) Paní předsedající, dámy a pánové, Dočasný výbor pro změnu klimatu odvedl velmi dobrou práci. Dnes máme před sebou konečnou zprávu, která bude předložena k hlasování. Uvádí se v ní, jak si my, jako Evropský parlament, představujeme budoucí politiku klimatu a jaká opatření je třeba přijmout, pokud jde o přizpůsobení se změně klimatu.
<P>
Doufám, že až přijde na nadcházející legislativní proces, dosáhneme my v Parlamentu rovněž tak vysokého stupně dohody, aby to, co jsme popsali v této zprávě, mohlo být uvedeno do praxe. Způsobem práce, který výbor zvolil, se této zprávě rovněž podařilo dosáhnout horizontálního úhlu pohledu. Musím říci, že bychom měli tento způsob práce výboru zachovat i v příštím parlamentním období, jak to již právě navrhl pan Sacconi.
<P>
Boj proti změně klimatu nemůže být veden jen z Evropy. Musíme získat pro tento boj i další kontinenty a země. Výbor odvedl dobrou práci i v tomto ohledu, neboť my, jako Parlament, jsme se poprvé zviditelnili v otázkách klimatické diplomacie, a to bych chtěl v této sněmovně znovu zdůraznit.
<P>
V případě, že hovoříme o opatřeních na přizpůsobení se, pak hovoříme rovněž o financování. V této souvislosti bych ještě jednou rád vyzval další dva orgány, Komisi a Radu, aby v příštím finančním výhledu dali této otázce nejvyšší prioritu.
<P>
Můžeme zde přijmout ty nejskvělejší zprávy, ale pokud nebudeme mít k dispozici žádné peníze na opatření, pak zpráva přijde vniveč. Měli bychom se rovněž znovu podívat na to, do jaké míry mají účinek finanční opatření, která jsme již přijali, a shrňme toto v auditu.
<SPEAKER ID="052" NAME="Zita Pleštinská" AFFILIATION="PPE-DE">
- (SK) Dámy a pánové, pokud má Evropská unie ambice stát se vůdcem mezinárodního boje proti globálnímu oteplování, musí cíle v oblasti ochrany klimatu nejen formulovat, ale také je prostřednictvím politických opatření realizovat. Průřezová zpráva pana Florenze potvrzuje, že boj proti změně klimatu je nutné založit na horizontálním přístupu a zohledňovat jej ve veškerých právních předpisech.
<P>
Voda sehrává ve změně klimatu ústřední úlohu. Musíme si uvědomit, že dopady změny klimatu na vodní režim mohou vyvolat domino efekt a postihnout různá odvětví hospodářství. Celosvětové narůstající problémy s vodou si žádají koordinovanou vodohospodářskou politiku v členských státech a zavedení environmentálních zásad do integrovaného řízení vodních zdrojů.
<P>
Musíme nastartovat programy vytváření plošné akumulace dešťové vody v lesní, zemědělské a městské krajině prostřednictvím legislativních nástrojů a neinvestičních i investičních opatření, které zásadně přispějí k akumulaci dešťové vody v krajině. Dešťová voda byla dosud považována za odpadovou vodu, které je třeba se co nejrychleji zbavit. Nový přístup k vodě je založen na zásadě, že voda je klíčem k životu. Jsem potěšena, že nám jej přináší expertní skupina českých a slovenských vědců. Pane ministře Bursíku, jedná se o zajímavý přístup. Věřím, že si získá vaši podporu.
<P>
Trvale udržitelný způsob života vyžaduje přispění hospodářství, vědy, médií, organizované občanské společnosti a občanů. Je důležité nevzdat se z důvodu složitosti problému. Stojíme před výzvou a musíme jednat už dnes, neboť svými dnešními činy určujeme budoucnost. Naším hlavním cílem je zastavit ochuzování budoucích generací o podstatu života, který jsme dostali od Boha.
<P>
V celosvětové soutěži zvítězíme, jen pokud transparentně a bez byrokratických překážek umožníme přístup na trh účinným, inovativním a inteligentním technologiím. Zvítězíme, jen pokud dáme v Evropě všem progresivním řešením "zelenou".
<SPEAKER ID="053" NAME="Justas Vincas Paleckis" AFFILIATION="PSE">
- (LT) Blahopřeji zpravodaji a všem obdobně smýšlejícím lidem čelícím výzvám, které představuje změna klimatu. Obyvatelé Litvy a dalších pobaltských zemí skutečně prahnou po evropské energetické síti. Jestliže nebude vytvořena do několika málo let, zůstane zabezpečení dodávek energie jen na papíře. Velmi důležitý je požadavek na zvýšení peněz ze Strukturálních fondů použitých na vytápění bytových bloků. Zázraky se dějí vzácně. Prodloužení životnosti jaderné elektrárny Ignalina, zázrak, v nějž se v Litvě stále věří, by však snížilo znečištění a umožnilo udržet růst HDP ve výši 4-5 % ročně, což je obzvláště nutné pro stát, který je natolik postižen a poškozen krizí. Tváří v tvář krizi myslí stále více občanů EU na přežití a nikoli na zastavení změny klimatu, ale jestliže se budeme schopni vzdát našeho nešetrného způsobu života a začneme se chovat hospodárně, tak nejenže ochráníme životní prostředí a zamezíme tomu, aby se planeta přehřála, ale znovu naplníme naše kapsy. Přísným šetřením v každodenním životě při používání zdrojů a upuštěním od krátkých jízd automobilem je možné ušetřit až 1 000 EUR ročně.
<SPEAKER ID="054" NAME="Françoise Grossetête" AFFILIATION="PPE-DE">
- (FR) Paní předsedající, někdo by mohl namítnout, že zpráva následně po hlasování o energetickém a klimatickém balíčku loni v prosinci byla nadbytečná. Tato zpráva je však záslužná v tom, že velmi dobře shrnuje vše, co musíme vzít v úvahu při boji proti změně klimatu, a rád bych využil této příležitosti a blahopřál zpravodajovi Karl-Heinzi Florenzovi, který názorně prokázal tuto vizi při vypracování zprávy.
<P>
Přejděme od diskuse dál. Zajistěme, aby členské státy učinily pevný závazek. Souhlasím se svými kolegy poslanci, kteří zdůraznili nutnost finančních prostředků, které budou ve shodě s našimi ambicemi. Po úspěchu s energetickým a klimatickým balíčkem, kterého bylo dosaženo během francouzského předsednictví, musíme udělat vše, co je v našich silách, pro dosažení úspěšné mezinárodní dohody v Kodani.
<P>
Leč existuje něco, na co bychom měli dát pozor. Rok 2009 je evropským volebním rokem, kdy se bude měnit Komise. Jsme velice zneklidněni, když čteme prohlášení prezidenta České republiky, který tvrdí, že globální oteplování neexistuje.
<P>
I v případě, že by měl pravdu, náš celý plán boje proti změně klimatu je odpovědí na vážnou hospodářskou krizi, které nyní čelíme. Úbytek energetických zdrojů, potřeba zabezpečení dodávek energie, odlesňování, udušení našich velkých měst, které jsou domovem většině obyvatelstva, a z toho vyplývající nutnost používat udržitelnou dopravu, hladomor po celém světě a potřeba výživy pro planetu, to všechno podporuje řešení, která jsou navržená pro boj proti změně klimatu.
<P>
Vstupujeme do éry udržitelného růstu, této třetí průmyslové revoluce, která je velkým aktivem pro vývoj, inovace, zaměstnanost a konkurenceschopnost v našich podnicích. Pokud jde o energetickou účinnost, měla by již být součástí plánů pro hospodářskou obnovu, neboť se opírá o inovační technologie. Je to způsob, jak snížit účty za energii, což potěší spotřebitele. Snížením spotřeby energie z fosilních zdrojů dosáhne Evropská unie větší nezávislosti a sníží emise uhlíku, a současně je to příležitost pro tisíce nových pracovních míst.
<P>
Ano, boj proti změně klimatu je jednou z odpovědí na hospodářskou krizi. Stane se jí prostřednictvím rozvoje ekonomiky s nízkými emisemi oxidu uhličitého, s podporou místních společenství, vědců a všech občanů.
<SPEAKER ID="055" NAME="Silvia-Adriana Ţicău" AFFILIATION="PSE">
(RO) Zpráva představuje vědecké údaje i doporučení pro boj proti změně klimatu a v analýze příčin tohoto problému se věnuje opatřením na přizpůsobení se i na snižování emisí. Boj proti změně klimatu není pouze závazkem, abychom mohli zajistit budoucnost pro budoucí generace, ale je také příležitostí pro oživení globálního hospodářství.
<P>
Naléhavě žádám, aby byl význam energetické účinnosti zohledněn v rozpočtu Společenství a rovněž v rámci dostupných finančních nástrojů. Zlepšení účinnosti dopravy používáním inteligentních dopravních systémů, podpora železniční a lodní dopravy, rozvoj intermodální dopravy a investice do automobilů, které budou šetrnější k životnímu prostředí, to jsou opatření, která napomohou zastavit emise pocházející z tohoto odvětví.
<P>
Doporučila jsem rozvoj takových forem cestovního ruchu, které jsou šetrnější k životnímu prostředí, jako je sportovní nebo kulturní turistika. Chtěla bych rovněž zdůraznit, že turistické destinace nejvyšší třídy by měly být ty, které respektují a chrání životní prostředí. Mám pocit, že musíme zvážit vytvoření mezinárodního fondu pro pěstování stromů na nevyužívané zemské mase.
<P>
Na závěr bych ráda řekla, že potřebujeme realizovat výzkum v oblasti lékařské vědy a ve farmaceutickém průmyslu zaměřený na výrobu léčiv a očkovacích látek, které budou za přijatelnou cenu dostupné celé populaci, která je postižena určitou nemocí.
<SPEAKER ID="056" NAME="Etelka Barsi-Pataky" AFFILIATION="PPE-DE">
- (HU) Paní předsedající, změnu klimatu a dopravu nelze od sebe oddělit a současně naše těžce vydobytá a úzkostlivě střežená mobilita, volný pohyb osob, zboží a kapitálu mohou v budoucnu pokračovat pouze tehdy, pokud učiníme změny a řešení, které povedou k rozhodným krokům v tomto ohledu. Jako vedoucí pro páté klíčové téma, dopravu, v rámci Dočasného výboru pro změnu klimatu vyzývám k přijetí a současně zavedení komplexního balíčku.
<P>
Co je zapotřebí? Zaprvé se musí transformovat hospodářské prostředí, a to s ohledem na dva dvojí cíl: zaprvé podpořit ekologické inovace prostřednictvím daní a zadávání veřejných zakázek a zadruhé skutečně uplatňovat zásadu "znečišťovatel platí". Ekologické inovace jsou nutné v technologiích automobilových motorů s cílem rozvíjet alternativní paliva pro toto odvětví, inteligentních systémech dopravy a logistických řídicích systémech. Zásada "znečišťovatel platí" musí být uplatňována pro všechny druhy vozidel a dále při obchodování s emisemi a při zvnitřnění vnějších nákladů.
<P>
Všechny iniciativy, které jsme zahájili, je třeba urychlit. Nestačí o těchto věcech jen mluvit. Musíme je proměnit ve skutečnost. O co se například jedná? O společný evropský vzdušný prostor, jediné evropské nebe a naše systémy řízení. Tyto iniciativy musí být účinným způsobem zavedeny, neboť úspěšně regulovat průmysl a spotřebu budeme moci tehdy, jakmile budeme mít vyřešeny naše vlastní úkoly.
<P>
Kromě toho se musíme zabývat našimi městy a dalšími obtížnými oblastmi. To je možná nakonec nejobtížnější úkol. Musíme posilovat novou kulturu dopravy a usilovat o mnohem účinnější využívání nástrojů, které máme v současnosti k dispozici. Chtěli bychom poděkovat panu Karl-Heinzi Florenzovi, neboť v této zprávě máme nyní důvěryhodný, mnohovrstevný plán poskytující základ, na kterém můžeme začít realizovat naše cíle a sedět odvážně za jednacím stolem v Kodani a žádat každého, aby se k nám připojil.
<SPEAKER ID="057" NAME="Adam Gierek" AFFILIATION="PSE">
- (PL) Paní předsedající, v preambuli ke zprávě pana Florenze, o níž dnes diskutujeme, se její autor odkazuje na svou předchozí zprávu týkající se vědeckých faktů v souvislosti se změnou klimatu. Bohužel jsem nenašel žádná fakta v této zprávě, pouze víru v neomylnost zpráv Mezivládního panelu pro změnu klimatu. Současné usnesení ani usnesení z května 2008 tudíž nemohou být žádným způsobem legitimními politickými rozhodnutími Evropské komise, neboť jim chybí objektivní vědecký přístup. Jedině soudržný model změny klimatu, který bere v úvahu všechny proměnné, jako je dopad emisí skleníkových plynů, částice rozptýlené v ovzduší a kromě toho sluneční aktivita, by mohly poskytnout odůvodnění pro tato rozhodnutí.
<P>
Zpráva, která obsahuje jednostranné informace zdůrazňující hypotetické mechanismy na pozadí globálního oteplování, jako například emise CO2, přehlíží potřebu mezinárodního boje proti skutečnému dopadu změny klimatu. Dočasný výbor pro změnu klimatu se zaměřil, zkreslujícím způsobem, na problém snížení emisí skleníkových plynů a pouze okrajově uvádí boj proti skutečnému dopadu změny klimatu.
<SPEAKER ID="058" NAME="Agnes Schierhuber" AFFILIATION="PPE-DE">
- (DE) Paní předsedající, pane komisaři, dámy a pánové, nejprve bych také ráda poděkovala zpravodaji, který se skutečně pokusil dosáhnout maxima pro nás všechny.
<P>
Změnou klimatu je postiženo zejména zemědělství, neboť jeho produkty vznikají ve volné krajině. Myslíme na sucho a dezertifikaci, které pozorujeme například v jižní Itálii, či na jiné extrémní podnebné jevy, jako je neočekávaný déšť a krupobití nebo záplavy, které často postihují živobytí našich farmářů.
<P>
Zemědělství je často uváděno jako významná příčina změny klimatu. Přibližně 10 % globálních skleníkových plynů pochází ze zemědělství, většina z nich jsou však plyny přirozeného původu, jako například metan.
<P>
Podle mne je zemědělství naopak příkladem v boji proti změně klimatu. Rád bych následující fakta doložil studií, která byla provedena v Rakousku v roce 2008: prostřednictvím rostlin, jako je tráva, kukuřice a obiloviny, a půdy spotřebovává zemědělství a lesnictví dohromady výrazně více skleníkových plynů, než vytváří. Podle studie z roku 2008 jsou emise ze zemědělství a lesnictví v celkové výši přibližně 8 milionů tun ekvivalentní náhrady CO2 ročně srovnatelné se závazným účinkem 58 milionů tun CO2 nebo ekvivalentní náhrady CO2. Z toho vyplývá, že by zemědělství nemělo být označováno za viníka pro životní prostředí. Právě naopak. Zde jsou další čísla: od roku 1990 snížilo zemědělství v Rakousku své emise CO2 o 1,3 milionů tun.
<P>
Energetika je další důležitou oblastí, ve které zemědělství přispívá k boji proti změně klimatu. Ku příkladu zemědělství v Rakousku spotřebovává přibližně 2,2 % vyrobené energie. Podíl obnovitelné energie je 23 %, což je velký podíl opět patřící zemědělství.
<P>
Závěrem bych chtěla říci toto: velkou důležitost má...
<P>
(Předsedající řečnici přerušila)
<SPEAKER ID="059" NAME="Satu Hassi" AFFILIATION="Verts/ALE">
- (FI) Paní předsedající, dámy a pánové, chtěla bych panu Florenzovi upřímně poděkovat za vynikající práci, kterou odvedl jako zpravodaj. Naší největší výzvou je nyní vytvořit příští mezinárodní smlouvu o klimatu. Dvěma nejožehavějšími otázkami pro tuto smlouvu jsou cíle snížení emisí v různých zemích a to, jak průmyslové země přispějí k financování investic do zmírnění dopadů změny klimatu v rozvojových zemích. V obou těchto otázkách potřebuje EU zvýšit svůj výhled, třebaže teoreticky se můžeme pyšnit tím, že jsme vždy zastávali vedoucí pozici, pokud jde o ochranu světového klimatu.
<P>
Podle posledních výzkumů nebude stačit 30% snížení emisí do roku 2020 - cíle musí být přísnější. Pokud jde o financování opatření v oblasti klimatu v rozvojových zemích, s politováním konstatuji, že ve svém novém sdělení Komise ještě učinila velmi obecné připomínky a nenavrhla dostatečně konkrétní modely.
<P>
V různých souvislostech, včetně rozpravy o klimatickém balíčku, jsme zde v Parlamentu ukázali, že jsme připraveni výrazně přispět k úsilí o snížení emisí v rozvojových zemích. Toto je jedna z oblastí, kde by EU měla také vyzvat nového prezidenta Spojených států, aby přijal novou linii. Až dosud neřekly Spojené státy nic o tom, jak jsou připraveny podpořit cíle snížení emisí v rozvojových zemích. Ochranu klimatu lze provést, ale opatření musí být rychlá a jednotná.
<SPEAKER ID="060" NAME="Mairead McGuinness" AFFILIATION="PPE-DE">
- Paní předsedající, ráda bych poděkovala zpravodajovi. Budu hovořit velmi konkrétně o zemědělství a o dvou odstavcích ve zprávě, které považuji za nadbytečné. Zpráva by bez nich možná byla lepší. Jsou velmi konkrétní, pokud jde o spotřebu masa, a myslím si, že tyto odstavce do zprávy nepatří.
<P>
Následující odstavec týkající se podílů v potravinách ignoruje několikaletý výzkum, který proběhl v řadě členských států usilujících o to, aby dělaly přesně to, co se říká v tomto odstavci, a je proto mimo realitu.
<P>
Jedna z oblastí, které je podle mého názoru zapotřebí posílit, je informovanost zemědělců a těch, kdo využívají půdu, o formách hospodaření, jež jsou "šetrnější ke klimatu". Myslím si, že výzkumní pracovníci podcenili komunikaci se zemědělci, a my potřebujeme zlepšit úsilí, pokud jde o osvětovou práci, aby se poselství rozšířilo, s cílem zemědělce povzbudit a nikoli na ně tlačit.
<SPEAKER ID="061" NAME="Marusya Ivanova Lyubcheva" AFFILIATION="PSE">
- (BG) Dámy a pánové, zjevně je změna klimatu spíše evropským zaměřením, a nikoli pouze evropskou politikou.
<P>
Výzvy změny klimatu nemůže řešit samostatně a nezávisle jediná země, ale ani unie zemí. Proto potřebujeme politiky na horizontální i vertikální úrovni integrovat. Politika, právní předpisy a finance musí jít ruku v ruce. Zpráva k tomu poskytuje skvělý základ.
<P>
Chtěla bych obrátit pozornost na dvě skutečnosti, bez kterých nejsme schopni vykonávat naši práci ve prospěch boje proti změně klimatu. Věda: ve zprávě je zvláštní pozornost věnována novým technologiím, ale je třeba, abychom hovořili více o vědě a investicích směřovaných do vědy, neboť jejím prostřednictvím můžeme nalézt řešení. Pokud to neučiníme, budeme odkázáni na banality a všednost.
<P>
Vědecký výzkum je naším základem. Nové technologie, vyvinuté ve spolupráci podniků a vědy, jsou naší budoucností. Vyzývám k investicím do vědy a k tomu, aby byla změna klimatu označena za významnou prioritu ve všech vědeckých programech EU.
<SPEAKER ID="062" NAME="DanutBudreikait" AFFILIATION="ALDE">
- (LT) V boji proti změně klimatu musíme přikládat velký význam odvětví dopravy, ze kterého v současnosti pochází téměř třetina emisí CO2 v EU. Odvětví dopravy musí do roku 2020 snížit emise CO2 o 20 %. Při usilování o dosažení těchto cílů je nezbytné zavést stabilní balíček opatření dopravní politiky, který by zahrnoval ekologické inovace, zdanění emisí CO2, změny v chování řidičů a používání automobilů a další opatření. Ráda bych upozornila na skutečnost, že v některých členských státech se zvyšuje DPH kvůli finanční krizi a hospodářské recesi a tato situace se objevila tam, kde je pro lidi levnější cestovat automobilem než veřejnou dopravou, kde je vysoké jízdné. Chtěla bych proto vyzvat státy, aby používaly daňové pobídky a podpořily používání veřejné dopravy. Je také třeba podpořit používání vlaků, a to investicemi do rozvoje železniční infrastruktury. Dovolte mi také, abych vám připomenula, že za kilometr jízdy vytvoří vlak třikrát méně emisí CO2 než automobil a až osmkrát méně než letadlo.
<SPEAKER ID="063" NAME="Marie Anne Isler Béguin" AFFILIATION="Verts/ALE">
- (FR) Paní předsedající, dámy a pánové, můžeme si blahopřát k tomu, že jsme zde dosáhli konsenzu, ale zůstáváme nicméně osamoceni: Pane komisaři pro životní prostředí, pánové ministři pro životní prostředí, jak důležité je životní prostředí pro Komisi a pro Rady a vlády? My víme, jak je důležité.
<P>
Osobně jsem nebyla pro vytvoření tohoto výboru, protože si myslím, že není nic horšího pro izolování nějaké otázky, než vytvoření nového výboru. Ve Francii hovoříme o "Théoduleově výboru".
<P>
Mám obavy o budoucnost této zprávy z hlediska její integrace do evropských politik. Ráda bych připomenula těm poslancům, kteří zde byli v roce 1992, že existovala vynikající zpráva o udržitelném rozvoji. Sotvaže byla přijata - a co víc, jednomyslně - tato vynikající zpráva byla zcela pohřbena. Kdybychom ji začlenili do evropských politik, možná bychom dnes nebyli tady.
<P>
Ráda bych se obrátila na zpravodaje, který popírá, že zde reprezentuje politický projekt. Pane Florenzi, projekt, který zde zastupujete, je politický, neboť se jedná o úplnou změnu orientace evropských politik, ve smyslu zemědělství, rybolovu a dopravy. Tedy ano, musíme být ambicióznější a se zájmem očekáváme výsledky.
<SPEAKER ID="064" NAME="Herbert Reul" AFFILIATION="PPE-DE">
- (DE) Paní předsedající, brát důsledky změny klimatu vážně znamená naslouchat všem stranám v rozpravě včetně těch vědeckých. Je pravda, že ve výboru je mnoho odborníků. Ti ovšem naneštěstí reprezentovali pouze jeden úhel pohledu. Neměli jsme možnost vyslechnout všechny strany rozpravy. Myslím, že to byla chyba.
<P>
Měli jsme počáteční návrh zprávy pana Florenze, který byl znatelně lepší než zpráva, kterou máme dnes před sebou a podle které se máme rozhodnout. Řada doporučení, která jsou v ní v současnosti zahrnuta, je správná, ale podle mne je také mnoho doporučení špatných. Nemá smysl stále vytvářet nová omezení a opatření. Jediným řešením je říci "ano" inovaci a "ano" výzkumu. Řešení spočívá v předpokládání individuální odpovědnosti a nikoli v neustálém zvyšování státní regulace. Řada regulací je nesmyslná, například povinnost vedení účetnictví, prevence spotřeby masa a sankce za spotřebu masa, nactiutrhání v zemědělství a řada dalších. Podle mého názoru není toto správná cesta, a proto tuto zprávu považuji v současné podobě za problematickou.
<SPEAKER ID="065" NAME="Martin Bursík">
úřadující předseda Rady. - Paní předsedající, zjistil jsem, že řada poslanců Parlamentu používá svůj rodný jazyk. Nepochybuji o tom, že překladatelé mluví anglicky o sto procent lépe než já, tak pokud dovolíte, budu mluvit česky a pokusím se reagovat na tuto rozpravu v Evropském parlamentu.
<P>
úřadující předseda Rady. - (CS) Mohu-li si to dovolit, tak bych velmi rád ocenil hloubku diskuse v Evropském parlamentu, její věcnost a také odpovědnost poslankyň a poslanců Evropského parlamentu. Dovolil bych si reagovat asi v sedmi bodech na tuto diskusi. Nejprve bych rád podtrhl roli Mezivládního panelu pro klimatickou změnu, jelikož v některých příspěvcích byly závěry Mezivládního panelu zpochybňovány. Já si myslím, že určitá nevýhoda je v tom, že čtvrtletní zprávy, které Mezivládní panel vydal jak k fyzikální podstatě klimatické změny nebo k adaptacím, k mitigacím, mají zhruba 1 200 až 1 400 stránek a je to skutečně precizní vědecká práce s odkazy na impaktovanou vědeckou literaturu. Poté je však z těchto zpráv udělán souhrn a nakonec je to tzv. summary for policy makers, souhrn pro politiky, ten už má kolem dvaceti stránek, tam už ty odkazy nejsou. Myslím si, že řada nedorozumění plyne právě z toho, že my, politici - omlouvám se, někteří z nás možná ano - nemáme čas číst těch 1 200 či 1 500 stránek. Je důležité zdůraznit, že Mezivládní panel pro klimatickou změnu byl nejen oceněn Nobelovou cenou, ale na konferenci o klimatu na Bali se 192 států, které se konference účastnily, shodlo na tom, že se jedná o nejkomplexnější, nejkvalitnější vědecký základ, nejkonzistentnější informace, které máme k dispozici při rozhodování o tom, zda a jak reagovat na klimatickou změnu. 192 reprezentantů států se vyjádřilo tímto způsobem a je to i moje reakce na některá vyjádření zmiňující alarmismus argumentace, na kterou jsem zvyklý z domova.
<P>
Podle mého názoru je rok 2009 rokem, kdy máme velmi dobrou startovní pozici. Jednak zase opět hovoříme jako Evropská unie jedním hlasem. Na Bali jsem si ověřil, že tohle je velmi cenné. Dokázali jsme hodně posunout jednání společně s partnery s G77 a s dalšími ekonomikami a jsme vlastně jedinou velikou světovou ekonomikou, která je nasměrována k tomu, aby přijala cíl snížení emisí skleníkových plynů o 30 % do roku 2020. Ta druhá naděje začátku tohoto roku je změna ve Spojených státech, kterou zde řada z vás zmínila. Já se na ten problém dívám tak, že někde v Kodani existuje místnost, k níž dveře mají zhruba 200 zámků. A když se nám podaří otevřít všechny tyto zámky, tak uzavřeme novou globální dohodu o ochraně klimatu od roku 2013. Podle mého názoru ten první zámek, ten už jsme otevřeli. To je zámek se jménem Evropská unie. Tím druhým zámkem v pořadí jsou Spojené státy, a proto klademe takový důraz na co nejrychlejší kontakt s novou americkou administrativou, proto plánujeme tu návštěvu společně v Trojce s budoucím švédským předsednictvím a společně s komisařem pro životní prostředí Stavrosem Dimasem. A to je také moje odpověď na poznámku Jerzyho Buzka, totiž to že my v žádném případě nehodláme ta mezinárodní jednání vést sami. Vůbec ne. Hodláme koordinovat ta jednání. Dánsko samozřejmě má enormní zájem na tom, aby kodaňská konference byla úspěšná. Jarní neformální Evropskou radu také zaměříme v té části, která bude uzavřena pro ministry, na předání si zkušeností z dosavadních bilaterálních jednání o mezinárodní dohodě o klimatu. Také se pokusíme definovat společně strategii jak dále, jakým způsobem koordinovat tato mezinárodní jednání samozřejmě včetně zapojení diplomatů. A vedle toho budeme jednat o adaptacích, to bude hlavní téma jarní neformální Rady v Praze.
<P>
Ten další bod mé reakce souvisí s tím, že jsme se dostali do zajímavého momentu, protože úsilí Evropské unie o ambiciózní aktivní politiku ochrany klimatu se najednou střetlo s dopady finanční a hospodářské krize. A já tady považuji za velmi pozitivní to, že hlasy, které vyzývají k odkladu našich dlouhodobých cílů, které by nás měly odvést od té cesty k ochraně klimatu, jsou velmi sporadické. Naopak v drtivé většině - a i tady v Evropském parlamentu a děkuji za to - zní hlasy, které říkají, pojďme této koincidence využít jako příležitosti, protože je to strategie, která obsahuje šestkrát "win", je to "win, win, win, win, win, win" strategie, protože jestliže v reakci na hospodářskou a finanční krizi jednotlivé ekonomiky, a i ti nejkonzervativnější ekonomové jsou připraveni povolit kohouty, investovat do ekonomiky, tak je to příležitost investovat do toho, abychom transformovali naši dnešní ekonomiku v nízkouhlíkovou ekonomiku a podpořili moderní environmentální technologie. Proč šestkrát "win"? Protože ušetříme finanční prostředky za energie úspornými opatřeními. Protože snížíme naši závislost na dovozech energií, protože snížíme spotřebu neobnovitelných přírodních zdrojů, protože vytvoříme nová pracovní místa - a podívejme se na to, že různé plány v Evropě, které reagují na finanční a hospodářskou krizi, ve významné části přinášejí nová pracovní místa právě v té oblasti green jobs a v oblasti nových environmentálních technologií obnovitelných zdrojů energií a energetických úspor - a zároveň snížíme emise skleníkových plynů.
<P>
Proto vnímá české předsednictví tuto situaci jako mimořádnou příležitost k tomu, abychom vlastně změnili vzorce chování a nastavili naši ekonomiku směrem k vyšší udržitelnosti. Tou největší příležitostí jak vlastně změnit ekonomiku je globální trh s uhlíkem. Když porovnám environmentální politiku v 70. letech, kdy jsme se opírali o zákazy a příkazy a především jsme používali tzv. end of pipe politiku, tak jsme v roce 2009 v situaci, kdy využíváme daleko více ekonomické nástroje ve prospěch životního prostředí. Myslím si, že to, že součástí klimaticko-energetického balíčku je nový systém emisního obchodování, který se opírá o aukce, je vynikající předpoklad pro to, abychom vytvořili globální trh s uhlíkem. Podívejme se na ambice. V roce 2013 začnou fungovat postupné aukce v elektroenergetice a již v roce 2015 si přejeme mít globální trh s uhlíkem na úrovni OECD. Proto tak velmi sledujeme vývoj ve Spojených státech a to, jak bude vypadat proces přijímání toho "Cap and Trade" systému v Kongresu Spojených států.
<P>
Další moment, který bych chtěl zmínit, je role obnovitelných zdrojů energie a také energetických úspor. My totiž při jednání s rozvojovými zeměmi musíme něco nabídnout, musíme nabídnout těm zemím hospodářský rozvoj, ale zároveň jim musíme nabídnout rozvoj takový, aby zajistil plnění těch cílů, o kterých hovoří Mezivládní panel pro klimatickou změnu a které jsme jako politici přijali. A tady ta role obnovitelných zdrojů bude naprosto klíčová, protože máme v podstatě dvě možné cesty. Buď to bude tak, že ty miliardy lidí, kteří nemají přístup k elektřině, kteří touží po tom mít elektřinu, protože ten magnet konzumu, ta atraktivita konzumu je nepřekonatelná a nelze toto nikomu vyčítat, budou muset jít za elektřinou do měst a elektřina bude distribuována tím dnešním konvenčním způsobem - velké centrální zdroje, distribuční přenosová soustava, zátěž životního prostředí - anebo elektřina přijde za nimi do míst, kde jsou oni po generace zvyklí a vedou tam tradiční způsob života v harmonii s přírodou, ale toto může být pouze forma decentralizované obnovitelné elektřiny. Takže my, když rozvíjíme technologie obnovitelných zdrojů v Evropě, tak to neděláme jenom kvůli vyspělým zemím, ale děláme to také proto, aby tím, že se rozšíří počet instalací ve světě, se snížily investiční a provozní náklady a aby tyto technologie byly dostupné pro občany v rozvojových zemích, čili tohle je ohromný politický úkol, který je před námi ve vztahu k rozvojovým zemím.
<P>
Rád bych nakonec ubezpečil, že české předsednictví má skutečně veliké ambice posunout vyjednávání v oblasti klimatické změny dopředu. Velmi intenzivně budeme vést mezinárodní vyjednávání. Také bych vás rád ubezpečil o konzistentnosti českého předsednictví a jestliže jsem zde zaznamenal zmínku a padlo zde slovo "prezident České republiky", tak jakkoli premiér České republiky se zde v debatě v Evropském parlamentu českého prezidenta Klause zastal, tak v oblasti ochrany klimatu a politiky ochrany klimatu mně nezbývá, než-li se zde určitým způsobem distancovat od vyjádření a od pozic českého prezidenta, a rád bych vás ubezpečil, že české předsednictví a jeho pozice formuluje česká vláda a že veškerá vyjádření, která můžete po dobu českého předsednictví ještě očekávat - protože pan prezident se také chystá navštívit Spojené státy - berte prosím s prizmatem toho, že klimatická politika je formulována českou vládou a my jsme zde naprosto konzistentní a spolupracujeme s Evropskou komisí a s nadcházejícím švédským předsednictvím v Trojce. Čili tolik mé vyjádření. Ještě jednou velmi děkuji za velmi plodnou, věcnou a především odpovědnou diskusi tohoto ctihodného shromáždění.
<SPEAKER ID="067" NAME="Stavros Dimas">
člen Komise. - Paní předsedající, také my s nadějí očekáváme pokračování úzké spolupráce s českým předsednictvím, českou vládou, a především s ministrem Martinem Bursíkem. Jsem si jistý, že během prvního pololetí roku 2009 dosáhneme výrazného pokroku v jednáních.
<P>
Chtěl bych poděkovat všem řečníkům v dnešní diskusi za jejich praktické příspěvky.
<P>
Jak naznačuje název zprávy, to, co se bude dít se světovým klimatem v roce 2015 a později, záleží na činnosti, pro kterou se mezinárodní společenství rozhodne nyní. I nadále je nezbytné vycházet ze spolehlivých vědeckých informací, které máme k dispozici, a trvat na tom, že se jednání musí opírat o vědu. Potřebujeme rozšířit výsledky vědeckého poznání mezi širší veřejnost a posílit povědomí spotřebitelů o dopadech skleníkových plynů na životní styl a spotřební vzorce.
<P>
Takovéto zvýšené povědomí však musí být doprovázeno silnými hospodářskými pobídkami pro podniky, aby snížily emise skleníkových plynů ze zboží a služeb, které poskytují. Je nutný přechod na ekonomiku s nízkou spotřebou uhlíku v globálním měřítku a toho lze dosáhnout pouze komplexními a integrovanými kroky, které by řešily emise ve všech oblastech.
<P>
Pouze v tom případě, že budeme nyní ambiciózní, můžeme nechat otevřené dveře tomu, aby se koncentrace skleníkových plynů dostaly na nižší úroveň, pokud Mezivládní panel pro změnu klimatu v budoucnosti stanoví, že je to nezbytné. Společně s Komisí jsem přesvědčen o tom, že i vy hrajete významnou úlohu v šíření těchto důležitých poselství.
<P>
Rok 2009 bude zásadním rokem pro jednání o celosvětové změně klimatu . Pro Komisi to bude rok provádění: pracujeme na plánu provádění. Existuje asi 15 opatření, která musíme provést postupem projednávání ve výborech; existuje seznam lhůt v rámci revidovaného systému obchodování s emisemi, který se chystáme naplnit: například výčet odvětví s úniky uhlíku by měl být hotov v prosinci 2009. Dne 30. března 2009 se uskuteční velké setkání zúčastněných stran. Většina práce bude dokončena přes léto a na konci roku 2009 bychom se měli tímto výčtem zabývat.
<P>
Harmonizovaná pravidla pro aukce by měla být hotová do června 2010. V únoru proběhne velké setkání zúčastněných stran. Všechny tyto lhůty a pracovní programy vám jsou k dispozici. Ale jak jsem řekl, rok 2009 bude zásadní pro jednání o celosvětové změně klimatu.
<P>
Očekává se, že se svět shodne na dalších krocích s cílem řešit celosvětovou změnu klimatu na konferenci o změně klimatu v prosinci v Kodani. Dohoda v Kodani však není v žádném případě daná: zbývá ještě dokončit mnoho práce.
<P>
Klimatický a energetický balíček nám poskytly náskok pro tuto změnu a daly nám vynikající základ k tomu, abychom dokázali, že ambiciózní politika klimatu je nejen možná, ale také velmi prospěšná pro naše ekonomiky a společnosti. Sdělení Kodani je základem pro další zpřesňování postojů Evropské Unie, pokud jde o tyto klíčové prvky, umožňuje nám udržet naše vedoucí postavení a pomáhá dovést k úspěchu jednání v Kodani.
<P>
Je jasné, že problém změny klimatu nelze řešit bez výrazného zvýšení financování čistých technologií a bez investic do těchto technologií ani bez opatření na přizpůsobení se nevyhnutelným dopadům změny klimatu. Potřebné množství pro rozvojové státy je odhadováno na 120-150 miliard EUR ročně v roce 2020.
<P>
Do roku 2020 může toto financování pocházet z velké části ze soukromých domácností v rozvojových státech. Například významná část snížení emisí v energetickém odvětví bude pocházet ze zlepšení účinnosti, které se zaplatí samo. Snížení mohou být částečně podpořena prostřednictvím dohod o mezinárodních půjčkách, za účelem využití mezinárodních soukromých financí.
<P>
Další důležitá část dodatečného financování a investic bude zmobilizována prostřednictvím trhu s uhlíkem, ať již výnosy uhlíkových povolenek, které budou v budoucnu draženy, nebo uhlíkovými kredity v rámci mechanismu čistého rozvoje. Evropská unie vytvořila prostřednictvím svého klimatického a energetického balíčku významnou poptávku po kreditech v rámci mechanismu čistého rozvoje až do roku 2020. To by mělo pravděpodobně významně přispět k zavedení čistých technologií v rozvojových státech.
<P>
Čím chudší však rozvojové země jsou, tím více budou potřebovat další pomoc veřejných financí od rozvinutých zemí. Bez této pomoci nebudou schopny dostatečně snížit emise skleníkových plynů. Bez této pomoci budou nejchudší a nejzranitelnější státy trpět důsledky změny klimatu. Bez této pomoci nebude v Kodani co řešit.
<P>
Otázka zní: jak můžeme zajistit, aby tyto dodatečné veřejné finanční toky byly předvídatelné, byly použity průhledně a účinně a aby příspěvky do těchto toků byly sdíleny na mezinárodní úrovni?
<P>
Kromě našich příspěvků k jednání OSN se setkáváme s tím, že po úspěchu systému EU obchodování s emisemi jsou uhlíkové trhy organizovány v mnoha částech světa. Klíčové prvky svého systému představila Austrálie. Na podzim 2008 potvrdil po svém zvolení prezident Spojených států Obama svůj cíl vytvořit celoamerický trh s uhlíkem.
<P>
Spolu mohou tyto systémy obchodování vytvořit jádro budoucího celosvětového trhu s uhlíkem. Jak jsem již zdůraznil, je v současnosti výzvou pro Evropskou unii napomoci rozvoji těchto propojených trhů s uhlíkem do roku 2015, zejména mezi státy OECD.
<P>
Ve sdělení ke Kodani řešila Komise tyto otázky předložením konkrétních návrhů - návrhů, které jsou nejen ambiciózní, ale také realistické a které významně přispějí k úspěchu v Kodani, jenž naše planeta tak zoufale potřebuje.
<P>
Dovolte mi na závěr využít této příležitosti k tomu, abych poděkoval Dočasnému výboru pro změnu klimatu, panu Florenzovi a Parlamentu za výraznou podporu našich návrhů a za serióznost a rychlost při provádění balíčku.
<P>
(Potlesk)
<SPEAKER ID="068" NAME="Karl-Heinz Florenz">
zpravodaj. - (DE) Paní předsedající, úřadující předsedo Rady, velmi mě těší, že se v závěrečné fázi tohoto Dočasného výboru setkala tato otázka s takovým zájmem, a jsem za to opravdu vděčný. Také bych rád poděkoval všem, kteří jste přispěli do této rozpravy, a všem těm, kdo s námi spolupracovali. Vytvořili jsme mapu, která nás dovede do Kodaně. Ta samozřejmě obsahuje ukazatele směru i příkazy k zastavení a značky o neomezeném provozu, ale také značky, které nás upozorňují na obtížné úseky cesty, které nás čekají. O tom jsme tu dnes hovořili.
<P>
Jsem potěšen tím, že se vyskytly i kritické komentáře, a některé z nich můžeme zahrnout. Návrh pana Holma, aby lidé v Evropě přestali jíst maso, je, s prominutím, poněkud směšný, ale každý máme vlastní názor. Na konci bude úspěšný výsledek, na kterém jsme se podíleli všichni. Ještě jednou upřímně děkuji.
<SPEAKER ID="069" NAME="Předsedající">
Rozprava je ukončena.
<P>
Hlasování se bude konat dnes.
<P>
Písemná prohlášení (Článek 142)
<SPEAKER ID="070" NAME="Constantin Dumitriu  " AFFILIATION="PPE-DE">
písemně. - (RO) Dámy a pánové, během několika posledních měsíců jsme viděli, co znamená finanční krize a jak je bezprecedentní krizí postiženo celosvětové hospodářství. Klimatická, potravinová a sociální krize však mají také své dopady, které jsou pociťovány stejně těžce.
<P>
V Rumunsku jsme v posledních letech čelili propadům ve výrobě způsobeným vnějšími příčinami, jako jsou záplavy, sucho a ptačí chřipka, a k tomu se v posledních několika měsících přidaly problémy hospodářské povahy. V současné finanční krize pro nás začíná být stále obtížnější pokrýt škody způsobené záplavami a suchem ze státního rozpočtu. Po celou dobu, co jsem členem Výboru pro zemědělství a rozvoj venkova, jsem podporoval myšlenku vytvoření mechanismu samostatných zásahů na úrovni Společenství, bez ohledu na hodnotu národních stropů.
<P>
Dále jsem přesvědčen, že vzhledem k rozsahu a velikosti problému je třeba dát prioritu investicím do čistých technologií a obnovitelné energie. Tyto investice jsou řešením klimatické krize a zároveň oživují ekonomiku vytvářením nových pracovních míst. Jako součást našeho evropského mandátu je naší povinností přesvědčit naše vlády, aby více investovaly do inovací a nových technologií spojených s životním prostředím.
<SPEAKER ID="071" NAME="Gábor Harangozó  " AFFILIATION="PSE">
písemně. - Řešení změny klimatu v tomto okamžiku hlubokého finančního chaosu a snížené důvěry v hospodářské systémy může mnohým připadat jako chybné rozvržení priorit. "Zelená" cesta je nákladná a nutné úsilí k zásadní restrukturalizaci řady odvětví za účelem dosažení ambiciózních cílů je obrovské.
<P>
Existuje nicméně řada možností, jak se chopit "zelených" investic a politik jako prvků podporujících hospodářskou obnovu a stabilitu. Rozvoj ekonomiky s nízkými emisemi je skutečnou výzvou, kterou se nemůžeme dovolit neřešit. Potřebujeme ambiciózní, ale přesto proveditelné cíle a nesmíme se bát jít cestou nevyhnutelné průmyslové revoluce. K tomu, aby byla zajištěna hospodářská obnova a lepší životní podmínky pro naše občany, je nezbytný komplexní a ambiciózní přístup, posílení inovací a rozvoj nových pracovních míst a podniků v oblasti "zelených" technologií.
<P>
A nakonec, na nezbytné investice do "zelených"" inovací jsou zapotřebí dostatečné finanční prostředky a tyto náklady samozřejmě nelze realizovat na úkor jiných zásadních politik Společenství, které nemohou nést zátěž spojenou se změnou klimatu bez dodatečných finančních zdrojů.
<SPEAKER ID="072" NAME="Gyula Hegyi" AFFILIATION="PSE">
písemně (HU) Jedním z nejzávažnějších dlouhodobých důsledků změny klimatu je úbytek sladkovodních zdrojů a zvyšující se nedostatek čisté pitné vody. Není nadsázkou říci, že voda bude nejdůležitějším strategickým nástrojem 21. století. Evropská politika ochrany životního prostředí musí být proto uplatňována přísněji, než tomu bylo dosud, s cílem chránit vodní plochy, zabránit znečišťování vody a půdy a podporovat přiměřené zacházení s přírodními a umělými vodními stanovišti.
<P>
Střídavá období záplav a sucha, stejně jako extrémní podnebné podmínky vyžadují lepší hospodaření s dešťovou vodou. Neexistuje nic jako nadbytečná voda, jen špatně spravovaná voda. V dalším parlamentním období a s novým rozpočtem musí Evropská unie vyčlenit potřebné prostředky na prevenci záplav, ochranu vodních ploch, růst městských sladkovodních útvarů a programy čištění odpadních vod. Maďarské vodní zdroje jsou vynikající a maďarští inženýři vodních staveb odvádějí skvělou práci už téměř 200 let. Proto si jsem jist, že naše země bude hrát aktivní a podnětnou úlohu ve vytváření jednotné evropské vodní politiky.
<SPEAKER ID="073" NAME="Zbigniew Krzysztof Kuźmiuk" AFFILIATION="UEN">
písemně. - (PL) Jako můj příspěvek do této rozpravy o politice ochrany klimatu do roku 2050 bych chtěl zaměřit vaši pozornost na následující body.
<P>
Zaprvé, pokud se Spojené státy a země jihovýchodní Asie nezapojí do programů zaměřených na snižování emisí oxidu uhličitého s takovým zaujetím jako Evropská unie, potom je vložení obrovských finančních prostředků a zpomalení ekonomického růstu v Evropské Unii jako jeho nevyhnutelný důsledek velice vysokou cenou za mírné snížení emisí oxidu uhličitého. Evropská unie je zodpovědná za necelých 14 % celosvětových emisí, zatímco Spojené státy a země jihovýchodní Asie vyprodukují téměř 80 %.
<P>
Zadruhé, závazky jednotlivých zemí snížit emise oxidu uhličitého do roku 2020 o 20 %, spolu s nutností nakupovat emisní povolenky, vyústí ve výrazné zvýšení cen elektřiny a tepla pro jednotlivce a ještě ve větší míře nákladů pro průmysl, především v nových členských státech, jako je Polsko, kde je energetika závislá na uhlí. Ve výsledku tak může být v těchto státech mnoho průmyslových odvětví s vysokou spotřebou energie zrušeno, což by mělo za následek řadu negativních sociálních dopadů.
<P>
A nakonec by měl být brán ohled na dosažená snížení emisí novými členskými státy, a zejména Polskem. Změny v Polsku, které mezi lety 1990 a 2005 zásadně restrukturalizovalo ekonomiku, vedly ke snížení emisí oxidu uhličitého o 30 %. Došlo k tomu za cenu velmi vysokých sociálních nákladů a nezaměstnanost dlouhá léta během tohoto období přesahovala přes 20 %.
<SPEAKER ID="074" NAME="Adrian Manole  " AFFILIATION="PPE-DE">
písemně. - (RO) Myslím, že zpráva pana Florenze "2050: Budoucnost začíná dnes - doporučení pro budoucí integrovanou politiku ES v oblasti změny klimatu" přišla včas a je nezbytná vzhledem k již pozorovaným dopadům i těm, které jsou v důsledku změny klimatu očekávány.
<P>
Rumunsko bylo jednou z prvních zemí v Evropě, která podepsala Kjótský protokol, což bylo potvrzením jeho závazku podpořit boj proti změně klimatu prostřednictvím snížení emisí skleníkových plynů o 8 % do roku 2012.
<P>
Jsem přesvědčen, že tato opatření potřebujeme i přesto, že ve srovnání s řadou dalších evropských států je množství emisí v Rumunsku malé. Zemědělství a rumunské lesnictví mohou hrát významnou úlohu v boji proti změně klimatu, jejíž důsledky jsme silně pocítili v minulých letech, zvláště kvůli záplavám, vysokým teplotám a dlouhotrvajícímu suchu. Tyto přírodní jevy postihují nejen zemědělskou a lesnickou výrobu, ale také vzácná stanoviště a ekosystémy.
<P>
Zemědělství a lesnictví budou i nadále vytvářet významný příspěvek k boji proti dopadům, které způsobuje změna klimatu, a to zejména zalesňováním, jehož cílem je zachytit a zadržovat skleníkové plyny, a využíváním biomasy jako obnovitelného zdroje energie.
<SPEAKER ID="075" NAME="Marian-Jean Marinescu" AFFILIATION="PPE-DE">
písemně. - (RO) Evropská unie přijala hlavní úlohu v úsilí o nalezení kompromisu, který umožní přijetí celosvětové dohody po Kjótu. Je možné, že spolupráce s novou vládou Spojených států povede k tomu, abychom nalezli nový způsob, jak dosáhnout této dohody.
<P>
Specifická opatření pro boj s dopady změny klimatu jsou rovněž příležitostí pro udržitelný socioekonomický rozvoj a pro vytváření nových pracovních míst. Jsou zaměřena především na nová, dynamická odvětví nabízející velký růstový potenciál, pokud byla dosavadní úroveň provedených investic nedostatečná. Tato opatření budou mít kromě prospěšného efektu pro boj proti změně klimatu i příznivý dopad na hospodářskou a finanční krizi, zmírní její účinky a dlouhodobě mohou přispět ke snížení závislosti Evropské unie na dovozu energie.
<P>
Máme na mysli v tomto případě nové výrazné investice do dopravní infrastruktury, obnovitelných zdrojů energie, biotechnologií, sběru odpadu a recyklování, jaderné energie a renovace systémů domovního vytápění.
<P>
Opětovné zalesňování a opatření, která mají za cíl předcházet dezertifikaci, mohou ve střednědobém horizontu rovněž přinést nečekané výsledky.
<SPEAKER ID="076" NAME="David Martin" AFFILIATION="PSE">
písemně. - Vítám zprávu pana Florenze o změně klimatu, jejímž cílem je formulovat politiky, které napomohou udržení globálního oteplení nejvýše o 2 stupně Celsia v porovnání s obdobím před industrializací. Zvláště pak vítám požadavek 20% zvýšení energetické účinnosti, požadavek závazných cílů v zemědělství a požadavek vytvoření evropského fondu na ochranu klimatu.
<P>
Tyto návrhy nás spolu s již přijatými opatřeními staví do dostatečně silné pozice na to, abychom vyžadovali celosvětovou akci v oblasti změny klimatu na vrcholné schůzce v Kodani.
<SPEAKER ID="077" NAME="Péter Olajos  " AFFILIATION="PPE-DE">
písemně. - (HU) Chci blahopřát panu Florenzovi k jeho zprávě, která je vynikajícím materiálem v přípravě na konferenci v Kodani, která se bude konat koncem tohoto roku.
<P>
Považuji za velmi důležité zjištění, že hospodářská a finanční krize a krize změny klimatu mají stejné příčiny. Východisko z těchto krizí je proto také stejné. Aby se zmírnily a zastavily důsledky těchto krizí, jsou ve všech oblastech života nutné komplexní inovace a systémová změna.
<P>
Souhlasím s panem komisařem Dimasem, že náklady musí být hrazeny zaprvé z obchodování s oxidem uhličitým, zadruhé z investic soukromých společností a zatřetí ze státních pobídek.
<P>
Každý hledá převratné změny, způsoby stimulování zaměstnanosti, nastartování motoru globální ekonomiky co nejdříve a zastavení změny klimatu. K vytvoření "zeleného Nového údělu" vyzval generální tajemník OSN Ban Ki-moon. V praxi by to znamenalo, že se musí celosvětové hospodářské pobídky stát součástí investic do technologií, jež jsou šetrné k životnímu prostředí. Nová logika organizace hospodářství založená na inovacích do ekologických technologií, která má podporu mezinárodních kapitálových trhů, je rovněž základním rysem programu prezidenta Spojených států Baracka Obamy.
<P>
Inovace do zelených technologií a do průmyslových technologií budoucnosti by posílily efektivitu státu a ekonomiky, zvýšily by zájem hospodářských subjektů, a současně by zvýšily spotřebitelské ceny a vnímavost vůči nákladům, pokud jde o nabízené výrobky a služby.
<SPEAKER ID="078" NAME="Rovana Plumb  " LANGUAGE="RO">
Dvanáct bodů uvedených v této zprávě poskytuje jasný akční plán pro budoucnost. Aby jej však bylo možné naplnit na místní, vnitrostátní, regionální a celosvětové úrovni, je k tomu nezbytná podpora dobře informovaných občanů.
<P>
Podle zvláštního průzkumu Eurobarometru z jara 2008 na téma změny klimatu nebylo přibližně 41 % Evropanů dostatečně informováno o příčinách změny klimatu, jejích důsledcích a způsobech boje proti této změně. V Rumunsko odpovědělo více než 65 %, že nemá žádné informace.
<P>
Zásadním krokem tímto směrem je zvýšení profilu této otázky mezi širokou veřejností prostřednictvím vzdělávání a informačních kampaní realizovaných v oblastech každodenního života občanů. Komise a členské státy musí financovat kampaně na zvyšování povědomí veřejnosti a vytvářet podmínky odborné přípravy osob pro nová povolání s ohledem na specifické výzvy trhu práce, které s sebou přinesou strukturální hospodářské změny urychlené změnou klimatu a jejími dopady.
<P>
V současné hospodářské krizi se EU musí angažovat politicky a finančně v klíčových oblastech zachování a rozvoje čistých technologií, které jsou zaměřeny na boj proti změně klimatu, podporu přeshraničních opatření na přizpůsobení se, posílení energetické účinnosti a poskytování pomoci v případech katastrof, v souladu se zásadou solidarity, kterou EU prosazuje. Konečným výsledkem bude vytvoření "zelených" pracovních míst v nových, konkurenceschopných podnicích.
<SPEAKER ID="079" NAME="Flaviu Călin Rus  " AFFILIATION="PPE-DE">
písemně. - (RO) Dámy a pánové, každá rozprava týkající se klimatu, ekosystémů a energie je nesmírně důležitá, neboť každá významnější změna v těchto oblastech může ovlivnit život na této planetě. Nehledě na druh příčin nebo vědecké argumenty předložené různými skupinami výzkumných pracovníků, jedna věc je jistá, čelíme globálnímu oteplování. Tato komplexní, kvalitní zpráva, kromě toho, že nám poskytuje užitečné, cenné informace, je pro nás také výzvou, abychom si položili následující otázku: Co uděláme pro sebe a pro budoucí generace?
<P>
V této situaci změny klimatu mám chuť říci, že existují tři druhy projektů, na nichž by členské státy EU měly pracovat a podporovat je jako prioritu.
<P>
1. Projekty zahrnující standardní politiky zaměřené na co možná nejúčinnější nakládání s energetickými zdroji a nalézání řešení, jejichž cílem je snížení znečištění, zejména v průmyslových oblastech a průmyslových parcích.
<P>
2. Projekty zahrnující financování vědeckého výzkumu zaměřeného na vývoj čistých technologií.
<P>
3. Projekty, které podporují okamžité konkrétní akce zaměřené na obnovu ekosystému na evropské úrovni nebo v jiných světových regionech.
<SPEAKER ID="080" NAME="Daciana Octavia Sârbu  " LANGUAGE="RO">
Evropská unie přijala vedoucí úlohu v boji proti změně klimatu. Navržením dlouhodobé strategie pro účinné nakládání se světovými přírodními zdroji napomůže k dosažení globální ekonomiky s nízkými emisemi oxidu uhličitého.
<P>
Tato strategie musí být založena na zásadě solidarity zaměřené na dosažení rovnováhy mezi bohatými zeměmi a rozvojovými zeměmi, které potřebují pomoc, aby se snížila jejich zranitelnost vůči negativním dopadům změny klimatu. Známky globálního oteplování se projevují v chudobě, nedostatku potravin a omezených energetických zdrojích. Je dobře známo, že ropa již není dostatečně silným zdrojem na to, aby uspokojila poptávku po energii, která by podle odhadů měla vzrůst do roku 2030 nejméně o 60 %. Nalezení alternativních zdrojů a citlivé využívání stávajících zdrojů, to jsou výzvy, kterým bude EU v budoucnosti čelit. Zemědělství je jednou z oblastí, které jsou nejvíce ohrožené změnou klimatu kvůli své vysoké závislosti na meteorologických podmínkách.
<P>
Při vědomí toho, že toto odvětví poskytuje zdroje potravin pro světovou populaci, bude nezbytné zajistit, aby se udržitelné využívání půdy a vodních zdrojů ve spojení s ochranou lesů a zachováním biologické rozmanitosti dostalo na pořad dlouhodobé strategie pro řešení dopadů globálního oteplování.
<SPEAKER ID="081" NAME="Richard Seeber" AFFILIATION="PPE-DE">
písemně. - (DE) Evropa a svět v současnosti čelí významným výzvám. Krize kapitálového trhu není jediným naléhavým problémem. Musíme také co možná nejdříve zahájit udržitelný program boje proti změně klimatu. Tak velké hospodářské a politické sdružení, jako je Evropská unie, se dokáže ujmout úlohy vedoucího partnera v boji proti změně klimatu.
<P>
První krok byl v této souvislosti již učiněn - Unie se shodla na závazných cílech v oblasti klimatu a přijetím klimatického balíčku v prosinci 2008 má k dispozici řadu vhodných opatření ochrany klimatu. Nejvyšší prioritu teď musí mít uzavření mezinárodní dohody v Kodani, a současně bychom se měli vyhnout odprůmyslnění a přílišnému zatížení evropského hospodářství. Namísto toho bychom měli zvýšit naše investice do zelených technologií a výzkum v těchto technologiích. Tak může Evropa pokročit kupředu, nikoli pouze v oblasti životního prostředí, ale také v oblasti hospodářství.
<SPEAKER ID="082" NAME="Theodor Dumitru Stolojan" AFFILIATION="PPE-DE">
písemně. - (RO) Evropská unie se stala hlavním aktérem, který přijímá konkrétní opatření prostřednictvím přijímání politik, jimiž řeší hlavní příčiny globální výzvy způsobené změnou klimatu.
<P>
Evropská politika v této oblasti se může stát účinnější na celosvětové úrovni i v rámci EU, jestliže: a) evropské úsilí bude podporováno úsilím dalších silných průmyslových zemí mimo EU, včetně zemí jako Čína, Indie, Brazílie, Rusko aj.; b) rozvoj jaderné energie bude podporován a nikoli opouštěn, přinejmenším v příštích 30-40 letech, dokud nebudou vyvinuty technologie schopné využívání obnovitelných zdrojů a dokud nebudou tyto technologie nabízeny na trhu, aniž by bylo nutné je dotovat; c) Evropská komise poskytne výraznější podporu projektům, které jsou zaměřeny na úsporu energií a získávání energie z biomasy, včetně přenosu technologií, v méně rozvinutých členských státech EU s vyšším zemědělským potenciálem.
<P>
Rumunsko bude pokračovat v rozvoji svého jaderného programu pro výrobu elektřiny. Současně bude modernizovat své uhelné elektrárny a zvýší své úsilí, aby vyrábělo energii z biomasy. S ohledem na to potřebujeme partnerství s členskými státy a naléhavě žádáme Evropskou komisi, aby urychlila proces zjednodušení postupů pro zapojení Evropských fondů.
<SPEAKER ID="083" NAME="Csaba Sándor Tabajdi  " LANGUAGE="HU">
Ekologické investice musí hrát klíčovou úlohu ve státních balíčcích pro oživení hospodářství určených k boji proti negativním dopadům světové hospodářské krize. Tyto investice, které budou použity k tomu, aby se účinněji využívaly obnovitelné zdroje energie, snížila se spotřeba energie a současně emise oxidu uhličitého a dalších skleníkových plynů, nabízejí nejen hospodářské výhody, ale také významný sociální prospěch. Zájmem Maďarska je, aby členské státy EU koordinovaly a společně posilovaly své úsilí v tomto ohledu. Při stanovení environmentálních cílů si také musíme všímat hospodářských a sociálních kapacit členských států EU. Musíme stanovit pouze dosažitelné cíle, s přihlédnutím k jejich účinkům na hospodářskou krizi. Těchto cílů lze dosáhnout, jen pokud společnost projeví solidaritu. Aktivita vlády zde nestačí, je rovněž nutný postupný posun v přístupu v celé společnosti. Konkrétní doporučení činnosti obsažená ve Florenzově zprávě, jako je podpora výstavby pasivních nízkoenergetických domů, vytvoření evropského fondu na podporu výzkumu v oblasti obnovitelných zdrojů energie, propojení energetických sítí na evropské úrovni a zvýšení povědomí občanů EU, a zvláště dětí, přispějí společně k tomuto posunu v sociálním přístupu.
<P>
Navíc musíme usilovat o zajištění toho, abychom zachovali evropskou technologickou výhodu v rozvoji ochrany životního prostředí ve 21. století a abychom ji proměnili v hospodářskou a sociální výhodu. Vzhledem k mimořádnému zemědělskému bohatství Maďarska mohou být otevřeny mimořádné možnosti výrobě energie z biomasy nebo opětovnému využití rostlinných a živočišných produktů ve formě bioplynu.
