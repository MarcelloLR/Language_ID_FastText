<CHAPTER ID="011-01">
1. Situace na Srí Lance
<SPEAKER ID="183" NAME="Předsedající">
Dalším bodem je rozprava o čtyřech návrzích usnesení k situaci na Srí Lance.
<SPEAKER ID="184" NAME="Tobias Pflüger" LANGUAGE="DE">
Paní předsedající, na severu Srí Lanky v současnosti dochází k humanitární katastrofě, které se dostává relativně malé pozornosti. Srílanská armáda provádí útoky na civilní obyvatele, které můžeme popsat jako masakry. Pod palbu se dokonce dostala i nemocnice humanitární organizace popisující celou situaci jako katastrofální. Červený kříž volá na poplach.
<P>
Situace na Srí Lance se vystupňovala a Evropská unie není zcela bez viny, protože zmařila jednání, která byla vedena pod vedením Norska tím, že umístila organizaci LTTE na evropský seznam teroristických organizací. V důsledku toho nejsou již jednání v rámci Evropské unie možná.
<P>
Na samotné Srí Lance již neexistuje svoboda tisku. Nedávno byl zabit jeden novinář. O německém velvyslanci, který promluvil na jeho pohřbu, prohlásil prezident, že by měl opustit zemi. Dopustil se pouze toho, že přesně popsal situaci v zemi.
<P>
Hovoří se o tisících uprchlíků na severu a musím zcela jasně říct, že celé této situaci bychom měli věnovat mnohem více pozornosti. Evropská unie by měla mnohem jasněji vystoupit proti tomu, co v současnosti dělá srílanská vláda. Útoky ze strany srílanské armády a LTTE jsou špatné; je jasné, že postiženi jsou především civilisté.
<P>
Musíme pomoci lidem, kteří jsou uvězněni na severu, a musíme dosáhnout okamžitého příměří, protože je zcela jasné, že je zde zabíjeno značné množství civilistů. Je to nepřijatelné a část viny bude spočívat i na Evropské unii, pokud mnohem zřetelněji neprohlásí, že je třeba ukončit podporu srílanské vládě.
<SPEAKER ID="185" NAME="Charles Tannock">
autor. - Paní předsedající, krvavá občanská válka na Srí Lance se snad konečně chýlí ke konci. LTTE, kterou EU označila za teroristickou organizaci, bude už konečně muset složit zbraně a vzdát se. EU a další spolupředsedové k tomu LTTE vyzvali. Odpověď LTTE nám ukáže, zda mají skutečně na srdci nejlepší zájmy Tamilů.
<P>
LTTE používá své frontové organizace v Evropě s cílem co nejvíce podpořit účinek své propagandy a získat peníze prostřednictvím vydírání v mezinárodním měřítku. Někteří bojovníci LTTE se mohou dokonce pokoušet získat azyl v Evropské unii.
<P>
Během 26 krutých let občanské války se LTTE stala průkopníkem teroristické taktiky, jako například sebevražedných bombových útoků, které jsou dnes bohužel používány v řadě jiných částí světa. Srílanská armáda musela proto použít všechny prostředky, které měla k dispozici, k potlačení tohoto krutého povstání. Je však zřejmé, že zprávy o počtu obětí ze strany LTTE jsou přehnané. Některé zprávy jsou nyní odvolávány - např. zpráva agentury Agence Presse o 300 zabitých civilistech, poté, co údajný autor své autorství popřel. Nicméně smrt civilistů ve válečné oblasti je tragédií bez ohledu na to, kdy a kde k ní dojde.
<P>
Srílanská armáda není rozhodně také bez úhony, nesnaží se však záměrně zneužívat civilní obyvatele a vystavovat je nebezpečí, jak to údajně činí LTTE.
<P>
Jestliže se podaří válku skutečně brzy ukončit, je nezbytné, aby nyní Srí Lanka obrátila svou pozornost na poválečné odzbrojení, demobilizaci a znovuzačlenění vojáků do společnosti. Opomíjení Tamilů na úkor většinových Sinhálců je třeba řešit naléhavě a soustavně s cílem zajistit vytvoření stabilní a udržitelné mnohonárodnostní společnosti s regionálním zastoupením.
<P>
EU by měla rovněž zajistit, že srílanská vláda bude mít k dispozici zdroje na udržení poválečného rozvoje. I když je důležité, abychom podpořili nabídku ze strany vlády na amnestii pro většinu bojovníků LTTE, je nezbytné, aby nikdo z těch, kdo jsou odpovědní za nejzávažnější válečné zločiny, nezůstal nepotrestán.
<SPEAKER ID="186" NAME="Marios Matsakis">
autor. - Paní předsedající, Srí Lanka trpí vnitřními konflikty po celá desetiletí. Tato tragická situace je především důsledkem ozbrojeného konfliktu mezi separatistickými povstalci na severu a srílanskou armádou. Během těchto bojů byly zabity a zraněny tisíce nevinných civilistů a bylo spácháno mnoho škod na majetku, infrastruktuře a životním prostředí.
<P>
Tyto politováníhodné poměry se v posledních měsících zhoršily díky rozsáhlé vládní ofenzívě proti Tamilským tygrům. Ze zpráv, které přicházejí ze Srí Lanky, vyplývá, že situace v některých oblastech se v posledních týdnech tragicky zhoršila, přičemž jsou vyháněny stovky lidí a zaplétány do bojů. Podle organizace Amnesty International dochází k porušování mezinárodních úmluv a lidských práv jak ze strany vlády, tak ze strany sil Tamilských tygrů.
<P>
Za těchto okolností je pochopitelně obtížné jednoznačně určit, kdo je vinen některými z těchto tragických událostí, k nimž dochází na Srí Lance, vyzýváme však obě strany k umírněnosti a k tomu, aby braly co největší ohledy na civilní obyvatelstvo a respektovaly je a aby dodržovaly válečné zvyklosti.
<P>
Jelikož kontrolu nad situací má srílanská vláda a jelikož je také mezinárodně uznávaným orgánem země, musí naše výzvy logicky směřovat především k ní. Zároveň však musíme vyzvat také vůdce Tamilských tygrů, aby dodrželi výzvy mezinárodního společenství a využili nabídky vlády k amnestii, odsoudili násilí a snažili se dosáhnout svých cílů prostřednictvím politického dialogu.
<P>
Musíme opětovně zdůraznit, že bojem se žádné problémy neřeší a že trvalého míru a stability lze dosáhnout pouze u jednacího stolu, k čemuž musí dříve či později dojít. Během těchto jednání budou muset učinit ústupky obě strany a bude třeba nalézt řešení, které bude ve prospěch občanů této nádherné země. Doufáme, že prostřednictvím tohoto usnesení dokážeme pomoci ke zmírnění utrpení obyvatel Srí Lanky a k nastolení tolik potřebného míru v této zemi.
<SPEAKER ID="187" NAME="Robert Evans">
autor. - Paní předsedající, socialistická skupina v tomto Parlamentu se formálně odmítá zúčastnit hlasování o Srí Lance. Minulý měsíc vedl Parlament úplnou rozpravu se stanovisky Rady a Komise o situaci v Gaze. Na této straně sněmovny připisujeme stejný význam Srí Lance a jsme přesvědčeni, že si zaslouží stejnou a řádnou rozpravu, lituji však, že žádná další skupina nás v tomto stanovisku nepodporuje.
<P>
Krátká čtvrteční rozprava dnes odpoledne s hrstkou přítomných je urážkou tisíců lidí, kteří jsou vystaveni útoku a umírají na severu Srí Lanky. Chtěli jsme vyzvat - stejně jako to učinily USA a Spojené království ve své společné deklaraci ve Washingtonu začátkem tohoto týdne - k okamžitému a bezpodmínečnému příměří obou stran, avšak skupina PPE odmítla tuto výzvu do textu zařadit.
<P>
Chtěli jsme bezvýhradně odsoudit útoky na nemocnice a humanitární pracovníky, ale pan Van Orden, který vyjednává za skupinu PPE, toto odsouzení odmítl. Proto se toto odsouzení nenachází v usnesení, které máte před sebou. Podle něj - a patrně i podle Dr. Tannocka - je všechno, co říká vláda Srí Lanky, skutečnost a všechno, co tvrdí humanitární organizace na místě, od Červeného kříže až po OSN, lze odmítnout. Podle organizace Amnesty International se srílanská armáda dopustila válečných zločinů použitím kazetové munice proti nemocnici - podle organizace Amnesty International šlo o šestnáctihodinové bombardování.
<P>
Skupina PSE chtěla rovněž posoudit vraždy novinářů a dalších pracovníků sdělovacích prostředků vládními agenty. Bod 4 usnesení žádá vládu - tutéž srílanskou vládu -, aby vyšetřila vážné případy porušování lidských práv, jichž se sama dopustila.
<P>
Kolegové, možná že někteří z vás se chtějí k tomuto stanovisku připojit, my však nechceme. Budete-li hlasovat pro tento text, stanete se spolupachateli útoků na nemocnice a ignorování obvinění z válečných zločinů. Konstatuji, že pan Van Orden neměl ani odvahu, aby před vás předstoupil a obhájil svou vlastnoruční práci potřísněnou krví, nijak mě to však nepřekvapuje. Během našich jednání se vysmíval obviněním ze znásilnění ze strany srílanských vojáků a označoval je za propagandu; co tedy od něj můžeme očekávat?
<P>
Miliony lidí na Blízkém východě - včetně mnoha Židů - byly pobouřeny izraelským zásahem v Gaze, to z nich však ještě nečiní stoupence hnutí Hamas. Kdo však nepodporuje srílanskou vládu, je bohužel označován za obhájce terorismu a stoupence organizace LTTE.
<P>
Náš návrh však kritizoval organizaci LTTE a jejich postup. Odsuzujeme jejich útoky a chceme, aby Tamilští tygři zasedli k jednacímu stolu, avšak tato válka musí být ukončena okamžitě. Vláda musí ukončit svou vojenskou kampaň, která, jak již řekli jiní, uvrhla tisíce obyčejných lidí na severu ostrova do humanitární katastrofy.
<P>
Toto usnesení bohužel nepožaduje ukončení bojů, a my nebudeme schvalovat tento přístup tím, že bychom se účastnili dnešního hlasování. Paní předsedající, kolegyně a kolegové, my se od tohoto návrhu distancujeme a vyzýváme každého, kdo sdílí naše názory, aby jednal podobně.
<SPEAKER ID="188" NAME="Raül Romeva i Rueda" LANGUAGE="ES">
Úvodem bych rád řekl, že usnesení, které bylo nakonec schváleno, není jednoznačně usnesením, které bych já navrhl. Jsem přesvědčen, že se příliš snaží uspokojit vládu v Colombu. Obávám se, že je jen dalším příkladem zjednodušování, kriminalizace a pokračujícího pronásledování některé skupiny pouze na základě tvrzení, že je to teroristická skupina. Věc je však ve skutečnosti mnohem složitější.
<P>
Jsem však přesvědčen, že za současné situace by měl Parlament vyslat jasný signál ohledně některých otázek. Například jedno z klíčových témat, které považuji za důležité zdůraznit, je tokijská výzva požadující, aby obě strany, tj. LTTE (Tygři osvobození tamilského Ílamu) a vládá, pochopily, že je zapotřebí dojednat příměří, které umožní přísun humanitární pomoci a evakuaci zraněných a nemocných.
<P>
Za druhé se domnívám, že je nezbytné si uvědomit, že neexistuje vojenské řešení, pane Tannocku. Je to jednoduše nemožné.
<P>
Nyní je čas k jednání o podmínkách o ukončení násilí, demobilizaci a odzbrojení. Nejprve však musí vláda přestat usilovat o dosažení vojenského vítězství, které pouze prodlužuje utrpení tolika lidí.
<P>
Gestem dobré vůle by bylo například umožnit nezávislým sdělovacím prostředkům a humanitárním pracovníkům přístup na sever.
<P>
Navíc, pokud jde o Všeobecný systém preferencí plus (GPS plus), patřím k těm, kteří se domnívají, že tento systém neměl být udělen zemi, jako je Srí Lanka, a to vzhledem k vážnému a soustavnému porušování lidských práv v zemi, přičemž v řadě případů k porušování podněcují vládní orgány. Myslím, že bychom měli vážně uvažovat o znovuotevření důkladné rozpravy o uplatňování tohoto preferenčního rámce a především o důsledcích, které má pro mnohé skupiny, včetně pracovníků.
<P>
Z tohoto důvodu žádám Evropskou komisi, aby provedla vyšetřování in situ s cílem zjistit dopady opatření, aby je v případě potřeby přezkoumala.
<SPEAKER ID="189" NAME="Ewa Tomaszewska" LANGUAGE="PL">
Paní předsedající, občanská válka na Srí Lance trvá již 25 let. V konfliktu už zahynulo více než 70 000 lidí. Dodnes trpí krutými důsledky války mezi srílanskou vládní armádou a silami tamilských tygrů na území o rozloze kolem 300 km2 kolem 250 000 civilních obyvatel. Od poloviny ledna zemřelo ve válečné zóně stovky bezbranných civilistů. Dělostřelectvo ostřelovalo nemocnici, v níž bylo kolem 500 lidí.
<P>
Podle Mezinárodního červeného kříže bylo dělostřeleckými střelami zasaženo i dětské oddělení. Vyděšení obyvatelé se obávají odejít, navzdory osmačtyřicetihodinovému příměří, které vyhlásila vláda. Obávají se smrti nebo zranění. Obě strany v konfliktu poukazují na porušování lidských práv, jichž se dopouští druhá strana, přičemž obě strany tato práva porušují. Vláda předpovídá brzké vítězství nad Tamily. Lidé, kteří jsou uvězněni mezi dvěma armádami, se již nemohou dočkat ukončení nepřátelství.
<P>
Vyzýváme obě strany konfliktu, aby minimalizovaly civilní ztráty a zahájily mírová jednání.
<SPEAKER ID="190" NAME="Thomas Mann" LANGUAGE="DE">
Paní předsedající, jako člen delegace Jihoasijského sdružení pro regionální spolupráci (SAARC) jsem měl možnost navštívit Srí Lanku několikrát. Na vlastní oči jsem měl možnost vidět utrpení civilního obyvatelstva způsobené občanskou válkou, která trvá již 25 let a vyžádala si již 70 000 životů. Boje mezi vládní armádou a LTTE ještě zesílily. Velké části oblastí na severu se dostaly pod kontrolu a byla zabrána útočiště tamilských povstalců.
<P>
Co říkají zástupci humanitárních organizací jak v Colombu, tak v Jaffně, se naneštěstí znovu a znovu potvrzuje: "válka je instituce." Humanitární situace je znepokojivá. Uprchlíků jsou tisíce. Lékařské pomoci a potravin je nedostatek. Je třeba umožnit neomezený přístup humanitárním organizacím k civilnímu obyvatelstvu a dojednat příměří. Vláda musí vytvořit koridory, které usnadní evakuaci civilního obyvatelstva z bojových oblastí; je nepředstavitelné, že Tamilští tygři tyto bezpečné zóny nerespektují, pokračují v palbě a používají lidi jako lidské štíty.
<P>
Tokijská skupina, kterou tvoří Japonsko, Spojené státy, Norsko a Evropská unie, vyzvala vedení organizace LTTE, aby sjednala se srílanskou vládou podrobnosti dlouhodobého příměří. Zahájení mírového procesu je v zájmu všech - včetně Tamilů. Výslovně vítám rozhodnutí vlády dodržet třináctý dodatek srílanské ústavy a přenechat oprávněné provinční rady zvoleným zástupcům na severu a na východě. Rovněž očekáváme, že vláda zaručí pečlivé a nestranné vyšetření případů porušování lidských práv, o nichž jsme právě hovořili, a porušování svobody tisku, a bude je respektovat. Bezpečnost a stabilita nesmí zůstat pro obyvatele Srí Lanky pouze vidinou.
<SPEAKER ID="191" NAME="Marie Anne Isler Béguin" LANGUAGE="FR">
Paní předsedající, dámy a pánové, co víme a čeho jsme svědky, pokud jde o Srí Lanku? O jaké zprávy se můžeme opírat, když všechny nevládní organizace, s výjimkou Červeného kříže, byly po září ze země vyhoštěny? Komu máme věřit? Srílanské vládě nebo anonymním svědkům?
<P>
Jedna věc je jistá: situace směřuje ke konečnému útoku, který nabízí vládě příležitost použít sílu na potlačení povstání, které již podle ní trvá příliš dlouho. A kdo bude obětí, dámy a pánové? Samozřejmě všichni civilisté, ženy, děti a staří lidé, kteří jsou v kleštích a trpí neúnosným násilím. To musí přestat. Je nejvyšší čas, aby mezinárodní společenství vyvinulo rozhodný tlak na srílanskou vládu, aby přestala stupňovat násilí a vraždit.
<P>
Evropská unie musí zaujmout zcela jednoznačný postoj a nedovolit, aby se z tamilských civilistů stali lidé historií přehlížení a mučedníci nezájmu. Evropský parlament se nesmí spokojit s tímto společným usnesením. Musíme požadovat okamžité a bezpodmínečné příměří, které bude začátkem ještě rozhodnějšího závazku k mírovému ukončení tohoto konfliktu při respektování lidských práv a kulturní identity.
<SPEAKER ID="192" NAME="Bernd Posselt" AFFILIATION="PPE-DE">
(DE) Paní předsedající dramatické obrazy ze Srí Lanky ukazují, že krutá občanská válka, která trvá po desetiletí, vrcholí. Jak víme, i když pomocí zbraní může být možné ukončit válku, není možné tímto způsobem nastolit trvalý mír. Navíc není možné účinně a trvale bojovat proti terorismu, zejména ne pomocí zbraní, protože terorismus si svou cestu vždycky najde. Je proto důležité chápat příčiny.
<P>
Dalším krokem musí být dosažení mírové dohody, která se bude zakládat na těchto základních prvcích. Za prvé jednoznačný monopol moci jednotného státu. Žádný stát nemůže dovolit, aby se etnické skupiny nebo části obyvatelstva vyzbrojovaly a zapojovaly do ozbrojených konfliktů. To však vyžaduje, aby tento stát dodržoval demokratické principy a aby byl právním státem a usiloval o politická řešení a uznal autonomii, která konečně vyřeší národnostní problémy Srí Lanky, které jsou historickým dědictvím a rovněž dědictvím koloniálních dob a které musí být co nejdříve zrušeny.
<P>
Proto bych rád jednoznačně apeloval na Evropskou unii a všechny země této planety, aby napomáhaly rozvoji demokracie a právního státu, posilování autonomie a práv menšin a samozřejmě i hospodářskému rozvoji země, která tak nesmírně trpí hrůzami této občanské války.
<P>
Proto, až nastane dlouhodobý klid zbraní - bohužel však zatím nejsme tak daleko -, nebude to ještě konec, ale pouze začátek cesty k míru založenému na zásadách právního státu, svobody, lidských práv, práv menšin a národní autonomie.
<SPEAKER ID="193" NAME="Zuzana Roithová" AFFILIATION="PPE-DE">
- (CS) Tokijská konference vydala signál, že krize na Srí Lance může skončit a že je naděje na mír. Ovšem čtvrt milionu civilistů uvězněných v oblasti konfliktu potřebují bezpečný průchod a je nutné zajistit jim humanitární pomoc. Je potřeba, aby zahraniční pozorovatelé měli přístup do oblasti, mohli vyhodnotit humanitární potřeby. Ovšem nedávné útoky na novináře nejsou zárukou bezpečí pro humanitární organizace. Vláda sice slibuje vyšetření útoku na novináře, ale není to cesta. Musíme také přimět vládu Srí Lanky, aby přistoupila k ottawské úmluvě a odstranila nášlapné miny. Je mi líto, že poslanci socialistické frakce dali přednost odjezdu domů, místo aby se účastnili dnešní debaty, a tudíž zde obhájili své odlišné názory na řešení problematiky Srí Lanky.
<SPEAKER ID="194" NAME="Catherine Stihler" AFFILIATION="PSE">
Paní předsedající, ráda bych podpořila přístup Roberta Evanse. Myslím, že to byl pan Posselt, který popsal tento konflikt jako občanskou válku, a bohužel lidé, kteří předložili tento společný návrh usnesení, odmítají podle mého kolegy nazývat jej občanskou válku.
<P>
Ráda bych podpořila slova svých předřečníků o okamžitém příměří. Nedávná eskalace bojů mezi LTTE a srílanskou vládní armádou situaci ještě zhoršila a v této chvíli je v regionu Wanni 230 000 vnitřně vysídlených osob. Zvěrstva, jako například ostřelování nemocnice PTK, situaci zhoršují a činí ji nebezpečnější.
<P>
Je to velmi smutný den, ale toto nemůžeme podporovat, a doufám, že během příštího zasedání proběhne o této velmi vážné situaci na Srí Lance důkladnější rozprava s větší účastí.
<SPEAKER ID="195" NAME="Leopold Józef Rutowicz" AFFILIATION="UEN">
(PL) Paní předsedající, scénář tragických událostí na Srí Lance je podobný jako scénáře v jiných případech. Když mluvíme o tragédiích chudých lidí, zapomínáme, že lidé jsou také příčinou tragédií - nikoliv chudí lidé, ale lidé, kteří pocházejí ze stejného prostředí. K nabytí moci využívají náboženských, kmenových a etnických rozdílů, historických nedorozumění a dalších prostředků, jejichž prostřednictvím vytvářejí konflikty mezi jednotlivými skupinami společnosti v dané zemi. To vede k rozvrácení obvykle velmi mělkých kořenů demokracie a k občanské válce se všemi jejími krutostmi, neúctě k lidským právům a informacím a k naprostému zničení protivníka.
<P>
Podporuji toto usnesení jako výraz nesouhlasu s těmi, kdo oživují občanskou válku, a s těmi, kteří jim poskytují materiální a politickou podporu. Určitým varováním pro ty, kteří vytvářejí tyto nelidské scénáře, by mohlo být vědomí, že budou dopadeni, například zvláštními mezinárodními silami, a odsouzeni na doživotí.
<SPEAKER ID="196" NAME="Nirj Deva" AFFILIATION="PPE-DE">
Paní předsedající, pan Evans má ve zvyku uvádět nesprávná fakta, což mě nutí vystoupit a opravit ho. Nebyla ostřelována žádná nemocnice. Tisková agentura, která tuto zprávu uvedla, ji později odvolala jako chybnou. Není to 230 000 civilistů, kteří jsou zde chyceni: 113 000 osob používá LTTE jako lidský štít. Pokud by jim skutečně šlo o tamilský lid, nepoužívali by tamilský lid jako lidský štít ke své ochraně. Co je to za hrdinství?
<P>
Srí Lanka je již 25 let sužována občanskou válkou. Musíme této zemi pomoci, aby zůstala nadále tím, čím vždy byla: jednou z nejstarších demokracií světa. Má delší historii demokracie než 22 z 27 členských států EU. Proběhlo zde již 16 všeobecných voleb, 5 prezidentských voleb a jedná jako člen rodiny demokratických národů. Je to demokracie, která bojuje proti teroristickému tažení. A vítězí.
<SPEAKER ID="197" NAME="Erik Meijer" AFFILIATION="GUE/NGL">
(NL) Rád bych vám připomněl, že před několika lety jsme v této sněmovně vedli rozpravu o Srí Lance a že srílanská vláda se tehdy snažila získat co největší manévrovací prostor, a to i ze strany Evropské unie, založený na zásadě nevměšování, namísto úsilí o zprostředkování a nalezení řešení.
<P>
Konstatuji, že všechny obavy, které jsem tehdy v rozpravě vyjádřil ohledně možného budoucího vývoje, se nyní uskutečňují. Jsem proto přesvědčen, že bychom se měli skutečně vrátit do pozice prostředníka a usilovat jménem tamilského lidu o autonomii na severovýchodě v rámci Srí Lanky. Pokud tak neučiníme, bude Evropa mít částečný podíl na hrozném krveprolití, k němuž zde v současnosti dochází.
<SPEAKER ID="198" NAME="Mariann Fischer Boel">
členka Komise. - Paní předsedající, jako jeden ze spolupředsedové tokijského mírového procesu na Srí Lance sleduje Evropská komise vývoj na Srí Lance velmi bedlivě. Jsme hluboce znepokojeni stávající situací a tragickými humanitárními důsledky tohoto konfliktu, jak jsme to vyjádřili v prohlášení spolupředsedů ze dne 3. února 2009.
<P>
Sledujeme se znepokojením obtížnou situaci tisíců vnitřně vysídlených osob, které se nacházejí v sevření konfliktu na severu Srí Lanky. Jak komisařka Ferrero-Waldnerová, tak komisař Michel již veřejně vyjádřili své znepokojení nad dopady bojů na civilní obyvatelstvo a vyzvali obě strany, LTTE a srílanské orgány, aby chránily civilní obyvatelstvo, jak to vyžaduje mezinárodní humanitární právo, a umožnily bezpečný a volný pohyb osob mimo bojové oblasti.
<P>
Komise je znepokojena informacemi, které dostává, týkajících se podmínek, v nichž žijí vnitřně vysídlené osoby v takzvaných "střediscích sociální péče" poté, co uniknou z území kontrolovaného Tamilskými tygry do vládou kontrolovaných oblastí. Je důležité, aby byly v těchto dočasných táborech dodržovány mezinárodní standardy. Agentury OSN, Červený kříž a další humanitární organizace by měly mít v souladu s mezinárodním humanitárním právem do těchto středisek volný přístup.
<P>
Komise je dále znepokojena situací lidských práv na Srí Lance s ohledem na zprávy o popravách bez soudu, únosech a vážném zastrašování sdělovacích prostředků. Je nezbytné, aby se vláda zabývala nejzávažnějšími známými případy. Během nedávného setkání se srílanským ministrem zahraničí vyzvala komisařka Ferrero-Waldnerová vládu Srí Lanky, aby přijala rozhodná opatření s cílem zabránit porušování lidských práv, včetně opatření proti pachatelům, a s cílem zajistit svobodu tisku.
<P>
Komise je dále přesvědčena, že etnický konflikt na Srí Lance nelze vyřešit vojenskou cestou. Je třeba zahájit inkluzivní dialog, který nalezne politické řešení, díky němuž bude možné dosáhnout trvalého míru a usmíření tím, že se zaměří na vyřešení záležitostí, které vedly k povstání, a zajistí dostatečný prostor pro všechny skupiny obyvatel.
<SPEAKER ID="199" NAME="Předsedající">
Rozprava je ukončena.
<P>
Hlasování se bude konat na konci rozpravy.
