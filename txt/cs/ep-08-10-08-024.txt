<CHAPTER ID="024">
Řešení problému nedostatku vody a sucha v Evropské unii (rozprava) 
<SPEAKER ID="234" NAME="Předsedající">
Dalším bodem je zpráva, kterou vypracoval Richard Seeber jménem Výboru pro životní prostředí, zdraví a bezpečnost potravin o řešení problému nedostatku vody a sucha v Evropské unii.
<SPEAKER ID="235" NAME="Richard Seeber" LANGUAGE="DE">
Pane předsedající, chtěl bych nejprve poděkovat stínovým zpravodajům a Komisi za jejich vynikající spolupráci na přípravě této zprávy.
<P>
Všichni víme, že voda je základem veškerého života. Tento základ však není k dispozici donekonečna. V budoucnosti budou nedostatkem vody postiženy až tři miliardy lidí. Již v roce 2007 žila podle Evropské agentury pro životní prostředí třetina Evropanů v oblastech s omezenými zdroji vody. Tento problém se týká zejména zemí jako je Kypr, Bulharsko, Belgie, Maďarsko, Malta, Itálie, Spojené království, Německo, Španělsko, a bohužel i mnoha dalších. To znamená, že voda je užívána nadměrně. Problém samozřejmě zhoršuje i změna klimatu. Proto jsou v posledních 30 letech sucha častější, což dosud stálo více než 100 miliard EUR. Ekonomika Evropské unie utrpěla v důsledku sucha v roce 2003 ztráty ve výši zhruba 8,7 miliard EUR. Tyto extrémní stavy počasí mají nejen hospodářské, ale i sociální a lidské dopady. Kromě obecného poškozování zdraví lidí v důsledku extrémně horkého počasí v roce 2003 v Evropě zemřelo zhruba 35 000 lidí.
<P>
Rovněž zjišťujeme, že vzorce spotřeby vody se v rámci Evropy značně liší. Průměrná spotřeba v Evropské unii se pohybuje mezi 100 a 400 litry, ačkoli pro evropskou životní úroveň by mělo stačit 80 litrů na osobu za den. Důvodem je neefektivita v důsledku zastaralých technologií i plýtvání vodou. Například 30 % vody ve francouzské vodovodní síti prostě mizí. Pro nás to znamená, že v Evropě existuje obrovský potenciál pro úspory vody.
<P>
Je nejvyšší čas, aby zasáhlo i Společenství. Komise se již tématem vody zabývala v několika směrnicích, jako je směrnice o vodě ke koupání, pitné vodě, povodních, normách environmentální kvality pro vodu atd. Milníkem byla dosud nepochybně rámcová směrnice o vodě z roku 2000 a její prováděcí opatření. Nyní je pro Komisi mimořádně důležité zajistit, aby členské státy plnily své povinnosti vyplývající z těchto právních předpisů.
<P>
Změněné rámcové podmínky životního prostředí a klimatu, větší využívání vody podniky, zemědělstvím a domácnostmi a samozřejmě změny v užívání a spotřebě nedostatek vody zhoršily. Případy extrémního počasí bohužel pozorujeme stále častěji. Na jedné straně jsou zde silné dešťové srážky doprovázené povodněmi, zatímco na straně druhé stále častěji nastávají období sucha, která ničí obrovské části Evropy.
<P>
Sdělení, které nám Komise nyní předkládá, představuje důležitý krok správným směrem, zásadní opatření ke zlepšení situace jsou však naprosto nezbytná. Zaprvé je třeba na nedostatek vody a sucho pohlížet jako na globální jev. Zde v Evropě se nesmíme soustředit pouze na své vlastní problémy - nesmíme zapomenout na obrovské počty migrantů přicházejících do Evropy, velice často v důsledku sucha.
<P>
Zadruhé, členské státy musí přeshraničně spolupracovat, aby s nedostatkem vody a suchem bojovaly. Plány správy podle rámcové směrnice o vodě je třeba doplnit s ohledem na sucho a nedostatek vody. Vzájemná solidarita členských států ve věci jejich zdrojů vody však neznamená, že je třeba zrušit jejich svrchovanost v oblasti rozhodování o jejich vodních zdrojích. Dle mého názoru není řešením ani přeprava vody na velké vzdálenosti.
<P>
Zatřetí, dokument Komise neobsahuje konkrétní časový rámec nebo ověřitelné cíle. Bez nich nelze tuto strategii provádět.
<P>
Začtvrté, Evropa by se skutečně měla pokusit stát se světovým vůdcem v oblasti technologie s úspornou spotřebou vody. K tomu je třeba se zabývat jak lidskou stránkou problému, tak také samozřejmě aktuálními ekonomickými potřebami.
<P>
Celkově jsem přesvědčen, že je před námi zpráva, která přináší důležitá zlepšení dokumentu Komise.
<SPEAKER ID="236" NAME="Vladimír Špidla">
člen Komise. - (CS) Vážený pane předsedo, vážené poslankyně, vážení poslanci, nedostatek vody a sucho představují pro svět velký problém a je jasné, že změna klimatu tento problém zhorší a povede k vážnému nedostatku vody. Tento trend potvrdila další zpráva o dopadech měnícího se klimatu Evropy, kterou minulý týden přijala Evropská agentura pro životní prostředí.
<P>
V posledních 30 letech se dramatickým způsobem zvýšil počet a intenzita období sucha v Evropské unii a v roce 2003 bylo postiženo více než 100 milionů obyvatel a téměř třetina území EU. Od té doby, co Komise přijala své sdělení o nedostatku vody a suchu, jsme byli svědky dalších důkazů tohoto trendu. Kypr zažívá nejhorší období sucha od roku 1900. Během léta byly pozastaveny dodávky vody pro zavlažování a následkem toho utrpělo zemědělství škody snížením výnosů o 80 % a v některých oblastech došlo k úplnému zničení obilovin. Odhad výše následných škod přesahuje 1,5 % HDP Kypru. Nejednalo se zdaleka o ojedinělý případ - rok 2008 je již třetí rok v řadě, kdy Kypr sužují období sucha.
<P>
Nastala proto vhodná doba, aby Parlament projednal svou zprávu o nedostatku vody a suchu. Jsem rád, že Evropský parlament využil této příležitosti, aby vyslal jasný signál, že je důležité se s tímto problémem vypořádat.
<P>
Globální oteplování, zvyšující se počet obyvatel, rostoucí spotřeba na obyvatele znamenají, že sílí tlak na vodní zdroje. A proto je pravděpodobné, že nedostatek vody resp. sucho se bude vyskytovat častěji. Tyto skutečnosti mají přímý dopad na obyvatelstvo a hospodářská odvětví, která závisejí na vodě, jako jsou např. zemědělství, cestovní ruch, průmysl, energetika a doprava. Mají také negativní vedlejší účinky na biologickou rozmanitost, kvalitu vody, rostoucí rizika lesních požárů a vyčerpávání půdy. Bez přijetí naléhavých opatření jsou celé regiony v Evropské unii i mimo ni vystaveny riziku desertifikace.
<P>
Aby bylo možné tomu zamezit, naší první prioritou musí být přechod k návykům zaměřeným na účinné využívání a úsporu vody, přičemž budou na všech úrovních přijata opatření k úspoře vody. To bude vyžadovat nejen přijetí opatření na vládní úrovni, ale také zapojení všech obyvatel.
<P>
Nejnovější průzkum veřejného mínění agentury Eurobarometr týkající se postoje veřejnosti ke změnám klimatu naznačuje, že 62 % Evropanů řadí změnu klimatu a globální oteplování mezi dva nejvážnější světové problémy, že pro 68 % Evropanů představuje "chudoba, nedostatek potravin a pitné vody" nejvážnější problém a v této souvislosti je potěšitelné, že obavy, které obyvatelé vyjadřují, se také odrážejí v jejich jednání: 61 % obyvatel Evropy uvádí, že se sami zapojili do boje proti změně klimatu a více než polovina z nich snižuje spotřebu vody ve svých domácnostech.
<P>
Vážený pane předsedo, vážené paní poslankyně, vážení páni poslanci, jsem velmi rád, že mohu říci, že vaše zpráva vítá sdělení Komise a podporuje první soubor možností politiky pro opatření, která stanoví. Chtěl bych poděkovat zpravodaji panu Seeberovi za jeho vynikající práci při přípravě této zprávy a paní Herranz Garcíaové a paní García Pérezové z Výboru pro zemědělství, resp. Výboru pro regionální rozvoj za jejich pozitivní a konstruktivní příspěvky. Zpráva spolu se závěry, které v loňském roce přijala Rada, ukazuje, že existuje široká shoda v tom, co je třeba učinit. Úkolem je nyní přeměnit tuto politickou podporu na skutečné činy.
<SPEAKER ID="237" NAME="Iratxe García Pérez">
navrhovatelka stanoviska Výboru pro regionální rozvoj. - (ES) Pane předsedající, ráda bych úvodem poblahopřála panu Seeberovi k jeho zprávě a uvedla, že ve Výboru pro regionální rozvoj jsme si vědomi, že nedostatek vody se stal jednou z hlavních výzev politiky soudržnosti, protože dosud postihl 11 % obyvatelstva a 17 % území Evropské unie.
<P>
Z tohoto důvodu je tento aspekt třeba v budoucí politice soudržnosti brát v úvahu a využít k tomu nezbytná rozpočtová opatření a nástroje. Musíme regionálním a místním orgánům zdůraznit příležitost, kterou strukturální fondy nabízejí pro řešení problému hospodárného užívání vody, pokud jde o úspory a opakované využívání vody.
<P>
Také musíme vyzvat Komisi, aby prosazovala zahájení činnosti evropské observatoře pro sledování sucha, která by pracovala na doplňování vnitrostátních, regionálních a místních údajů.
<P>
A konečně musíme uznat, že nedostatek vody a sucho mají přímé vlivy na sociální, hospodářskou a územní soudržnost, protože jejich dopad je v určitých regionech významnější, což vede k opouštění půdy, lesním požárům a degradaci půdy a významně brání rozvoji takových regionů.
<SPEAKER ID="238" NAME="Esther Herranz García" LANGUAGE="ES">
Pane předsedající, nejprve bych chtěla blahopřát panu Seeberovi k práci, kterou odvedl, protože jeho zpráva zachycuje mnoho témat, jež byly v Parlamentu vyjádřeny ve věci problémů zásadních pro celou Evropskou unii: problémů nedostatku vody a sucha, které již nyní nejsou problémem pouze jihoevropských zemí.
<P>
Jsem ráda, že tento návrh obsahuje některé z myšlenek zahrnutých do stanoviska, pro které jsem byla navrhovatelkou ve Výboru pro zemědělství a rozvoj venkova, ve prospěch zemědělské činnosti, například upozorňuje na úlohu, kterou hrají zemědělci při udržitelném řízení dostupných zdrojů. Návrh rovněž uvádí sucho a nedostatek vody jako na činitele, které ženou vzhůru ceny surovin, což je aspekt, na který je podle mě v nynější situaci důležité upozornit, abychom měli na paměti nejen environmentální rozměr tohoto problému, ale i některé z jeho nejdůležitějších ekonomických důsledků.
<P>
Výbor pro životní prostředí, veřejné zdraví a bezpečnost potravin rovněž zařadil myšlenku zřízení evropské observatoře pro sledování sucha, které zmiňuje i stanovisko Výboru pro zemědělství a které se, jak doufám, jednoho dne stane skutečností.
<P>
Text, o kterém se bude zítra hlasovat, však neobsahuje návrh Výboru pro zemědělství, aby Komise zvážila zřízení fondu pro financování preventivních opatření, který by byl ku prospěchu všech odvětví hospodářství včetně zemědělství.
<P>
Osobně bych chtěla jasně říci, že budu nadále zřízení tohoto fondu obhajovat a tuto myšlenku navrhnu Parlamentu znovu, až Komise v nadcházejících několika měsících předloží své plánované sdělení o přizpůsobování se změně klimatu.
<P>
Myslím, že po zřízení Fondu solidarity, který byl vytvořen ke zmírnění ztrát způsobených klimatickými katastrofami, je čas, abychom přemýšleli o nástroji, který působí předem a financuje preventivní opatření pro omezení environmentálních a finančních nákladů těchto klimatických katastrof.
<SPEAKER ID="239" NAME="Péter Olajos">
jménem skupiny PPE-DE. - (HU) Děkuji vám, pane předsedající. Nejprve bych se chtěl připojit k pochvale pana Seebera, kterou vyjádřily mé kolegyně. K tomuto úkolu přispěl svými odbornými zkušenostmi a tvrdou prací a skutečně si zasluhuje úspěch a chválu. Musím říci, že toto je mimořádně důležitá záležitost. Devadesát procent Maďarska, mé země, představuje půda ohrožená suchem. Pravidelná období sucha, k nimž v posledních několika letech docházelo, způsobila maďarskému zemědělství výjimečné škody, přičemž jen v loňském roce tyto škody dosáhly jedné miliardy eur. Sucho je problém, který se neomezuje jen na jižní země. V Maďarsku způsobil obrovské problémy, ačkoli jím protéká největší řeka Evropy, Dunaj, i sedmá největší řeka Evropy, Tisa. Přesto začala sto kilometrů široká oblast mezi těmito dvěma vodnatými řekami trpět desertifikací a tento proces pokračuje a bude pokračovat dokonce rychleji. Ukazuje to, že Evropská unie potřebuje zastřešující program vodního hospodářství, a proto bych chtěl přivítat tuto zprávu, jež ukazuje, že Evropská unie se rozhodla jednat v boji proti rozšiřování pouští a v zájmu tohoto boje.
<P>
Včera Rozpočtový výbor na můj návrh podpořil pilotní projekt, který požaduje pomoc pro kontrolu rozšiřování pouští. Musíme však všichni přispět k podpoře účinných zemědělských postupů a všeobecného hospodaření s vodními zdroji. Důležitá jsou i opatření, která musíme přijmout k racionalizaci využívání vody obyvatelstvem obecně. V důsledku změny klimatu budou účinky pravidelných období sucha pravděpodobně výraznější a každá kapka odpařené vody bude mít své důsledky.
<P>
Závěrem bych vás chtěl upozornit na problém globální odpovědnosti. Protože obyvatelstvo světa nadále dynamicky roste, a tím v rozvojových zemích vzniká stále větší tlak na průmysl, zemědělství a vodu, musí Evropa přehodnotit své zásoby vody. Je naší společnou povinností tyto zásoby zachovat a rozšířit. Děkuji vám.
<SPEAKER ID="240" NAME="Edite Estrela" LANGUAGE="PT">
Jménem své skupiny, Skupiny sociálních demokratů v Evropském parlamentu, bych ráda poděkovala panu zpravodaji za jeho práci. Jedná se o důležitou zprávu, jež obsahuje vhodné návrhy možností, jakými by Evropská unie mohla řešit problém nedostatku vody a sucha. Není to problém nový, ale situace je stále naléhavější a svým rozsahem náročnější. Sucho v roce 2003 postihlo více než 100 milionů lidí a třetinu území Evropské unie a stálo evropské hospodářství 8,7 milionů EUR. Nedostatek vody již neovlivňuje jen jihoevropské země; jeho dopad je pociťován i ve střední a severní Evropě, jak zde bylo zmíněno, a situace se v důsledku změny klimatu ještě zhoršuje.
<P>
Evropská unie musí přijmout naléhavá opatření pro řešení obou problémů spočívajících v nadměrné spotřebě vody a plýtvání vodou. Podle údajů Evropské agentury pro životní prostředí v Evropě existuje obrovský potenciál úspor vody. Zhruba 40 % použité vody by bylo možné ušetřit. Kromě toho Evropa v důsledku špatného hospodaření nadále plýtvá s minimálně 20 % vody. Za tohoto stavu jsou plně odůvodněné pozměňovací návrhy, které jsem předložila a které byly přijaty ve Výboru pro životní prostředí, veřejné zdraví a bezpečnost potravin ve věci opětovného využití vody či odsolování. Dále, protože úniky z potrubí vedou k velkému plýtvání, jsem navrhla, že by členské státy mohly využít strukturální fondy ke zlepšení a obnově stávající infrastruktury a technologie. Není možné rozvinout kulturu úspor vody bez účasti občanů. Proto je nezbytné zvyšovat veřejné povědomí a prosazovat informační kampaně. Voda je veřejný statek, je však vzácná. Všichni musíme přispět k snižování spotřeby a boji proti plýtvání tak, aby byla voda dostupná všem za přiměřenou cenu.
<P>
Než skončím, ráda bych se dotázala Rady a Komise, kdy budou mechanismy podpory z Fondu solidarity pružnější. Protože sucho je anomální přírodní jev se závažnými a trvalými důsledky pro životní podmínky a sociálně-ekonomickou stabilitu postižených oblastí, bylo by dobré, kdyby Fond poskytoval podporu v situacích regionální povahy a kdyby byla způsobilost k pomoci zajištěna i pro škody veřejných a soukromých subjektů.
<SPEAKER ID="241" NAME="Anne Laperrouze">
jménem skupiny ALDE. - (FR) Pane předsedající, pane komisaři, dámy a pánové, naše nedávno vedené živé rozpravy o energetice ukázaly, že energie je cenný statek, základní potřeba. Ale co voda? Ta je ještě vzácnější. Jsme si vědomi nedostatku vody v rozvojových zemích. Co ale v Evropě? I pro Evropu je voda cenný zdroj. Zastavme plýtvání vodou; zachovejme tento zdroj.
<P>
Zpráva, o které se bude zítra hlasovat, je komplexní zpráva zabývající se technickými aspekty, jako jsou úniky z distribučních sítí, i politickými a společenskými aspekty, jako je využívání a zvyšování povědomí o účinném využívání vody. Naše odpovědnost za vodu je individuální i kolektivní. Tato zpráva se zabývá i problémy vznikajícími z nedostatku vody a sucha, problémy, které jsou v kontextu změny klimatu okamžité i dlouhodobé.
<P>
Chtěla bych poukázat na to, že je důležité sdílet osvědčené postupy, protože Evropa je nedostatkem vody a sucha postihována v různé míře, a proto jsou praktické zkušenosti všech regionů zásadní, máme-li se těmto jevům vyhnout nebo je řešit. Půjdu ještě dál a řeknu, že se můžeme poučit z dobrých i špatných postupů.
<P>
Jsem také ráda, že byla propojena otázka dostupnosti vody a kvality vody. Parlament skutečně přikládá otázce kvality vody velký význam v rámci textů, jakými jsou normy environmentální kvality či současná rozprava o pesticidech.
<P>
Řešení nedostatku tohoto zdroje má mnoho různých aspektů: musíme podporovat výzkum a inovace, musíme zlepšit technické a zemědělské využití, musíme změnit chování jednotlivců. Přistupme k činům a prokažme nesprávnost starého anglického rčení o tom, že "voda člověku nikdy nechybí, dokud studny nevyschnou".
<SPEAKER ID="242" NAME="Marie Anne Isler Béguin">
jménem skupiny Verts/ALE. - (FR) Pane předsedající, pane komisaři, i já bych chtěla zpravodaji poděkovat za jeho práci. Můžeme jen zdůraznit skutečnost, že voda se stala cenným a vzácným zdrojem.
<P>
Zpravodaj nám řekl, že 3,2 miliardy obyvatel této planety by se mohly potýkat s nedostatkem vody. Rovněž víme, že Evropa není vůči tomuto jevu imunní. Měli bychom proto učinit vše pro ochranu tohoto vzácného zdroje. Voda je společný statek a je mi líto, že mnoho mých pozměňovacích návrhů Výbor pro životní prostředí, veřejné zdraví a bezpečnost potravin nepřijal.
<P>
Proto se na Komisi obracím přímo. Doufám, že v rámci reformy SZP přezkoumáme i některé metody pěstování - mám na mysli zejména techniky zavlažování, jež jsou pro některé evropské regiony nevhodné a se kterými je třeba skoncovat, pokud máme s plýtváním vodou přestat.
<P>
Je také škoda, že nebyl zvážen pozměňovací návrh o chlazení jaderných elektráren, protože v mé vlastní zemi, ve Franci, musí být v dobách nízkého stavu vody v řekách jaderné elektrárny uzavírány nebo chlazeny pomocí spouštěčů. To je absurdní a pro naše občany velmi nebezpečné.
<SPEAKER ID="243" NAME="Kartika Tamara Liotard">
jménem skupiny GUE/NGL. - (NL) Pane předsedající, ráda bych začala vyjádřením vřelých díků panu Seeberovi. Mnoho z nás zde si myslí, že čistá pitná voda vypadá takhle. Chtěla bych upozornit, že ve velkém počtu zemí je sklenice prázdná. Mnoho lidí nemá buď žádnou vodu nebo jen vodu, která vypadá takhle.
<P>
Debaty o nedostatku ropy jsou mimořádně vášnivé a někdy se divím, proč tomu tak není i v případě vody. Voda je přece otázkou života či smrti. Počet obyvatel na světě trvale roste a množství čisté pitné vody, která je k dispozici, stále klesá. Nedostatek vody existuje i v Evropě. Patří sem i "skrytý" nedostatek vody: například když je přerušena dodávka pitné vody pro domácnosti. Příčiny jsou různé, například špatné systémy pro hygienickou úpravu vody, liberalizace pronikající do veřejných služeb, používání pesticidů a umělých hnojiv a intenzivní živočišná produkce. Věděli jste, že produkce 100 gramů hovězího vyžaduje 2 400 litrů vody?
<P>
Sdělení Komise se do velké míry zaměřuje na úspory vody. Podle mě je to nošení dříví do lesa, protože na počátku je třeba řešit zdroj problémů, který jsem právě zmínila. Například potřebujeme nejprve investice, v celé Evropě i mimo ni, do řádných systémů pro hygienickou úpravu a čištění vody. Kromě toho je třeba opatrněji využívat pesticidy, je třeba přemýšlet nad dopadem intenzivní živočišné produkce na vodní hospodářství a je třeba přijmout opatření pro boj se změnou klimatu.
<P>
Přístup k čisté pitné vodě je občanským právem, něčím, na co mají nárok všichni. Problém nespočívá v dostupnosti či jiném zajištění dostatečného množství pitné vody, ale v distribuci čisté pitné vody, zbytečném znečišťování a snahách o privatizaci. Uvedu jen jeden příklad, ve Spojeném království privatizace vedla k náhlému prudkému růstu cen a počtu domácností, které přišly o dodávky vody. To je skandální. Jsem pro ponechání dodávek pitné vody ve veřejném sektoru.
<SPEAKER ID="244" NAME="Johannes Blokland" LANGUAGE="NL">
Pane předsedající, nedostatek vody a sucho ovlivňují zvláště jižní části Evropské unie a jsou zapříčiněny klimatem i člověkem. Velké nároky na vodní zdroje klade i cestovní ruch právě v zemích, kde jsou problémy již závažné. Výsledky studií Mezivládního panelu pro změnu klimatu (IPCC) prokázaly, že v nadcházejících letech se rizika budou jen zvyšovat. Proto se musíme starat, aby se situace v oblasti vody ještě nezhoršila.
<P>
Podle mého názoru proto tato zpráva vysílá dobrý signál. Účinné využívání vody je pro boj proti nedostatku vody a suchu nezbytně nutné. Zejména bych zdůraznil zásadu stanovování cen vody, kterou zpráva také zmiňuje. Několik členských států má v této oblasti kladné zkušenosti. Také ve zprávě vítám odkaz na rámcovou směrnici o vodě. Myslím, že to je správné místo pro problémy nedostatku vody a sucha. Závěrem blahopřeji panu zpravodaji Seeberovi k dobře vykonané práci.
<SPEAKER ID="245" NAME="Andreas Mölzer" AFFILIATION="NI">
(DE) Pane předsedající, dokud bude zaručeno, že vodní zdroje zůstanou ve výhradní pravomoci členských států a nikoli Evropské unie a ani EU ani ESD nebudou moci nijak zasahovat, má jistě smysl mít společnou strategii pro boj s nedostatkem vody.
<P>
Toto úsilí však má smysl pouze v případě, že se budeme daným problémem zabývat komplexně a budeme se věnovat jeho příčinám, jako je populační exploze a změna klimatu. V sektoru zemědělství, který odpovídá za 70 % světové spotřeby vody, jistě existuje obrovský potenciál pro šetrné využívání vody. EU však k plýtvání vodou rovněž významně přispěla svým požadavkem na propojení systémů kanálů a jejich využívání.
<P>
Kromě toho stávající problémy s vodou často ještě zhoršují špatná rozhodnutí - jako na Kypru, kde občané i přes chronický nedostatek vody platí cenu v podobě přidělování vody na výstavbu nových golfových hřišť.
<P>
Proto, pokud jde o vodu, nezbytný zdroj pro život, musíme být uvědomělejší a lépe reagovat, v žádném případě však ne formou přínosů pochybné hodnoty vynucených od všech členských států typickým stylem Evropské unie.
<SPEAKER ID="246" NAME="Antonio De Blasio" AFFILIATION="PPE-DE">
(HU) Děkuji vám, pane předsedající. Dámy a pánové, problém nedostatku vody a sucha je jedním z nejnaléhavějších problémů, před nimiž nyní Evropská unie stojí, a je třeba se jím zabývat s vědomím toho, že se jedná o komplexní problém úzce spjatý s otázkami životního prostředí. Využívání vody se neomezuje na konkrétní geografickou oblast. Jedná se o problém překračující hranice, což si žádá regulaci na úrovni Evropské unie. Tento důležitý aspekt přeshraničního vodního hospodářství musíme zdůraznit. Podmínky spojené s povodněmi, které působí tak závažné škody, jsou úzce spojeny s rozšířenou praxí kácení lesů; jinými slovy, odlesňování na jedné straně působí aridní a neúrodnou půdu a na straně druhé ničivé povodně.
<P>
Je důležité zdůraznit, že v oblasti hospodaření s vodou musíme zachovat zásadu subsidiarity. Úloha místních a regionálních orgánů a volených rad musí být posílena, protože tyto orgány významně přispívají k řešení obtíží vyplývajících z nedostatku vody a sucha prostřednictvím předpisů pro územní plánování a stavby.
<P>
Vedle regionálních a místních orgánů musíme mít na paměti i občanské organizace. Ty jsou důležitým činitelem ve vzdělávacích a propagačních kampaních a tuto úlohu je třeba v budoucnosti podpořit. Je nezbytné organizovat motivační a mediální kampaně, protože na těchto fórech lze nejen upozornit na existenci uvedených problémů, ale lidé mohou i vidět, jak se různé nápady a návrhy provádějí v praxi.
<P>
Také bych chtěl upozornit na to, jak je důležité, aby členské státy měly určitou míru pružnosti a mohly tak regulovat ostatní problémy ohledně zavlažování a vodního hospodářství v souladu se svými konkrétními podmínkami. Regulační orgány na různých úrovních musí pracovat společně a vytvořit rámec udržitelného vodohospodářství. Chtěl bych poděkovat panu Seeberovi za veškerou práci, kterou do této zprávy vložil, a poděkovat i vám za pozornost.
<SPEAKER ID="247" NAME="Cristina Gutiérrez-Cortines" AFFILIATION="PPE-DE">
(ES) Pane předsedající, vítám skutečnost, že existuje dokument o vodě, ačkoli si myslím, že tento dokument byl bohužel kvůli otázkám změny klimatu omezen na částečný a velmi konkrétní pohled na dané téma, tedy úsporu vody.
<P>
Přesto chválím několik věcí, které pan Seeber na základě dokumentu Komise vyzdvihl a rozvedl, a to, že vyjasnil, že voda je právem každého člověka - voda pro všechny - a že musíme brát v úvahu potřebu větší spolupráce mezi regiony, což je jev, který dosud není zcela aktuální, a to je dobrá lekce pro všechny ty, kdo jsou přesvědčeni, že voda patří každému, kdo ji má v řece na dvorku.
<P>
Musím však říci, že si myslím, že o vodě a změně klimatu musíme začít uvažovat z hlediska celkového. V současném světě existují tři problémy: jedním je hlad a nedostatek potravin, dalším je změna klimatu a dalším je sucho, což je problém, který máme po celá staletí.
<P>
Je nutné navýšit zdroje, čímž se zpráva nezabývá. Stávající zdroje musíme znásobit, což zmiňují jen pozměňovací návrhy Parlamentu. Nejde jen o odsolování; musíme také znovu regulovat řeky a přemýšlet o nových technických řešeních a novém postoji, spočívajícím ve snaze zajistit, aby voda zůstávala v zemi: pomocí zalesňování, nádrží pro zachycování vody při povodních, doplňování vodonosných vrstev při povodních a souboru dalších opatření.
<P>
Musíme také přemýšlet o zemědělské strategii produkce, která je schopna vyrobit stejný objem plodin jako dosud, ale se strategií zaměřenou na nové plodiny, které mohou růst s malou spotřebou vody. Ze stejného důvodu musíme mluvit o ekonomice vody, protože nejde jen o rostoucí ceny, které zde byly zmíněny, ale o daleko složitější ekonomiku vody.
<P>
Proto potřebujeme zemědělskou strategii, strategii spotřeby, úprav půdy, regulace řek a v případě potřeby i přesměrování vody. Důležité je, aby byl svět nadále udržitelný, důležité je myslet na lidi i hospodářství.
<SPEAKER ID="248" NAME="Inés Ayala Sender" AFFILIATION="PSE">
(ES) Pane předsedající, především bych chtěla poděkovat Komisi za to, že konečně předložila dokument věnovaný problému sucha a nedostatku vody, který jsme v Parlamentu již dlouho očekávali. Zvláště poté, co jsme viděli, že velké povodně byly řešeny způsobem, který jsme považovali za správný a dostatečný, ale současně se vždy zapomínalo, že na jiných místech se sucho stává strukturálním problémem a že problém nedostatku vody nemá jen dopady sociální, ale i ekonomické a ještě větší dopady na všechny aspekty udržitelnosti.
<P>
Musím poblahopřát zpravodaji panu Seeberovi k jeho vynikající práci a poděkovat mu i za aktivní účast a přítomnost při rozpravách spojených s Evropským dnem životního prostředí na mezinárodní výstavě Expo 2008 v mém městě Zaragoze.
<P>
Musím mu za to poděkovat, protože prostřednictvím pana Seebera mohla na Expu Evropská unie vyjádřit své obavy ohledně udržitelnosti týkající se vody a vymezit potřeby a problémy, které Evropskou unii postihují, z hlediska Unie a Evropského parlamentu.
<P>
Musím také říci, že nyní víme, že problémy s nedostatkem vody jsou velmi propojeny s bojem proti změně klimatu, protože víme, že v tomto cyklu neomezené odlesňování a rozvoj měst přispívají k rostoucímu nedostatku vody, a proto musí příslušné orgány věnovat pozornost otázkám vody ve svém územním plánování, zvláště v souvislosti s rozvojem hospodářské činnosti ve stále citlivějších povodích řek.
<P>
V tomto ohledu, jak Komise v zásadě navrhuje, hájíme stanovení hierarchie druhů využití vody, a jak ve své zprávě pan Seeber potvrzuje, samozřejmě si nemyslíme, že odklánění toků na dlouhé vzdálenosti by za jakýchkoli okolností mělo být řešením problému nedostatku vody.
<P>
Naopak, naším hlavním cílem by mělo být vždy správné uplatňování rámcové směrnice o vodě jakožto rámce pro dosažení řádného stavu všech evropských vod, respektování povodí i cílů zlepšování kvality.
<P>
Jak zpráva pana Seebera správně potvrzuje, obecně dochází v Evropě ke ztrátám dosahujícím až 20 % a ve městech až 50 %. Pomocí různých mechanismů a technologií a nových forem úspor vody a účinnějšího využívání vody bude možné ušetřit 40 %.
<P>
K tomu musíme prosazovat udržitelné využívání vody, ochranu dostupných vodních zdrojů a jejich účinné a udržitelné využívání.
<P>
Proto vítáme návrhy na ponechání evropské observatoře pro sledování sucha v rámci Evropské agentury pro životní prostředí a na síť měst, která by podporovala udržitelné využívání vody.
<SPEAKER ID="249" NAME="Rolf Berend" AFFILIATION="PPE-DE">
(DE) Pane předsedající, pane komisaři, dámy a pánové, zařazení otázky vody do všech oblastí politik a příprava komplexního plánu pro řešení tohoto tématu je skutečnou výzvou, kterou je třeba úspěšně vyřešit, jak již tato rozprava velice jasně naznačila. Do tohoto procesu by měly být zapojeny všechny politické úrovně (vnitrostátní, regionální a místní).
<P>
Jako zpravodaj pro Fond solidarity a s ohledem na skutečnost, že tento Parlament vydal své stanovisko před dlouhou dobou, v květnu 2006, znovu naléhavě vyzývám Radu, aby přijala rychlé rozhodnutí o návrhu nařízení o Evropském fondu solidarity, aby dokončila stanovení kritérií a opatření způsobilých k financování tím, že do nich začlení výskyt sucha, aby tak bylo možné řešit škody způsobené přírodními katastrofami efektivně, pružně a přiměřeněji.
<P>
Má výzva je však určena i regionálním a místním orgánům, aby co nejvíce využily možnosti, které jim při ochraně vodních zdrojů strukturální fond nabízí pro investice do infrastruktury z hlediska účinného využívání vody i prevence nepříznivých vlivů. Není třeba ani zdůrazňovat, že je s tím vždy spojena i další výzva, určená občanům ve městech i na venkově, aby brali opatření pro ochranu vody vážněji, to je zcela samozřejmé.
<P>
Chci zpravodaji poděkovat.
<SPEAKER ID="250" NAME="Zita Pleštinská" AFFILIATION="PPE-DE">
(SK) Voda je život. Bez vody není možný život na Zemi. Déšť je boží dar, o který je třeba se odpovědně starat. Z toho důvodu nesmíme boží dar vypouštět do kanálu. Musíme s ním zavlažovat zemi, aby přinášela nový život.
<P>
Z evropských měst se odpadovými kanalizacemi do moří a oceánů odvádí víc než 20 miliard m3 dešťové vody ročně. To je pravá příčina vysušování evropského kontinentu, protože dešťové vody v jakékoli podobě vytvářejí všechny vody na kontinentech.
<P>
Oceňuji angažovanost zpravodaje Richarda Seebera při hledání řešení problémů nedostatku vody a sucha v EU. Očekávala jsem však o něco ambicióznější zprávu. Zpráva se pouze v bodě 48, který se do ní dostal i prostřednictvím mého pozměňovacího návrhu ve Výboru pro regionální rozvoj, dotýká potřeby shromažďování dešťové vody, a to pouze okrajově.
<P>
Věřím, že nové paradigma o vodě, které přinášejí slovenští a čeští vědci v týmu pana Michala Kravčíka, osloví i našeho pana zpravodaje a v budoucnosti změní podstatu rámcové směrnice EU o vodě. Pokud vím, podporu tomuto návrhu a tomuto programu vyslovil i pan komisař Špidla.
<SPEAKER ID="251" NAME="Avril Doyle" AFFILIATION="PPE-DE">
Pane předsedající, chtěla bych poděkovat Richardu Seeberovi za úsilí, které této mimořádně důležité oblasti věnoval. Plně podporuji hnutí ve prospěch ekonomiky využívající vodu účinně a úsporně a samozřejmě i plné provedení rámcové směrnice o vodě, na které jsem se intenzivně podílela, když byla zpravodajkou má bývalá rakouská kolegyně Marilies Flemmingová.
<P>
Obsah článku 9 rámcové směrnice o vodě, na který bych dnes chtěla upozornit, byl vlastně výsledkem pozměňovacího návrhu, který jsem k původnímu návrhu podala. Chtěla bych, aby mě Komise ujistila o tom, že jakékoli návrhy týkající se stanovování cen vody nebo povinného měření spotřeby vody, pokud budou předloženy, budou v souladu s článkem 9 rámcové směrnice o vodě, který umožňuje pokračování zavedené irské praxe, podle níž se místním domácnostem neúčtuje domácí spotřeba.
<P>
Nechtějte prosím, abych teď a tady odůvodňovala udržitelnost tohoto ustanovení, ale věřte mi, že je to věc velice politicky citlivá a jedna z otázek, které irská vláda zvládla lépe než jakákoli směrnice EU. Jsme mokrý ostrov na západě Evropy, ale i my se potýkáme s nedostatkem, uvážíme-li dopad změny klimatu na vodu.
<SPEAKER ID="252" NAME="Csaba Sándor Tabajdi" AFFILIATION="PSE">
(HU) Potraviny a voda získaly stejnou strategickou hodnotu jako ropa a plyn. V jednu chvíli máme nedostatek vody a v příštím okamžiku máme vnitrozemské záplavy a povodně. To je evropský problém a zpráva pana Seebera je v tomto smyslu velmi důležitá. Chtěl bych opravit návrh, který předložila paní Esther Herranz Garcíová, v tom smyslu, že nepotřebujeme společný evropský postoj k povodním, ale k vodnímu hospodářství, protože vnitrozemské záplavy a povodně způsobují stejně velký problém jako sucho, a členové výboru velice dobře vědí, že zde neexistuje pouze jeden evropský základ pro řízení rizik. Problém sucha je nutno řešit v těchto souvislostech a nikoli jen v zemích Středozemí. Můj kolega Péter Olajos zmínil, že úroveň spodních vod se za poslední čtyři desetiletí v Homokhátságu mezi Dunajem a Tisou snížila o čtyři metry. Desertifikace dorazila nyní i do Maďarska a střední Evropy. Je to celoevropský problém. Můžeme se hodně naučit od izraelských kolegů, není ostuda se nechat poučit, mají totiž skvělé metody zavlažování. Děkuji za pozornost.
<SPEAKER ID="253" NAME="Andrzej Jan Szejna" AFFILIATION="PSE">
(PL) Pane předsedající, ochrana vodních zdrojů, vodních ekosystémů a pitné vody je jedním ze základních úkolů ochrany životního prostředí. Má-li být tedy tento cenný zdroj účinně chráněn, je zapotřebí koordinované akce na úrovni EU. Tři hlavní výzvy, před nimiž Evropa v oblasti spotřeby vody stojí, spočívají v šetrné, udržitelné a efektivní spotřebě.
<P>
Změna klimatu není jediným problémem Evropy. Navzdory sílící poptávce po vodě se stále potýkáme s nadměrnou, neudržitelnou a neúčinnou spotřebou vody, jež roste téměř dvakrát rychleji než světová populace. V samotné Evropě se kvůli neúčinnému hospodaření plýtvá nejméně 20 % zdrojů. Proto je třeba upřednostnit způsoby regulace poptávky před běžným zvyšováním dodávek. Opatření zaměřená na regulaci dodávek by měla být zvážena až poté, co budou vyčerpány možnosti v oblasti úspornějšího hospodaření s vodou, lepšího řízení poptávky a vzdělávání. Nikoli nevýznamnou úlohu může sehrát i regionální spolupráce a využívání strukturálních fondů.
<SPEAKER ID="254" NAME="Vladimír Špidla">
člen Komise. - (CS) Vážený pane předsedo, dámy a pánové, děkuji za diskusi, která se zabývala otázkou správy vodních zásob a problémů, které jsou s vodou spojeny z mnoha různých pohledů, a nebudu se vyjadřovat ke každému z příspěvků. Přesto bych se chtěl dotknout několika otázek, které podle mého názoru jsou v předložené zprávě zvlášť důležité. Zaprvé zpráva uznává význam rámcové směrnice o vodě. Úplné provedení této směrnice je prioritou, která pomůže vyřešit špatné hospodaření s vodními zdroji. Zpráva dále připomíná, že by měl být zvolen přístup orientovaný na poptávku a vítá skutečnost, že úspora vody je hlavní prioritou Komise k vyřešení tohoto problému. V Evropě existuje obrovský potenciál úspory vody: 33 % v domácnostech a 43 % v zemědělství.
<P>
Zpráva rovněž zdůrazňuje vztah mezi nedostatkem vody, suchem a změnou klimatu a potřebou zohlednit otázky týkající se vody v ostatních politikách, jako je územní plánování, kde v minulosti špatná rozhodnutí v některých případech problém zhoršila. Dále zpráva vyzývá regionální a místní orgány, aby využily příležitostí, které nabízejí strukturální fondy, a zdůrazňuje roli, kterou hrají programy ochrany životního prostředí v rámci druhého pilíře společné zemědělské politiky. Tato integrace bude mít klíčový význam v posunu k návykům zaměřeným na úsporu vody.
<P>
Zpráva dále uznává význam vysoce kvalitních informací a vyzývá Komisi, aby podpořila zahájení provozu evropského monitorovacího střediska pro sucho. V návaznosti na sdělení společné výzkumné středisko Komise v současné době vyvíjí jeho prototyp.
<P>
Nakonec zpráva zdůrazňuje potřebu přesných opatření a konkrétních harmonogramů pro jejich provedení. Mohu vás ujistit, že se Komise zavázala k dalšímu prohloubení cílů sdělení a pracuje na zprávě, která posoudí pokrok směrem k řešení problémů uvedených ve zprávě. Komise je kromě toho plně odhodlána pokračovat v řešení těchto otázek na mezinárodní úrovni, zejména v rámci Úmluvy Organizace spojených národů o boji proti desertifikaci a Rámcové úmluvy Organizace spojených národů o změně klimatu.
<P>
Závěrem bych chtěl uvést, vážený pane předsedající, vážené poslankyně a vážení poslanci, že voda zůstane i nadále ve středu našeho politického programu a že vaše zpráva je velmi užitečným a aktuálním příspěvkem k pokračujícímu úsilí Komise o přizpůsobení se změně klimatu.
<P>
Dámy a pánové, myslím si, že z debaty opravdu vyplynulo, že hospodaření s vodou je komplexní otázka, a myslím si, že nelze než podtrhnout vaši myšlenku, že musí být zohledněna ve všech politikách a že má také svůj velký význam a silný aspekt mezinárodní.
<SPEAKER ID="255" NAME="Richard Seeber" LANGUAGE="DE">
Děkuji vám, pane předsedající, a děkuji i vám, pane komisaři, i vám, dámy a pánové, za vaše velmi dobré příspěvky. Rád bych předem řekl, že svrchovanost v oblasti vodních zdrojů musí být nadále vnitrostátní záležitostí. Musíme však prokázat solidaritu, ačkoli tato solidarita musí být dobrovolná.
<P>
Poslanci předložili mnoho dobrých a velice podrobných návrhů. Zohlednil jsem pouze některé z nich, z prostého důvodu, že se jedná o zprávu z vlastního podnětu, která musí zůstat poměrně obecná a musí ilustrovat obecné zásady. Velice se těším na dokument, který představí Komise (doufejme, že během několika málo příštích týdnů), tedy na zelenou knihu o přizpůsobení se změně klimatu, na kterou všichni netrpělivě čekáme, protože všichni víme, že část nazvaná "Přizpůsobení a změna klimatu" se týká především vody. Nedočkavě očekáváme, jaké konkrétní návrhy Komise předloží.
<P>
Chtěl bych vám připomenout, že z našeho hlediska je mimořádné důležitá otázka ústřednosti. Je naprosto nezbytné, aby byla vodní politika začleněna do všech ostatních oblastí politiky a jednotlivých politik, jak upozornil také kolega Berend. Evropské fondy nesmí být využívány způsobem přispívajícím ke krátkodobému či dlouhodobému nedostatku vody. Každý si musí uvědomit, že voda není nekonečný zdroj, a povědomí o tom musíme zvyšovat nejen v politickém a ekonomickém světě, ale i mezi občany. Moje kolegyně paní Doylová zmínila stanovování cen vody. Je to velice jasné: článek 9 musí být prováděn, členské státy však v této oblasti mají široké pravomoci a nezbytnou pružnost a je nutné brát ohled na jejich tradice.
<P>
Také podporuji opatření ohledně poptávky, ačkoli musí být brány v úvahu i dodávky, jak uvedla naše španělská kolegyně. Existují zvláštní situace, které je třeba řešit i prostřednictvím dodávky.
<P>
Závěrem bych rád velmi upřímně poděkoval všem za podnětnou rozpravu.
<SPEAKER ID="256" NAME="Předsedající">
Rozprava je ukončena.
<P>
Hlasování se bude konat zítra.
<P>
Písemná prohlášení (článek 142)
<SPEAKER ID="994" NAME="Louis Grech  " AFFILIATION="PSE">
písemně. - Nedostatek vody je stále větším problémem pro všechny národy, jeho dopady však obecně silněji pociťují ty nejchudší regiony, což vede k velkým environmentálním a ekonomickým neštěstím. Některé země jsou postiženy více než jiné, v závislosti na své geografické poloze a hlavních průmyslových odvětví svých hospodářství. Je tomu tak i v případě Středomoří, kde bude nedostatek vody akutním problémem, protože bude mít dopad na cestovní ruch. Ochrana vody jako vzácného zdroje je zásadní pro ochranu životního prostředí a hospodářský rozvoj.
<P>
Aby byla zajištěna efektivní a odpovědná ochrana dodávek vody a životního prostředí v členských státech, je na evropské úrovni nutná tvorba soudržnější politiky v oblasti spotřeby vody, vzdělávání a integrace politik. Je nutný i další výzkum odsolovacích zařízení a technologie pro recyklaci vody, abychom měli levnější a účinnější systém.
<P>
Kromě toho v Evropské unii samotné, přinejmenším v řadě členských států, potřebujeme lepší a přísnější právní předpisy, abychom omezili zneužívání a znečišťování zdrojů vody. V určitých oblastech by mělo být prosazováno i rozdělování strukturálních fondů na podporu projektů týkajících se vody. Je naprosto nezbytné zajistit, aby všechny zúčastněné subjekty v naší společnosti, politici, průmysl i sami spotřebitelé byli o této prioritě přesvědčeni a mohli uskutečňovat informovaná rozhodnutí.
<SPEAKER ID="257" NAME="Marian-Jean Marinescu  " AFFILIATION="PPE-DE">
písemně. - (RO) Změna klimatu má nevratný účinek na všechny vodní zdroje na planetě, a proto je nezbytné boji proti důsledkům nedostatku vody přizpůsobit všechny aspekty socio-ekonomického života.
<P>
Evropské a mezinárodní legislativní rámce nabízejí účinné páky, potřebujeme však skutečný pokrok v podobě rychlého prosazování všech přijatých opatření, zvláště opatření obsažených v Úmluvě o boji proti desertifikaci a rámcové směrnici o vodě, jejíž dlouhé lhůty provádění ohrožují udržitelnost zdrojů.
<P>
Vyzývám Komisi a členské státy, aby za aktivní účasti všech oprávněných institucí a místních orgánů urychlily transparentní a důsledné postupy zpoplatnění spotřeby vody na základě zásady "platí uživatel" a vyloučení systémových ztrát.
<P>
Rovněž doporučuji, aby bylo urychleno provádění konkrétních doporučení pro racionální využívání povodí řek, zvláště tam, kde jsou budovány vodní elektrárny, a především řek, které zajišťují chlazení elektráren jaderných, protože neracionální užívání v kombinaci s výraznějším poklesem toků může vést k uzavření mnoha zařízení pro výrobu čisté elektřiny, a v důsledku toho může vyvést z rovnováhy evropský elektrárenský systém, což by znamenalo velká rizika pro bezpečnost Unie v odvětví elektrické energie.
<SPEAKER ID="258" NAME="Maria Petre  " AFFILIATION="PPE-DE">
písemně. - (RO) Chtěla jsem vystoupit, protože jsem poslankyní Evropského parlamentu z jihu Rumunska, oblasti, která v posledních několika letech čelila závažným problémům se suchem.
<P>
Poslední sucho v roce 2007 ovlivnilo více než 80 % zemědělských statků v mé oblasti Ialomiţa. Jsem přesvědčena, že tento jev lze omezit a můžeme dosáhnout výsledků, které si všichni přejeme, pokud se na věc podíváme i hlediska regionálního rozvoje. Členské státy musí opatrně zacházet s citlivými povodími v době nedostatku vody, musí být však zvlášť obezřetné při povolování hospodářské činnosti v těchto citlivých oblastech.
<P>
Pokud přidělujeme zdroje pro vodní infrastruktury, musíme upřednostňovat ty, jež zahrnují čisté technologie, využívají vodu účinně a zahrnují i opatření předcházející rizikům.
<P>
Rovněž jsem přesvědčena, že Komise i členské státy musí v Evropě podporovat vznik kultury založené na úsporách vody a pravidlech hospodaření s vodou získaných v rámci vzdělávání.
<P>
Nedostatek vody je jednou z nových výzev. Dosud postihl 11 % evropských obyvatel a 17 % evropského území. Politika soudržnosti musí této výzvě čelit.
<P>
Na závěr chci dodat něco, co považuji za věc bezprostředního významu pro dosažení výsledků: jedná se o optimalizaci využití Fondu solidarity a mechanismu spolupráce v oblasti civilní ochrany.
<SPEAKER ID="993" NAME="Daciana Octavia Sârbu  " AFFILIATION="PSE">
písemně. - (RO) Nedostatek vody a sucho se staly problémy nejvyššího významu v Evropské unii i na globální úrovni, zvláště v kontextu změny klimatu, která tuto situaci dále zhoršila. Tyto jevy mají škodlivé vedlejší důsledky pro biologickou rozmanitost, kvalitu vody a půdy a zvyšují rizika lesních požárů, jak ukázaly nedávné ničivé požáry v jižní Evropě.
<P>
V jihovýchodní Evropě vedly granty ze společné zemědělské politiky k nárůstu spotřeby vody, a proto je nutné podpořit plné pozastavení grantů a zajistit podporu pro hospodaření s vodními zdroji v rámci programů rozvoje venkova. Rovněž trvající růst současné poptávky po biopalivech nás nutí přizpůsobovat produkci a ostatní hospodářské činnosti objemu vody, který je na místní úrovni k dispozici.
<P>
Abychom nalezli řešení těchto problémů, je hlavní prioritou přechod k účinnému využívání vody a úsporám vody. V budoucnosti by měla prováděná opatření zahrnout zavedení poplatků za vodu pro stimulaci racionálního využívání vody, dosažení cílů stanovených v rámcové směrnici o vodě a korelaci s ostatními průmyslovými politikami týkajícími se vody.
