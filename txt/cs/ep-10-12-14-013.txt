<CHAPTER ID="013">
Doba vyhrazená pro otázky předsedovi Komise
<SPEAKER ID="404" NAME="Předseda">
Dalším bodem jednání je doba vyhrazená pro otázky předsedovi Komise. Rád bych zde uvítal předsedu Barrosa, který bude zodpovídat vaše dotazy v průběhu naší měsíční doby vyhrazené pro otázky předsedovi Komise. Jsme připraveni reagovat na vaše otázky. Pravidla jsou stejná jako vždy: jedna minuta na otázku, jedna minuta na odpověď a v případě, že si kterýkoli z předsedů politických skupin přeje položit doplňující otázku, další otázka a odpověď, každá trvající 30 vteřin.
<SPEAKER ID="405" NAME="Ioannis Kasoulides">
jménem skupiny PPE. - Jménem pana Daula, předsedy naší skupiny, chci položit následující otázku. Skupina EPP by si přála znát vaše názory na současné úsilí obnovit přímá jednání k vyřešení palestinské otázky. Spojené státy se vzdaly úsilí přesvědčit Izrael o prodloužení moratoria na výstavbu židovských osad ve východním Jeruzalémě a na Západním břehu Jordánu, pravděpodobně proto, že nikam nevedlo.
<P>
Jaké iniciativy musí vyvinout Evropská unie samostatně nebo společně s Kvartetem, aby se jednání rozběhla? Jak máme v kontextu současného vývoje chápat opětovné zdůrazňování ochoty Evropské unie případně uznat nezávislý palestinský stát?
<P>
Jaké je hodnocení humanitární situace v pásmu Gazy poté, co se Izrael v červnu 2010 rozhodl otevřít uzavřené hraniční přechody a v souvislosti s úsilím směřujícím k osvobození Gilada Šalita?
<SPEAKER ID="406" NAME="José Manuel Barroso">
předseda Komise. - Jak víte, Evropská unie důrazně podporuje obnovení přímých rozhovorů. Rada pro zahraniční věci včera vyjádřila postoj Evropské unie, v němž s politováním konstatuje, že Izrael nebyl schopen akceptovat nové moratorium na výstavbu osad požadované Evropskou unií, Spojenými státy a Kvartetem.
<P>
Dodal bych, že situace je neuspokojivá zejména proto, že vytvoření nezbytných podmínek pro urovnání izraelsko-palestinského konfliktu dohodnuté dvěma státy je nejenom v zájmu Palestiny, celého regionu a mezinárodního společenství jako celku, ale také v zájmu Izraele jako takového.
<P>
Pokud jde o jednání, Rada pro zahraniční věci se včera dohodla také na zintenzivnění koordinace s Kvartetem a se Spojenými státy. Zvláštní vyslanec senátor Mitchell se brzy sejde s Catherine Ashtonovou, aby jej informovala o současném stavu věcí. Evropská unie vyjádří svou plnou podporu mírovému procesu a svou ochotu plně se angažovat v tomto regionu. Jsem přesvědčen, že činnost Kvarteta lze aktivizovat, za předpokladu velice těsné spolupráce Evropské unie se Spojenými státy.
<P>
Vysoká představitelka Ashtonová byla v kontaktu s klíčovými hráči v daném regionu a těšíme se také na zasedání Ligy arabských států tento týden. Musíme dát jednáním novou šanci, nový podnět, protože pro nás není přijatelné, aby ustrnula na mrtvém bodě. Jsem přesvědčen, že společně se Spojenými státy najdeme cestu vpřed.
<SPEAKER ID="407" NAME="Ioannis Kasoulides">
jménem skupiny PPE. - Rád bych se ještě jednou zeptal na humanitární situaci v pásmu Gazy po otevření hraničních přechodů a na to, jaký je vývoj situace v případě desátníka Gilada Šalita.
<SPEAKER ID="408" NAME="José Manuel Barroso">
předseda Komise. - Situace v Gaze není obhajitelná. Tato oblast palčivě potřebuje hospodářské oživení, avšak bohužel jsme nezaznamenali zásadní změny v politice v Gaze, jež Evropská unie požadovala v uplynulých měsících.
<P>
Z tohoto důvodu se minulý týden v pondělí Evropská unie dohodla na trojím přístupu k podpoře vývozu z Gazy, v návaznosti na žádost premiéra Fajáda. Nedávno jsem premiéra Fajáda přijal a o této věci jsme spolu hovořili. Gaza by měla být chápána jako důležitá součást budování palestinského státu.
<SPEAKER ID="409" NAME="Martin Schulz" LANGUAGE="DE">
Vážený pane předsedající, vážený pane Barroso, zasedání Evropské rady se koná ve čtvrtek a v pátek. Rád bych vám položil tyto otázky:
<P>
Za prvé, věříte tomu, že zavedení eurodluhopisů může pomoci stabilizovat euro?
<P>
Za druhé, sdílíte názor kancléřky Merkelové, že eurodluhopisy nejsou potřebné?
<P>
Za třetí, pokud se váš názor liší od názoru paní Merkelové a vy vydání eurodluhopisů podporujete, co chcete dělat v Radě tento čtvrtek?
<P>
Za čtvrté, jste v kontaktu s předsedou euroskupiny, premiérem a ministrem financí, panem Junckerem, a budete ho jako předseda Komise podporovat?
<P>
Za páté, v případě, že vydání eurodluhopisů nebude odsouhlaseno, budete Parlament okamžitě poté informovat o způsobu, kterým vy jako Komise máte v úmyslu reagovat na případné zamítavé rozhodnutí?
<SPEAKER ID="410" NAME="José Manuel Barroso">
předseda Komise. - Eurodluhopisy jsou zajímavou myšlenkou. Komise o nich vlastně uvažovala již v roce 2008, v našem dokumentu "Deset let HMU" - 10. výročí HMU (Hospodářské a měnové unie). Ovšem mezitím, za účelem řešení této krize, jsme zřídili EFSF (European Financial Stability Facility, záchranný fond) a ESFS (European System of Financial Supervision, systém finančního dohledu). Tyto nástroje nejsou ani zdaleka vyčerpávající. V případě potřeby je lze zlepšit a přizpůsobit rychleji než jakékoli jiné alternativy, ať jsou jakkoli zajímavé. Myslím si, že si v současné chvíli musíme položit prostou otázku: jsou optimální reakcí na krizi nástroje, které jsou konsenzuální, nebo by bylo lepší otevřít ještě diskusi o jiných řešeních, v souvislosti s nimiž konsenzus neexistuje? Jak vaše otázka naznačuje, skutečně neexistuje konsenzus ve věci návrhů předložených v nedávné době premiérem Junckerem.
<P>
Myslím si, že odpověď je dnes nasnadě. Měli bychom se soustředit na řešení, v souvislosti s nimiž lze v eurozóně najít konsenzus, protože absence tohoto konsenzu by poškozovala obraz eurozóny z pohledu trhů. Neodepisujme velice zajímavou myšlenku eurodluhopisů do budoucna, ale v této fázi se soustřeďme na to, co můžeme udělat rychle a rozhodně.
<SPEAKER ID="411" NAME="Martin Schulz" LANGUAGE="DE">
Vážený pane předsedo, vážený pane Barroso, odpověděl jste na mé otázky s vaší nenapodobitelnou diplomatičností, ale tak lehce vám to neprojde. Zeptám se vás tedy velice konkrétně: premiér Juncker ve své funkci předsedy euroskupiny oznámil, že má v úmyslu v Evropské radě převzít iniciativu v otázce zavedení eurodluhopisů. Budete ho v tom podporovat? Kromě toho, je podle vás pravděpodobné, že se pokusíte přesvědčit paní Merkelovou a pana Sarkozyho, aby se přidali k většině států eurozóny, nebo v případě, že paní Merkelová a pan Sarkozy řeknou: "my to nechceme", ustoupíte se slovy: "v pořádku, vzhledem k tomu, že dvě strany odmítají, tak tuto myšlenku zavrhneme"?
<SPEAKER ID="412" NAME="José Manuel Barroso">
předseda Komise. - Dám vám velice upřímnou odpověď. V této fázi nevěřím, že by byla nejmenší šance dosáhnout dohody o eurodluhopisech.
<P>
Několik členských států se k tomuto návrhu staví rezervovaně. Proto si myslím, že bychom měli pracovat na tom, abychom dosáhli nejširšího možného konsenzu se stávajícími nástroji. Řekl jsem vám velice otevřeně - a zejména Martinu Schulzovi - že mi tato myšlenka připadá zajímavá a přitažlivá. Komise ve skutečnosti předložila několik návrhů v tomto směru již v minulosti - v dobách jednoho z mých věhlasných předchůdců - ale v této fázi nejsou vhodné podmínky pro dosažení dohody.
<SPEAKER ID="413" NAME="Guy Verhofstadt">
jménem skupiny ALDE. - Mám určitou konkrétní otázku, ale chci říci, pane Barroso, že máte právo iniciativy ze strany Komise. Můžete předložit návrh o eurodluhopisech, a na to se pan Schulz ptal. Vy tohoto práva nevyužíváte, v pořádku, ale to je momentálně ve vztahu k dané záležitosti problém.
<P>
Mám konkrétní otázku k absolutoriu pro rok 2009. Existuje prohlášení o věrohodnosti generálního ředitele Generálního ředitelství pro regionální politiku, který říká, cituji, že v případě 38 ze 79 programů generální ředitelství nemá přiměřenou jistotu o legalitě a řádnosti podkladových operací ve vztahu k úhradě výdajů nahlášených za rozpočtový rok 2009. Nabízí se otázka, kdo tedy může tuto přiměřenou jistotu poskytnout. V prohlášení se dále uvádí, že v případě zbývajících 41 programů byly zjištěny významné nedostatky v počáteční fázi, před jakoukoli úhradou výdajů za rok 2009.
<P>
Moje otázka tedy zní, za předpokladu, že převezmete politickou odpovědnost za toto prohlášení, se všemi jeho důsledky, jak budete reagovat ve vztahu k členským státům?
<SPEAKER ID="414" NAME="José Manuel Barroso">
předseda Komise. - V rámci odpovědi na vaši poznámku, pane Verhofstadte, mi především dovolte, abych vám řekl, že Komise již využila svého práva iniciativy. Vzpomeňte si, že když jsme tento mechanismus zaváděli, Olli Rehn a já jsme představili možnost kolektivních záruk, která více méně mířila stejným směrem jako eurodluhopisy. Členské státy ji kategoricky odmítly.
<P>
Mohli bychom teď předložit nové návrhy, ale v tuto chvíli si nemyslím, že by bylo odpovědné předkládat opět formální návrhy, když jsme v tak citlivé situaci. Povede to jenom k rozdělení eurozóny a Evropské unie. Ale Komise již své návrhy předložila. Ležely na stole a byly zamítnuty. Taková je skutečnost.
<P>
Pokud jde o finanční výhledy, již jsem se zavázal, že předložím návrh specifického typu eurodluhopisu - eurodluhopisy europrojektu - a přestože jsem již zaznamenal určité negativní ohlasy z některých hlavních měst, stále ještě doufám, že se tento projekt uskuteční.
<P>
Pokud jde o vaši otázku, myslím si, že musíme zjistit více informací od členských států. Jak víte, kromě čtyř nebo pěti členských států nejsou připraveny k předložení prohlášení o věrohodnosti. Je pravda, co uvedl náš generální ředitel - a na co jste poukázal - že Komise někdy nemá všechny nezbytné nástroje, aby v součinnosti s členskými státy co nejdříve ověřila způsob, jímž jsou vynakládány finanční prostředky Evropské unie na vnitrostátní úrovni.
<SPEAKER ID="415" NAME="José Bové" LANGUAGE="FR">
Vážený pane předsedo, vážený pane Barroso, před rokem jste mi řekl, že GMO (geneticky modifikované organismy) zamořily vaše první funkční období a že jste chtěl tento problém postoupit zpět členským státům.
<P>
Před několika dny bylo shromážděno 1 200 000 podpisů od evropských občanů, kteří žádají zprávu nezávislého znalce o GMO. Rovněž před několika dny Rada pro životní prostředí drtivou většinou zamítla návrh komisaře Dalliho. Posudky právních poradců Rady i Parlamentu byly také negativní. A konečně, byl jste svědkem skandálu v EFSA (Evropský úřad pro bezpečnost potravin) v souvislosti s aférou Banati a otázkami vznesenými panelem. Co víc, sama EFSA se rozhodla vydat nové pokyny k hodnocení rizik pro životní prostředí.
<P>
Rád bych proto věděl, zda jste ochoten podstupovat proces vydávání veškerých nových autorizací a prodloužení autorizací, jako například v případě modifikované kukuřice MON810, dokud nevstoupí v platnost nová pravidla EFSA? Nová hodnocení rizik pro životní prostředí a nová prodloužení autorizací by měla být zpracována podle nových pravidel.
<P>
A konečně, jste ochotni znovu otevřít diskusi, abychom mohli získat nezávislé hodnocení rizik?
<SPEAKER ID="416" NAME="José Manuel Barroso">
předseda Komise. - (FR) Vážený pane předsedo, pokud jde o příslušnou občanskou iniciativu, víte, že nový systém ještě nevstoupil v platnost. Je však samozřejmé, že sledujeme iniciativy všech občanů v této věci s velkým zájmem. Odpovědný komisař se ve skutečnosti již sešel s garanty této iniciativy, přestože nebyla ještě formálně schválena.
<P>
Pokud jde o vaši otázku, budeme i nadále uplatňovat právní předpisy v jejich současné podobě. K EFSA nemáme lepší alternativu. Jedná se o nezávislý úřad, který byl zřízen, aby poskytoval posudky. Úřad shromažďuje znalecké informace v daném oboru a my se samozřejmě musíme řídit posudky, které vydává. Budeme se tedy i nadále v tomto oboru řídit právem Společenství. Komise nemůže přijmout rozhodnutí o pozastavení uplatňování práva Společenství.
<P>
Již jsem vám zcela otevřeně řekl, že nejsem spokojen se systémem, jímž se řídí GMO v Evropě. Nejsem s ním spokojen, neboť dle mého soudu není dostatečně jasný. Je to však systém, kterým jsem povinen se řídit.
<SPEAKER ID="417" NAME="José Bové" LANGUAGE="FR">
Děkuji vám za vaši odpověď. EFSA ovšem již zavedla nové pokyny, které jsou mnohem přísnější. Jste ochotni souhlasit s tím, že všechny nové autorizace, jež byly uděleny za toto poslední období, a problém týkající se MON810, by měly být přezkoumány na základě těchto nových pokynů?
<P>
Nemůžeme dnes akceptovat hodnocení rizik pro životní prostředí, která byla provedena na základě původních pravidel. Proto vám kladu tuto otázku ve vší konkrétnosti a chtěl bych, abyste celou diskusi na toto téma vrátili na samý počátek a nečekali až do roku 2012. Směrnice 2001/18/ES má být aktualizována v roce 2012: tento proces musí být posunut dopředu.
<SPEAKER ID="418" NAME="José Manuel Barroso">
předseda Komise. - (FR) Jako vždy jindy bereme v úvahu návrhy a podněty nezávislého orgánu, v tomto případě Evropského úřadu pro bezpečnost potravin se sídlem v Parmě. Pokud tedy tento úřad předkládá nové pokyny, velice pečlivě je prostudujeme.
<P>
To je asi vše, co vám v této fázi mohu říci. Ovšem právní rámec, jímž se řídí schvalování GMO, nebyl doposud změněn. Do doby, než dojde ke změně, se tedy musím přidržovat stávajícího systému, nicméně budeme připraveni posoudit všechny nové pokyny a nesmírně pečlivě se s nimi seznámit.
<SPEAKER ID="419" NAME="Michał Tomasz Kamiński" LANGUAGE="PL">
Vážený pane předsedo, konsorcium Gazprom a Nord Stream začalo od 9. dubna pokládat potrubní systém, který je známý pod názvem Severní plynovod. Nechci se zaměřovat na ekologické aspekty tohoto projektu, neboť tato sněmovna o nich již diskutovala. Chci vás jenom upozornit na jeden problém - potrubí, které bylo položeno, značně komplikuje velkým lodím přístup do polského přístavu Świnoujście. Tento přístav je významným zdrojem pracovních příležitostí pro mnohé Poláky v západním Polsku, v regionu, který je postižen často velmi vysokou mírou nezaměstnanosti. Polsko na tento problém poukázalo v průběhu bilaterálních jednání a já měl dojem, že se zde také zabýváme problémy souvisejícími s konkurenceschopností. Přímo na dosah, za hranicí v Německu, se nachází přístav Rostock. Přeji mu rychlý rozvoj, ale zároveň bych si přál, aby se se všemi přístavy v Evropě zacházelo stejně, aby si mohly navzájem konkurovat a aby technická řešení přijatá jedním z členských států nebránila rozvoji přístavu v jiném členském státě.
<SPEAKER ID="420" NAME="José Manuel Barroso">
předseda Komise. - Jsem si vědom toho, že zde v určitém okamžiku zazněly obavy, že přístup do příslušných polských přístavů bude omezen. Podle informací, které má Komise k dispozici, ovšem německý důlní úřad ve Stralsundu jako jednu z podmínek příslušného povolení pro společnost Nord Stream stanovil požadavek vypracování upravené analýzy rizika pro část plynovodu na německém území, neboť v této fázi byly polskou stranou předloženy plány počítající s uzpůsobením obou přístavů pro lodě, které potřebují hlubší ponor. V návaznosti na tuto analýzu bude plynovod položen na mořském dně s půlmetrovou izolací v přibližné délce 20 km.
<P>
Kromě toho analýza plánované trasy v německém regionu EEZ vedla k rozhodnutí zvolit alternativní trasu o délce 12 km. Konečné povolení udělil Spolkový úřad pro námořní plavbu a hydrografii letos v únoru.
<P>
Podle informací, které máme k dispozici od německých úřadů a developera, byla přijata obě výše uvedená opatření s cílem zajistit následně po výstavbě plynovodu volný přístup do polských přístavů. Omlouvám se, že v odpovědi hodně zacházím do technických podrobností, ale jsou to ty nejlepší informace, které máme.
<SPEAKER ID="421" NAME="Michał Tomasz Kamiński" LANGUAGE="PL">
Vážený pane Barroso, vy jste mnohokrát prokázal, že se k členským státům chováte férově. Doufám, že se v této záležitosti Evropská komise zachová k mé zemi obdobně férovým způsobem. Chtěl bych vás jenom upozornit na skutečnost, že vy sám jste připustil, že vycházíte především z údajů, které vám předložila německá strana. Chtěl bych apelovat na Evropskou komisi, aby v této záležitosti vzala v úvahu také radu nezávislých znalců, přestože bych chtěl i nadále zdůraznit, že mám velkou důvěru ve váš férový přístup ke všem členským státům Evropské unie.
<SPEAKER ID="422" NAME="José Manuel Barroso">
předseda Komise. - Děkuji vám za vaše připomínky, pane Kamiński. Komise se problémem plynovodu Nord Stream skutečně zabývá velice pečlivě. Jsme si vědomi citlivosti této věci ve vztahu k životnímu prostředí a také z jiných hledisek a budeme ji proto velice pečlivě sledovat.
<SPEAKER ID="423" NAME="Lothar Bisky" LANGUAGE="DE">
Vážený pane předsedo, vážený pane Barroso, když jste reagoval na otázky pana Schulze, konstatoval jste, že návrh na vydání eurodluhopisů pravděpodobně nebude úspěšný. V minulosti nám bylo řečeno, že nebude nic z daně z finančních transakcí a stejně tomu bylo i v případě jiných návrhů. Nyní se ocitáme ve třetím roce po nástupu finanční krize a já se teď ptám sám sebe, zda budete schopni souhlasit s rozšířením souboru opatření na záchranu eura - což by bylo, samozřejmě doplňkové opatření - nebo zda máme očekávat, že než přijde víkend, vy a jiní činitelé zamítnete ještě další soubor návrhů. Moje otázka zní: kolik nás stojí tato prodleva, především s ohledem na to, že je naprosto jasné, že je nesmírně nákladná?
<SPEAKER ID="424" NAME="José Manuel Barroso">
předseda Komise. - Evropským hlavám států a vlád musíme říci jednu věc: tento týden, až se sejdeme - protože předseda Komise je přítomen také jako člen Evropské rady - nebudeme si jenom navzájem vyměňovat názory nebo řešit politiku či ekonomiku, budeme se zabývat trhy.
<P>
Toto jsou nesmírně citlivé otázky, v souvislosti s nimiž musí být podle mého názoru naše připomínky jistým způsobem umírněné.
<P>
Vzhledem k tomu, že mám povinnost jednat se všemi z vás transparentně, odpověděl jsem již velice otevřeně na otázku, kterou mi položil pan Schulz. Byly předloženy některé zajímavé návrhy týkající se eurodluhopisů. Myslím si, že bychom tento návrh neměli odepsat, ale je zjevné, že v této fázi pro něj neexistuje konsenzus. Nebudu trvat na něčem, co je pro mě evidentně otázka, jež nás rozděluje. Máme v současné chvíli k dispozici nástroje, u nichž jsme dospěli ke konsenzu a na kterých můžeme pracovat a pokusit se najít konzistentní, důrazné opatření, které bude chránit eurozónu a Evropskou unii.
<SPEAKER ID="425" NAME="Lothar Bisky" LANGUAGE="DE">
Vážený pane předsedo, vážený pane Barroso, mám jenom stručnou doplňující otázku: existují ještě nějaké další nástroje, které jsou zatím projednávány? Jsem v tomto ohledu zřejmě nedostatečně informován. Je třeba něco udělat a pravděpodobně se shodneme na tom, že nástroje, které máme k dispozici, by měly být skutečně použity.
<SPEAKER ID="426" NAME="José Manuel Barroso">
předseda Komise. - Diskutujeme o mnohých otázkách a mnohých případných alternativních nástrojích. Na posledním zasedání euroskupiny byly posuzovány různé možnosti a různé podněty a Komise je v kontaktu se všemi zúčastněnými stranami.
<P>
Já sám a Olli Rehn jsme konzultovali nejenom členské státy, ale také prezidenta Evropské centrální banky, výkonného ředitele Mezinárodního měnového fondu a jiné velice důležité aktéry v této oblasti, ale chtěl bych se vyvarovat toho, abychom, jako tomu bylo někdy v minulosti, činili velice důležitá oznámení, po kterých nenásledovaly konkrétní činy.
<P>
Napříště musíme udělat pravý opak a přijít s reálnými závěry, jakmile budeme připraveni. Proto Komise velice aktivně spolupracuje se všemi členskými státy a s dalšími orgány s cílem co nejdříve přistoupit ke komplexní reakci.
<SPEAKER ID="427" NAME="Nigel Farage">
jménem skupiny EFD. - Pane Barroso, nedávný rozruch kolem WikiLeaks vyvolal smíšené pocity. Někteří lidé vyjádřili názor, že transparentnost je pozitivní věc a jiní se přiklonili ke stanovisku, že tyto uniklé informace pravděpodobně poškodí mezinárodní diplomacii. Obzvláště mě ale pobavily zmínky o vás na WikiLeaks, hodnotící vaši cestu do Ruska a poukazující na skutečnost, že vás tam ignorovali a nepřizvali k některým jednáním, a také pohrdavý ruský názor, že nejste nic víc než jenom velebený mezinárodní státní úředník.
<P>
Pane Barroso, zkuste si vzpomenout: o této věci jsme již tady diskutovali. Upozorňoval jsem vás znovu a znovu, že jste nebyl přímo zvolen lidmi a že tedy nemáte žádnou skutečnou legitimitu. Je skutečnost, že jste nebyl zvolen, důvodem pro to, že nemáte větší respekt na světové scéně a že evropské národy vámi a celou Komisí čím dál větší měrou pohrdají?
<SPEAKER ID="428" NAME="José Manuel Barroso">
předseda Komise. - Nečekal bych od vás, pane Farage, že budete na stejné lodi s Rusy - protože přesně to vyplývá z toho, co říkáte, že s nimi souhlasíte! Mám-li být upřímný, byl jsem zvolen tímto parlamentem, v tajném hlasování a proto se domnívám, že si zasloužím respekt tohoto parlamentu, od všech jeho poslanců.
<P>
(Potlesk)
<P>
Evropská unie, kterou tvoří 27 demokratických zemí, má originální způsob volby předsedy Komise, a to právě proto, že nejsme státem. Jsem si jistý, že byste nebyl příznivcem evropského sjednoceného státu. Jelikož nejsme sjednoceným státem, neprobíhá také přímá volba prezidenta Evropské unie. Prezidenta Evropské unie nemáme; máme předsedu Komise. Je tomu tak, ať se vám to líbí, nebo nelíbí - mně se to líbí víc než vám! - ale skutečnost je taková, že jsem byl zvolen tímto parlamentem, a dále je zde předseda Evropské rady, který byl jmenován hlavami států a vlád.
<P>
Taková je naše struktura správy a řízení a myslím si, že to je demokratický způsob, jak usměrňovat rozmanitost Evropské unie. Doufal bych, že alespoň poslanci Evropského parlamentu budou respektovat orgány, jež máme v Evropské unii, když už je nerespektují ostatní.
<SPEAKER ID="429" NAME="Nigel Farage">
jménem skupiny EFD. - Dobrá, pane Barroso, moc jsem se pobavil! To, že jste schopen se před nás postavit a chlubit se, že jste byl zvolen tajnou volbou a že vám to dává jakousi demokratickou legitimitu, je ten nejbizarnější přístup, s nímž jsem se kdy v životě setkal.
<P>
Skutečnost je taková, že Komise má výhradní právo navrhovat typ právních předpisů, který evropskou ekonomiku v její současné podobě poškozuje. Existují nějaké okolnosti, za kterých by podle vašeho názoru národy Evropy měly uspořádat referendum, aby mohly o těchto otázkách rozhodnout?
<P>
(Námitky různých poslanců z pléna)
<SPEAKER ID="430" NAME="Předseda">
Vážení kolegové, je mi líto, ale připomínky z pléna nepřijímáme. Rádi bychom pokračovali v jednání.
<SPEAKER ID="431" NAME="José Manuel Barroso">
předseda Komise. - Volby v Parlamentu byly veřejné. Mnozí lidé se však domnívají, že nejsvobodnějšími volbami jsou takové volby, kde každá osoba - nebo každý poslanec - může činit rozhodnutí tajně. V totalitních systémech tajné volby obvykle nejsou povoleny právě kvůli potlačování svobod jednotlivce. To je moje první poznámka.
<P>
Za druhé, pokud jde o referenda, teorie ústavního práva a demokratické správy připouští referenda, stejně tak jako i zastupitelskou demokracii. Mimochodem, Británie je země, která má pravděpodobně největší zásluhy na rozvoji zastupitelské demokracie. V demokratickém režimu je naprosto legitimní přijímat rozhodnutí prostřednictvím zastupitelské demokracie. Úloha parlamentů, ať už se jedná o vnitrostátní parlamenty nebo Evropský parlament, je v demokratickém režimu nesmírně důležitá. Osobně si myslím, že některé připomínky proti zastupitelské demokracii nesvědčí o skutečně demokratickém smýšlení, jsou-li proneseny takto negativistickým způsobem.
<SPEAKER ID="432" NAME="Andrew Henry William Brons" AFFILIATION="NI">
Čína má velký přebytek své obchodní bilance s Evropskou unií. Přebytek služeb Evropy je příliš malý na to, aby tento rozdíl vykompenzoval. Čína dosahuje svého obchodního přebytku uměle nízkou hodnotou své měny, úrovní mezd stlačených na minimum, tak, aby byl dovoz do Číny nerentabilní a vývozní ceny byly podstatně nižší než evropské ceny, a za třetí, ignorováním mezinárodních patentových práv tak, aby čínské podniky mohly mít užitek z výzkumu a vývoje, který samy neprovádějí.
<P>
Čína rychle hromadí devizové rezervy a přebírá kontrolu nad tenčícími se světovými zdroji. Evropské země se stávají poslušnými oběťmi neúprosného globálního konkurenta, který má prostředky k tomu, aby zničil naši existenci. Evropské země musejí jednotlivě - což bych upřednostňoval - nebo společně chránit naše jednotlivá odvětví.
<P>
Proč Komise dovolí, aby podniky a pracovníci Evropské unie byli vystaveni nekalé hospodářské soutěži ze strany Číny?
<SPEAKER ID="433" NAME="José Manuel Barroso">
předseda Komise. - Dovolte mi poznamenat, že budeme mnohem úspěšnější, pokud budeme postupovat společně a nikoli izolovaně.
<P>
Upřímně řečeno, nedomnívám se, že by naše jednotlivé členské státy měly dostatečný vliv k tomu, aby mohly uplatňovat jakýkoli typ opatření vůči Číně. Evropská unie jako celek může s Čínou spolupracovat, a to také děláme. Jak víte, prosazujeme principy volného obchodu, ale také obchodu respektujícího určitá pravidla. Pokud jsme byli kupříkladu přesvědčeni, že existuje důvodné podezření na dumping, zavedli jsme ve vztahu k Číně protidumpingová opatření. Nebylo to jednoduché, protože některé členské státy se proti těmto opatřením postavily, ale přesto jsme je přijali. Pokaždé, když se sejdeme s čínským vedením, diskutujeme o právech duševního vlastnictví a o tom, že je třeba, aby čínská strana dodržovala některé základní principy, abychom s ní mohli i nadále realizovat volný obchod. To je přesně náš program: pozitivním způsobem s Číňany spolupracovat a zároveň pevně trvat na určitých principech, které jsou klíčové pro naše obchodní zájmy.
<P>
Mimochodem, naprosto jasně jsme se vyslovili v tomto smyslu na posledním summitu.
<SPEAKER ID="434" NAME="Andrew Henry William Brons" AFFILIATION="NI">
Řekl jste, že věříte v obchod, který respektuje určitá pravidla, ale o tento typ obchodu tu neběží. Ve skutečnosti praktikujeme obchod zvýhodňující Čínu.
<P>
Podaří se Komisi přimět Čínu, aby se zřekla dotování určitých odvětví, aby dovolila posílení vlastní měny nebo v praxi respektovala mezinárodní vlastnická práva, která zřejmě tvoří přibližně 5 % čínského HDP? Nebude nakonec nutné zcela zamezit dovozu čínského zboží?
<SPEAKER ID="435" NAME="José Manuel Barroso">
předseda Komise. - Je jasné, že Komise bude úspěšná, pokud bude mít plnou podporu našich členských států. Usilujeme o to a důsledně se snažíme prosazovat především koncept reciprocity. Koncept reciprocity spočívá v naší snaze zachovat otevřenost trhů. Jsme přesvědčeni, že to je v našem zájmu. Evropská unie je zdaleka největším vývozcem na světě, větším než Čína, a je proto důležité zachovat otevřenost trhů. Zastáváme ovšem názor, že naši partneři musejí respektovat některá základní pravidla.
<P>
Pokud jde o směnné kurzy, jak víte, Evropská unie se na posledním zasedání skupiny G20 velice aktivně snažila zajistit, aby tento problém byl řešen konstruktivním způsobem a na základě vzájemné součinnosti, protože jsme přesvědčeni, že i tuto záležitost je třeba projednat v kontextu hledání cest, jak vyřešit propastné rozdíly mezi jednotlivými státy v rámci světové ekonomiky.
<SPEAKER ID="436" NAME="Předseda">
Nyní se dostáváme k druhé části doby vyhrazené pro otázky předsedovi Komise, postupu "catch-the-eye". Tématem je WikiLeaks a bezpečnost na internetu.
<SPEAKER ID="437" NAME="Carlos Coelho" AFFILIATION="PPE">
(PT) Vážený pane předsedo, vážený pane Barroso, nebudu po vás chtít, abyste řešil problémy diplomacie Spojených států, ani abyste se vyjadřoval k přednostem a nedostatkům počítačových sítí, ke svobodě informací nebo k hanebným výzvám k likvidaci Juliana Assange. Chci říci, že nemáme právo ignorovat jakékoli informace, které se dostanou do veřejného prostoru.
<P>
Požádal jsem předsedu Výboru pro občanské svobody, spravedlnost a vnitřní věci a předsedu podvýboru pro lidská práva, zda bychom mohli znovu prodiskutovat šetření činnosti Ústřední zpravodajské služby Spojených států v Evropě, které provedl Parlament v roce 2007 prostřednictvím komise, jíž jsem měl tu čest předsedat. Tenkrát jsem vám složil poklonu: Barrosova Komise nám poskytovala potřebnou součinnost, byla nám nápomocná a jednala velice transparentně. V tom se její postoj naprosto lišil od Rady, která některé věci opomíjela a při svých jednáních s Parlamentem vědomě lhala. Chtěl bych vám položit zcela prostou otázku: je Barrosova Komise připravena opět spolupracovat s Evropským parlamentem zcela transparentním způsobem?
<SPEAKER ID="438" NAME="José Manuel Barroso">
předseda Komise. - (PT) Evropská komise, jíž mám tu čest předsedat, s Evropským parlamentem vždy spolupracuje naprosto otevřeně a nejinak tomu bude i v budoucnosti. Ani v nejmenším o tom nepochybuji a děkuji vám za vaše slova o Komisi, které předsedám. Jsem přesvědčen, že je důležité, abychom dodržovali nejnáročnější kritéria a zásady transparentnosti a férové spolupráce mezi orgány ve všech vztazích mezi Komisí a Parlamentem.
<SPEAKER ID="439" NAME="Edit Herczog" AFFILIATION="S&amp;D">
Chtěla bych vám položit tutéž otázku. Evropané jsou dnes závislí na digitálních technologiích a přejeme si být takto závislí, avšak za předpokladu, že se na internetu cítíme bezpečně. Komise si musí vytknout jako prioritu předložení návrhů týkajících se bezpečnosti 500 milionů evropských občanů. Jaké jsou její plány ohledně udržení bezpečnosti na internetu a ochrany soukromí jeho uživatelů, aby nebyl ani jeden z těchto aspektů opomenut?
<SPEAKER ID="440" NAME="José Manuel Barroso">
předseda Komise. - Některé z těchto záležitostí spadají do kompetence členských států, ale v oblastech, za které odpovídáme my, jsme v nedávné době navrhli některá zlepšení. Pokud jde o právní předpisy upravující přístup k dokumentům, předložili jsme některé návrhy komisaře Malmströma a tyto návrhy teď posuzujete. Předložili jsme také návrhy týkající se bezpečnosti na internetu, protože, jak jste správně zmínila, naše závislost na digitálních technologiích se neustále prohlubuje.
<P>
Je velice důležité, abychom v digitálním prostoru měli svobodu, musí se ale samozřejmě jednat o odpovědnou svobodu, která nebude znamenat popření důležitých práv, jako je například právo na ochranu soukromí. Ochrana údajů je proto také otázkou základních práv a jsme přesvědčeni, že Komise předložila přijatelné návrhy, které dosahují optimální vyváženosti mezi svobodou - jejíž význam je neoddiskutovatelný - a odpovědným používáním internetu.
<SPEAKER ID="441" NAME="Graham Watson" AFFILIATION="ALDE">
Předseda Komise nám trochu nevkusně vysvětlil své názory na problém WikiLeaks. Existuje nějaká oblast, na kterou se mohu zeptat a v souvislosti s níž jeho názory doposud neunikly na WikiLeaks?
<P>
Pane předsedo, zodpověděl jste otázky týkající se vydávání eurodluhopisů jako prostředku k financování současných výdajů členských států. Chápu a sdílím s vámi některé obavy vyjádřené v souvislosti s tímto postupem. Nejste si ale vědom, jaký potenciál existuje v oblasti dluhových nástrojů v souvislosti s racionální fiskální politikou týkající se eura?
<P>
Vzhledem k tomu, že nám pan Oettinger říká, že potřebuje finanční prostředky ve výši 1 miliardy EUR po dobu 10 let na investice do energetické infrastruktury - to jest asi 100 miliard EUR ročně, abychom byli schopni se vyrovnat s dvojí výzvou, již představují změny klimatu a energetická bezpečnost - a vzhledem k tomu, že by se jednalo o mimořádně ambiciózní projekt pro Evropskou investiční banku, nemohli byste předložit návrhy na vydání eurodluhopisů, které by sloužily k financování investic do infrastruktury a nikoli k financování státních výdajů?
<SPEAKER ID="442" NAME="José Manuel Barroso">
předseda Komise. - Vážený pane Watsone, nepřišel jsem sem proto, abych s vámi řešil problém WikiLeaks! Můj postoj k této věci již znáte. V mém projevu o stavu Unie, který jsem vám přednesl, jsem se zmínil, že předložím návrhy na vydání eurodluhopisů, které budou mít formu projektového financování infrastruktury. Tato forma dluhopisů by neměla přispívat k dalšímu zadlužování členských států nebo ke krytí nadměrného dluhu - protože v Evropě máme problém s nadměrným dluhem - ale výhradně k financování některých důležitých projektů v oblasti infrastruktury, zejména s podporou Evropské investiční banky - jak jste správně řekl.
<P>
Je to důležitou součástí našeho programu a našeho finančního výhledu. V červnu předložíme některé konkrétní návrhy v této věci. Pokusme se vytvořit potřebný konsenzus v této věci, protože se domnívám, že je to jeden ze způsobů, jak řešit náš současný problém. V rozpočtech našich členských států jsou prováděny zásadní škrty a zároveň potřebujeme zajistit financování pro některé stěžejní evropské projekty.
<SPEAKER ID="443" NAME="Raül Romeva i Rueda" AFFILIATION="Verts/ALE">
(ES) Vážený pane Barroso, znepokojuje mě obsahová stránka věci. Připadá mi, že v tomto případě si ventilujeme své emoce na někom, kdo je pouhým zprostředkujícím článkem, místo toho, abychom se zabývali podstatou problému. Hlavním problémem, který je třeba hledat za fenoménem WikiLeaks, je zprostředkovávaný obsah, který je prokazatelně pravdivý.
<P>
Celá léta jste vy a jiní vaši kolegové, jako například pan Miguel Moratinos, upírali většině právo získat informace o obsahu věcí. Popírali jste fakt, že evropští činitelé uzavřeli tajné dohody se Spojenými státy podporující určité nezákonné postupy Spojených států.
<P>
Víme, že to je pravda, že se to stalo, a pořád ještě čekáme na odpověď mnohých ministerstev zahraničí a zejména na vaši odpověď v této záležitosti. Jsem přesvědčen, že je nezbytné, abyste nám podal vysvětlení ohledně tohoto konkrétního obsahu.
<P>
V návaznosti na to mám další otázku týkající se kampaně proti Julianu Assangeovi. Myslím si, že je opravdu důležité, abychom vzali v potaz rizika, kterým tato osoba v současné době čelí. Nesmíme zapomenout, že udělal něco, co bylo nezbytné: vynesl na světlo pravdu.
<P>
Doufám, že to také pochopíte, a doufáme v to všichni zde v Parlamentu: že nám podáte vysvětlení, buď zde nebo ve výboru, jehož činnost bychom měli obnovit, abychom zjistili skutečnou pravdu.
<SPEAKER ID="444" NAME="José Manuel Barroso">
předseda Komise. - (PT) Pokud jde o obsah, všechny informace, které vyšly najevo, se týkají činností členských států, nikoli Evropské komise. Členské státy musejí podat veškerá vysvětlení a jsem přesvědčen, že to udělají, jako demokratické státy, jimiž jsou. Vím, že některé členské státy podnikly kroky směřující k informování veřejnosti o konkrétních operacích, ze kterých byly obviněny.
<P>
Pokud jde o práci Komise, jak vážený poslanec pan Coelho před malou chvílí uvedl, Komise udělala vše, co bylo v jejích silách, aby Parlamentu a evropské veřejnosti poskytla maximální možný rozsah informací. Pokud jde o Juliana Assange, nemám k tomu co dodat. Byl obviněn z trestných činů a obvinění proti němu vznesl jeden z členských států - Švédsko - tedy demokratická země a v současné době na něj Švédsko vydalo evropský zatýkací rozkaz, který posuzují britské soudní orgány. Komise k tomu přirozeně nemá co říci, kromě toho, co je zjevné: každý obviněný je nevinný, dokud se nepodaří prokázat jeho vinu.
<SPEAKER ID="445" NAME="Georgios Papanikolaou" AFFILIATION="PPE">
(EL) Vážený pane předsedo, v současném okamžiku ve světě počítačových technologií zuří válka. Podle informací z tisku v průběhu posledních několika dnů zahájily tisíce hackerů počítačové útoky na společnosti, které se snažily dostat projekt WikiLeaks z internetu nebo jej zničit finančně a odříznout jej od zdrojů financování.
<P>
Společnosti jako MasterCard, Visa a PayPal byly zasaženy počítačovými útoky typu DDOS (Distributed Denial of Service, distribuované odmítnutí služby), spočívajícími v tom, že se tisíce počítačů snaží připojit ve stejném okamžiku na stejnou internetovou stránku; tím ji zahltí a způsobí její zhroucení.
<P>
Všichni si uvědomujeme, že tato situace působí problémy veřejným transakcím obecně. Moje otázka je jednoduchá: jsme přesvědčeni, že máme na úrovni Společenství spolehlivou bezpečnostní síť, která ochrání elektronicky prováděné veřejné transakce, pokud nastane krizová situace tohoto typu?
<SPEAKER ID="446" NAME="José Manuel Barroso">
předseda Komise. - Obávám se, že na to nejsme zcela připraveni, což je také důvod, proč Komise v nedávné době předložila některé návrhy týkající se boje s tímto typem počítačového útoku.
<P>
Bylo to z podnětu komisaře Malmströma a nyní se tyto návrhy vztahují na všechny typy počítačových útoků. Pokud jde o počítačové útoky, o kterých jste se zmínil, rád bych vás informoval, že Ministerstvo zahraničí Spojených států popírá, že by dalo jakékoli přímé pokyny společnostem PayPal, Visa nebo MasterCard, nemohu tedy nijak komentovat rozhodnutí těchto společností poskytovat nebo neposkytovat služby WikiLeaks. Komise je proti jakémukoli typu počítačových útoků prováděných jednou či druhou stranou v tomto sporném případě.
<SPEAKER ID="447" NAME="Ana Gomes" AFFILIATION="S&amp;D">
(PT) Vážený pane předsedo, zveřejnění tajné diplomatické korespondence Spojených států ze strany WikiLeaks a renomovaných mezinárodních médií je možné jenom díky ohromnému selhání bezpečnostního systému Spojených států způsobenému neúměrným rozšířením okruhu adresátů sdělení Ministerstva zahraničí a Ministerstva obrany.
<P>
Jaké důsledky by podle vašeho názoru toto selhání mohlo mít pro budoucnost transatlantického vztahu, zejména na úrovni sdílení diplomatických a zpravodajských informací? A dále pak, jaká ponaučení z toho pro nás vyplynula ve vztahu k posílení bezpečnosti komunikačních sítí mezi evropskými orgány a fungování Evropské služby pro vnější činnost, včetně sítě Correspondence Européenne (evropské korespondence) a zabezpečení proti počítačovým útokům?
<SPEAKER ID="448" NAME="José Manuel Barroso">
předseda Komise. - (PT) Za prvé, jsme přesvědčeni, že to, co se stalo ve Spojených státech, by se mohlo stát prakticky v jakémkoli bezpečnostním systému. Žádný bezpečnostní systém není absolutně chráněný proti možnosti, že někdo poruší zákon.
<P>
Je pravda, že v rámci systému používaného ve Spojených státech, podle informací, které jsme získali, měly zřejmě stovky tisíc osob přístup k přísně tajným informacím; na druhé straně ale v systémech, které ctí hodnoty svobody, což je také případ evropských systémů, je stoprocentní bezpečnost nemožná. Z tohoto důvodu jsme odhodláni spolupracovat s našimi partnery a přáteli ve Spojených státech s cílem posílit bezpečnost, ale vždy také se zřetelem k respektování základních svobod, a jsme přesvědčeni, že je důležité najít přiměřenou rovnováhu mezi těmito dvěma póly, jak jsem již před chvílí řekl.
<P>
Je pravda, že především kvůli aktivitám mezinárodního terorismu vzniká potřeba vyměňovat si určité mimořádně citlivé informace. Zároveň bychom tak měli činit v souladu s kritérii obezřetnosti a s obecným zřetelem k zásadám přiměřené rovnováhy.
<SPEAKER ID="449" NAME="Sonia Alfano" AFFILIATION="ALDE">
(IT) Jak je zřejmé z prohlášení vládních představitelů četných států, mimořádná horlivost, s níž je Julian Assange vyšetřován, má jednoznačně za cíl potrestat jeho osobu i projekt WikiLeaks za to, že světu prozradil některé přísně tajné informace, jako například aktivity ministryně zahraničí Spojených států Hillary Clintonové, která žádala velvyslanectví Spojených států v Římě a v Moskvě o informace o jakýchkoli osobních investicích pana Berlusconiho a pana Putina, které by mohly ovlivnit zahraniční nebo hospodářské politiky Itálie a Ruska. Pan Berlusconi byl v depeši popisován jako mluvčí pana Putina v Evropě.
<P>
Je zjevné, že jsme zde svědky bezprecedentních sankcí a perzekuce vůči člověku a organizaci, jejichž jediným zločinem je to, že svět upozornili na určité stinné stránky, které dostaly vládní činitele do trapné situace. Je proto naší povinností hájit svobodu WikiLeaks a zaručit spravedlivé zacházení s Julianem Assangem, který by se měl zodpovídat za své případné trestné činy, budou-li prokázány, ve spravedlivém procesu.
<P>
Vyzývám proto Komisi, aby vyjádřila svůj postoj k aféře WikiLeaks a aby vysvětlila, jak hodlá sledovat situaci v souvislosti s touto aférou, aby nebyla zneužita k zákroku proti svobodě informací a k zavedení omezení na internetu, který se zase jednou ukázal jako mimořádně účinný demokratický nástroj a který je proto třeba chránit.
<SPEAKER ID="450" NAME="José Manuel Barroso">
předseda Komise. - Jak jsem uvedl již dříve, nemohu se vyjadřovat ke konkrétním případům nebo obviněním z trestných činů.
<P>
Pokud jde o pana Assange, obvinění vzešlo ze švédského justičního systému a nyní je posuzuje britský justiční systém. Švédsko i Spojené království dodržují zásady právního státu. Musíme dát volný průběh běžnému výkonu práva. Nemohu se k tomu vyjadřovat - a neměl bych se k tomu vyjadřovat - právě proto, že velice respektuji presumpci neviny a individuální práva každého člověka. Z těchto důvodů se k tomu nemohu vyjadřovat.
<P>
Pokud jde o další vaše poznámky k únikům informací na stránce WikiLeaks, myslím si, že mi nepřísluší se k nim vyjadřovat. Tyto poznámky se týkají údajných výroků diplomatů Spojených států a odpovědnost za ně tedy nesou oni. Nemohu se k nim vyjadřovat. Mohu vám pouze sdělit náš postoj, který se neztotožňuje s postojem Spojených států. Náš postoj - evropský postoj - je v záležitosti, na kterou jste se nás tázala, jasný. Nemusíme se vyjadřovat ke konkrétním únikům informací, ať již pocházejí z WikiLeaks, nebo z jiného zdroje.
<SPEAKER ID="451" NAME="Takis Hadjigeorgiou" AFFILIATION="GUE/NGL">
(EL) Vážený pane předsedo, myslím si, že nám pořád uniká podstata věci. Alespoň vaše odpovědi by to naznačovaly. Především musím říci, že jsem absolutně šokovaný - a chtěl bych vědět, zda ten pocit se mnou sdílíte - z toho, jak evropské orgány neuvěřitelným způsobem mlčí k tomuto případu potlačování svobody projevu. Obránci svobody projevu se v této sněmovně bohužel nevyskytují. Zmizeli.
<P>
Moje otázka zní: myslíte si, že je tento případ zneužíván k potlačování prostředků k přenosu údajů? Všichni se tady halasně zastáváme práva Číňanů a Kubánců na přístup k internetu - a to plným právem; ale co můžeme a měli bychom udělat nyní, když je toto právo skutečně potlačováno? Co může a co by měla udělat Komise?
<P>
Moje otázka je velice konkrétní: co uděláte proto, abyste zajistili, že evropská veřejnost bude mít možnost přístupu na internetovou stránku WikiLeaks?
<SPEAKER ID="452" NAME="José Manuel Barroso">
předseda Komise. - V prvé řadě je třeba říci, že podstatný problém, který jsme řešili, spočívá v tom, že svoboda projevu, ve všech svých podobách, je nejenom základním lidským právem, ale úhelným kamenem všech demokratických společností. Je neoddiskutovatelným prvkem demokratického systému.
<P>
Zároveň je také zřejmé, že existují informace, ať už soukromé, obchodní nebo právní, které jsou samotnou svou povahou citlivé a nemohou být přístupné širší veřejnosti. Ochrana údajů je rovněž zakotvena v základních právech. Všechny naše členské státy mají předpisy na ochranu údajů a citlivých informací určitého typu ve prospěch veřejnosti a takový je i náš postoj, pokud jde o svobodu projevu a ochranu údajů.
<P>
Co se týče obvinění vznesených proti konkrétní osobě, nemohu suplovat soud. Komisi také nepřísluší, aby se vyjadřovala ke konkrétním obviněním proti konkrétním osobám, neboť Komise není soudem, soudní pravomoc jí nepřísluší a nevyslovuje tedy žádné předpoklady ohledně viny či neviny konkrétních osob.
<SPEAKER ID="453" NAME="Tunne Kelam" AFFILIATION="PPE">
Nová koncepce NATO požaduje koordinaci národních prostředků počítačové obrany tak, aby všechny orgány NATO byly soustředěny pod centralizovanou počítačovou obranou. Jak chápete úlohu Evropské komise v procesu zlepšování koordinace systémů počítačové obrany jednotlivých členských států, které mají různou úroveň a zlepšování spolupráce s NATO? Převezme například baronka Ashtonová některé otázky bezpečnosti na internetu, které v současnosti spadají do rámce obranných politik? Potřebujete k definování komplexní reakce na výzvy spojené s bezpečností na internetu na úrovni Společenství rozsáhlejší společný průzkum v Evropské unii?
<SPEAKER ID="454" NAME="José Manuel Barroso">
předseda Komise. - To v zásadě nespadá do kompetence Komise, ale do kompetence baronky Ashtonové jako vysoké představitelky Unie. Připravuje tento typ opatření s našimi hlavními partnery. Při posledním summitu s prezidentem Obamou jsme na pořad jednání zařadili také naši spolupráci v oblasti bezpečnosti na internetu.
<P>
Je to důležitý problém, nejenom pro NATO, ale také pro naše bilaterální vztahy se Spojenými státy. Pracujeme na tom. Jsme přesvědčeni, že bezpečnost na internetu čelí závažným hrozbám. Některé členské státy - domnívám se, že i vaše země - již byly vystaveny počítačovým útokům. Jsme přesvědčeni, že je důležité tuto věc řešit. Musíme ji řešit i na úrovni Společenství, v této záležitosti však nesou určitou odpovědnost také členské státy. Vysoká představitelka vyvíjí úsilí směřující k definování konzistentního přístupu k problémům bezpečnosti na internetu. Plně toto úsilí podporuji.
<SPEAKER ID="455" NAME="Derek Vaughan" AFFILIATION="S&amp;D">
V celé Evropě tento konkrétní případ provázela značná publicita. Jedna z věcí, které lidi znepokojují, je otázka, co to bude znamenat pro budoucnost bezpečnosti na internetu v celé Evropské unii. Nemyslím si, že by mnoho lidí příliš znepokojoval osud osoby, o kterou v tomto případě jde. Jsou znepokojeni tím, jak se důsledky tohoto případu projeví v celé Evropě. Myslím si prostě, že je důležité, aby Evropská unie měla konkrétní politiku reagující na daný problém.
<P>
Žádám Komisi, aby do těchto diskuzí zapojila co možná největší počet partnerů, nejenom na úrovni členských států, ale také na dalších úrovních státní správy v celé Evropské unii tak, aby například bezpečnost na internetu byla rovněž důležitým problémem, jímž se budou zabývat orgány regionální i místní správy.
<SPEAKER ID="456" NAME="José Manuel Barroso">
předseda Komise. - Plně se ztotožňuji s názorem, který jste právě vyjádřil. To je přesně linie, na které pracujeme.
<P>
Poměrně nedávno byla Evropská unie vystavena počítačovým útokům proti veřejným i soukromým organizacím v Estonsku a v Litvě (v Estonsku v roce 2007 a v Litvě v roce 2008). Každý den jsou páchány tisíce počítačových útoků proti orgánům Evropské unie a jiným veřejným orgánům.
<P>
Komise nedávno reagovala na tuto znepokojivou situaci tím, že dne 30. září předložila návrh směrnice o útocích proti informačním systémům, kterou se ruší příslušné rámcové rozhodnutí z roku 2005. Celkovým cílem směrnice je bojovat proti rozsáhlým útokům vznikajícím v Evropské unii a zaměřeným proti Evropské unii.
<P>
Těmto problémům věnujeme značnou pozornost a jsme přesvědčeni, že návrh směrnice je kvalitní. Postihuje trestními sankcemi uživatele nástrojů, jakými jsou například internetoví roboti (botnet), za páchání trestných činů a zavádí přísnější trestní sankce za páchání těchto trestných činů. Dále zavádí pro členské státy povinnost reagovat na naléhavou výzvu veřejného či soukromého sektoru prostřednictvím sítě kontaktních míst s nepřetržitým provozem do osmi hodin od obdržení výzvy a rovněž monitorovací povinnost s cílem usnadnit sběr a poskytování údajů o počítačových útocích, včetně počtu trestních stíhání a zpráv o trestné činnosti.
<SPEAKER ID="457" NAME="Mario Borghezio" AFFILIATION="EFD">
(IT) Vážený pane předsedo, dámy a pánové, reakce týkající se případu pana Assange a jeho uvěznění kvůli prosazování jeho představ o svobodě připomínají Piláta Pontského.
<P>
Chtěl bych, abychom zvážili tři aspekty:
<P>
1. Toto je případ fumus persecutionis, neboť obvinění jsou velice chatrná; 2. Spojené státy vyvíjejí nátlak na jistou evropskou zemi, aby obviněného vydala, přestože doposud ještě nekonkretizovaly právní důvod pro tuto žádost; 3. evropské bankovní účty tohoto občana byly zablokovány, což znamená, že v Evropě nemůže dostat žádnou finanční pomoc od svých přívrženců.
<P>
A co víc, všechny statistiky potvrzují, že evropská veřejnost principy takto chápané svobody podporuje, že si přeje svobodu na internetu, že tuto svobodu podporuje, přes pochybnosti a problémy, které se projevily následně po této iniciativě, kterou osobně plně nepodporuji.
<P>
Přesto bychom byli rádi, kdyby předseda Barroso uvedl, kde jsou meze této svobody a na čem je ochrana lidských práv a svobody projevu reálně a fakticky založena. Jsme tady svědky jakéhosi virtuálního Guantánama? Jsme tady konfrontováni s hrozbou orwellovské totální cenzury internetu? Takové nebezpečí zde hrozí a my potřebujeme znát odpovědi na tento problém.
<P>
Je také důležité kontrolovat podmínky věznění pana Assange, protože v Itálii nejsou ani členové mafie drženi v úplné izolaci.
<SPEAKER ID="458" NAME="José Manuel Barroso">
předseda Komise. - Mohu vám dát nějaké informace o právních aspektech tohoto případu, pochopitelně aniž bych si na něj předem dělal názor, protože tady nesupluji soud a o této věci nerozhoduji.
<P>
Především je třeba říci, že pan Assange byl vzat do vazby britskými úřady na základě evropského zatýkacího rozkazu. Švédský státní žalobce vydal výzvu týkající se pana Assange v rámci švédského justičního systému, Schengenského systému a prostřednictvím Interpolu a na tomto základě byl vydán evropský zatýkací příkaz.
<P>
Nyní podle článku 28 rámcového rozhodnutí o evropském zatýkacím rozkazu osoba, která byla předána podle evropského zatýkacího rozkazu, nesmí být vydána do třetí země bez souhlasu příslušného orgánu členského státu, který tuto osobu předal. To znamená, že vzhledem k tomu, že pan Assange byl vzat do vazby ve Spojeném království, britský orgán příslušný k rozhodování o tom, zda bude, či nebude předán do Švédska, by musel také dát svůj předchozí souhlas k jeho vydání do třetí země.
<P>
To je nejlepší vysvětlení, které vám mohu podat ohledně právních aspektů této věci, ale nemohu vyjadřovat žádné předpoklady o vině či nevině příslušné osoby.
<SPEAKER ID="459" NAME="Sarah Ludford" AFFILIATION="ALDE">
Pane předsedo Barroso, vy jste dnes učinil různá prohlášení, včetně prohlášení z tohoto odpoledne, v tom smyslu, že Evropská unie a její členské státy dodržují základní práva a zásady právního státu, ale šetření výboru pro mimořádné vydávání, jemuž předsedal pan Coelho a jehož jsem byla místopředsedkyní, přinesla evidentní důkazy, že přibližně dvanáct zemí Evropské unie a jiných evropských zemí uzavřelo tajné dohody o praktikách zneužívajících boje proti terorismu, v jejichž rámci docházelo například k mizení osob a mučení. Upřímně řečeno, obávám se, že jste panu Coelhovi dal poněkud užvaněnou odpověď.
<P>
Dospěli jsme k závěru, že Komise a Rada nedodržely článek 6 Smlouvy a žádali jsme je, aby zjistily pravdu o tom, co se stalo, a aby případně přijaly opatření podle článku 7; to jest trestní sankce za porušování lidských práv. Upřímně řečeno, naše snaha byla bezvýsledná. Evropská unie může být díky tomuto přístupu oprávněně nařčena z pokrytectví. Co uděláte teď, abyste převzali plnou politickou a právní odpovědnost za tajné dohody evropských činitelů o praktikách porušujících lidská práva ve jménu takzvaného boje proti terorismu?
<SPEAKER ID="460" NAME="José Manuel Barroso">
předseda Komise. - Především bych chtěl říci, že Komise vždy dodržovala základní práva a já absolutně odmítám jakoukoli kritiku v tom smyslu, že by se Komise někdy podílela na jakémkoli porušování základních práv. Není to pravda. Komise má v tomto ohledu naprosto čistý štít a jsme ochotni ve všech těchto věcech naprosto transparentně spolupracovat s Parlamentem.
<P>
Existují určité věci, za které odpovídají členské státy, a ty musejí konat svou povinnost. Komise nemůže suplovat činnost členských států. Máme Smlouvu, určitou odpovědnost, určité povinnosti a určitá práva. Komise poskytla v záležitostech, které jste právě zmínila, tomuto parlamentu veškerou součinnost, kterou požadoval - a naprosto transparentním způsobem.
<SPEAKER ID="461" NAME="Franz Obermayr" AFFILIATION="NI">
(DE) Vážený pane předsedo, internetová platforma WikiLeaks zveřejňuje - zjednodušeně řečeno - důvěrné informace a je přirozené, že to je pro dotčené strany vždy velice nepříjemné. Je také třeba poukázat na to, že až doposud nebyl dán proti WikiLeaks podnět k soudnímu řízení. Mezitím zuří skutečná počítačová válka. Na jedné straně jsou napadány servery WikiLeaks a na straně druhé přívrženci WikiLeaks bombardují webové servery společností Visa a MasterCard, aby je vyřadily z provozu.
<P>
Moje otázka, pane předsedo, zní: zakročí Komise proti takovým válkám v zastoupení? Zmínil jste se zde již o aktivitách komisaře Malmströma. Existuje na to již časový harmonogram a máme již nějakou představu, co budeme dělat? Plánuje Komise - a v tomto ohledu bych vás chtěl požádat o jasnou odpověď, bez vytáček o technických podrobnostech a justičních mechanismech - přijetí konkrétních opatření proti WikiLeaks, abychom opět jednali jako ochotný přisluhovač Spojených států v citlivé záležitosti přenosu údajů a chovali se tímto nedůstojným způsobem?
<SPEAKER ID="462" NAME="José Manuel Barroso">
předseda Komise. - V prvé řadě bych chtěl říci, že neplánujeme žádné opatření proti WikiLeaks.
<P>
Za druhé, pokud jde o směrnice, které jsme předložili, budou nyní projednány s Parlamentem. Předložili jsme návrhy k posílení bezpečnosti na internetu.
<P>
Pokud jde o některé otázky, u nichž si přejete, abych se jim věnoval podrobněji, myslím si, že by bylo lepší vás o nich informovat na úrovni odborníků. Lituji, ale nemohu vám dát konkrétní odpovědi během jedné minuty, avšak příslušné útvary Komise vám jsou plně k dispozici, pokud si budete přát, a poskytnou vám všechny podrobné údaje o způsobu, jakým přistupujeme k tomuto důležitému problému. V zásadě to ale není problém Komise. Jde o něco, co se stalo ve Spojených státech a co mělo dopad na světovou komunitu používající internet a to je velice závažný a důležitý problém. Jeho význam nepodceňuji, avšak musíme si jasně říci, jaké jsou naše oblasti odpovědnosti.
<P>
Nabízím, že poskytnu poslancům Evropského parlamentu, kteří si to budou přát, na základě určitého harmonogramu úplné informace o technických opatřeních, jež můžeme přijmout na úrovni Společenství.
<SPEAKER ID="463" NAME="Petru Constantin Luhan" AFFILIATION="PPE">
(RO) Vážený pane předsedo, rád bych vám položil otázku ohledně nedávných událostí týkajících se útoků na společnosti Visa, MasterCard a PayPal ze strany hackerů, se záměrem sabotovat jejich finanční operace a způsobit jim finanční ztráty.
<P>
Když k těmto počítačovým útokům, které způsobily dost závažné technické problémy, došlo, byly důvěrné údaje zákazníků v bezpečí, nebo byly zranitelné? To je moje první otázka. Vedle toho, že tyto počítačové útoky jsou vedeny z ideologických důvodů nebo jenom pro zábavu z počítačového pirátství, existuje také možnost, že hackeři, kterým jde jen o finanční zisk, se do těchto systémů rovněž dostanou. Chtěl bych vědět, zda se útoky dotkly i těchto finančních a osobních informací, jaké metody byly použity a jací pachatelé se na tom podíleli a zda jste měli situaci v daném okamžiku pod kontrolou. Rád bych také věděl, zda se tímto problémem zabývají rovněž orgány Spojených států a mezinárodní orgány.
<SPEAKER ID="464" NAME="José Manuel Barroso">
předseda Komise. - Nemám žádné přímé informace o těchto únicích informací a o tom, v jakém rozsahu unikly důvěrné informace nebo soukromé údaje. Samotného mě mrzí, že tyto informace nemám - ale s tímto případem nemám nic společného.
<P>
Je pravda, že tato záležitost nastolila velice závažné problémy z hlediska bezpečnosti. Na některých z těchto problémů jsme pracovali již před případem WikiLeaks a já jsem se vám již zmínil o některých podnětech Komise. Jsem si jist, že naši partneři na druhé straně Atlantiku jsou tímto problémem také znepokojeni, a proto si myslím, že bychom měli spolupracovat na posílení bezpečnosti na internetu a zároveň vždy respektovat základní svobody - protože svoboda projevu je pro nás v Evropské unii posvátným právem - a zároveň je zřejmé, že ochrana údajů a soukromí jsou také základními právy.
<P>
Musíme najít tu správnou rovnováhu a to je také důvod, proč ve všech našich iniciativách musíme zohlednit obě tyto zásady, které lze někdy obtížně sladit, ale které jsou nicméně velice důležité.
<SPEAKER ID="465" NAME="Předseda">
Vážení kolegové, měli jsme na seznamu 21 jmen, ale pouze 14 z vás si mohlo vzít slovo. Je mi to velice líto, ale jména byla čtena podle pořadí na seznamu.
<P>
Doba vyhrazená pro otázky předsedovi Komise je ukončena.
