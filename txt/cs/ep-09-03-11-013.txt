<CHAPTER ID="013">
Mandát Mezinárodního trestního tribunálu pro bývalou Jugoslávii (rozprava) 
<SPEAKER ID="385" NAME="Předsedající">
Dalším bodem je rozprava o zprávě, kterou předkládá paní Neyts-Uyttebroecková jménem Výboru pro zahraniční věci o návrhu doporučení Evropského parlamentu Radě k mandátu Mezinárodního trestního tribunálu pro bývalou Jugoslávii.
<SPEAKER ID="386" NAME="Annemie Neyts-Uyttebroeck">
zpravodajka. - (NL) Paní předsedající, pane komisaři, pane úřadující předsedo Rady, dámy a pánové, od svého vzniku roku 1993 obvinil Mezinárodní trestní tribunál pro bývalou Jugoslávii 161 osob. Soudní řízení bylo zcela ukončeno se 116 z nich a s řadou dalších obžalovaných řízení stále probíhá.
<P>
Pouze ve dvou případech ještě nebylo líčení zahájeno a dva hlavní obvinění, pánové Mladić a Hadžić, jsou stále na útěku. Rada bezpečnosti OSN vyzvala tribunál, aby dokončil svoji činnosti nejpozději do konce roku 2010, ponechala však určitý manévrovací prostor.
<P>
Počátky byly pochopitelně obtížné - všechno bylo přece jen nové a bylo třeba reagovat na místě za daných podmínek - tribunál se však osvědčil jako řádný, seriózní a způsobilý právní orgán, jehož činnost přesahuje výkon spravedlnosti, který mimochodem provádí s velkou pečlivostí, což posiluje jeho legitimitu. Tribunál dále vytvořil skutečné programy komunikace, jimiž přispěl k procesu přizpůsobení a usmíření zemí, které vznikly po zhroucení bývalé Jugoslávie.
<P>
Tribunál rovněž pomáhá školit vnitrostátní právní orgány, jež se v praxi velkým dílem musí zabývat případy válečných zločinů a zločinů proti lidskosti. Záměrem tribunálu vskutku nikdy nebylo trvale převzít práci vnitrostátních soudů v zemích bývalé Jugoslávie.
<P>
Právě naopak. Zmíněné země musí zajistit, aby válečné zločiny a zločiny proti lidskosti byly stíhány a potrestány. V tomto duchu tribunál předal řadu případů vnitrostátním soudům a sám se soustředil na nejdůležitější z nich.
<P>
Tribunál vytvořil "strategii pro dokončení činnosti", jejímž prostřednictvím by měl ve třech etapách splnit požadavky Rady. Podle plánu budou všechna soudní řízení dokončena do roku 2011, s možným přesahem do roku 2012. S cílem zabezpečit všechny možnosti, a především zajistit, aby pánové Mladić a Hadžić za každých okolností podstoupili stejné soudní řízení, bude třeba dosadit účinný, vysoce kvalifikovaný a dostatečně vybavený mechanismus, který převezme zbývající úkoly i po ukončení mandátu tribunálu.
<P>
Ze zmíněných důvodů žádáme Radu, aby naléhavě vyzvala OSN a zejména Radu bezpečnosti k prodloužení mandátu tribunálu o nejméně dva roky, aby po tomto období byla zaručena existence přijímacího mechanismu a zajištěno zachování a přístupnost archivů tribunálu.
<P>
V podobném, ale poněkud širším kontextu bychom chtěli požádat o to, aby hodnoticím kritériem našich vztahů se zeměmi západního Balkánu zůstaly dobré pracovní vztahy s tribunálem a rozvoj efektivního soudnictví, jež se bude rovněž zabývat zločiny proti lidskosti. Naléhavě vybízíme příslušné státy, aby nadále spolupracovaly s tribunálem a poskytovaly řádné odpovědi hlavnímu žalobci.
<P>
Na závěr žádáme Komisi, aby nadále věnovala pozornost školícím programům a dalším iniciativám zaměřeným na vzájemný dialog, společné hledání pravdy a usmíření. Samotný výkon spravedlnosti konec konců nevede k usmíření, které je nezbytně nutné k tomu, aby muži a ženy na západním Balkáně mohli zahájit budování své budoucnosti.
<SPEAKER ID="387" NAME="Alexandr Vondra">
úřadující předseda Rady. - Paní předsedající, domnívám se, že tato rozprava je aktuální a že zpráva paní Neyts-Uyttebroeckové obsahuje řadu důležitých doporučení. Dává mi příležitost zmínit se o problému, který je ústřední pro naši politiku na západním Balkánu.
<P>
Práce Mezinárodního trestního tribunálu pro bývalou Jugoslávii (ICTY) je zásadní pro nastolení spravedlnosti, vyrovnání se s minulostí a pro pokrok v budoucnosti. Rovněž je klíčová pro posílení právního státu v regionu. Tento proces může být pomalý a obtížný, tribunál však již významně pokročil. Doposud ukončil řízení se 116 obviněnými osobami s různými rozsudky. Pouze dva z nich jsou stále na svobodě.
<P>
Tribunál vznikl v roce 1993, v době, kdy vnitrostátní soudní systémy v zemích bývalé Jugoslávie nebyly připraveny na zločiny tohoto rozsahu. Bylo však zjevné, že je nutné se jimi zabývat. Žádná smlouva, dohoda či společnost bez spravedlnosti není udržitelná. Naše strategie v tomto regionu je podpořit stabilizaci zemí západního Balkánu a pomoci jim uskutečnit své vyhlídky na členství v EU. Ústřední součástí této politiky je spolupráce s Mezinárodním trestním tribunálem pro bývalou Jugoslávii. Mandát podporujeme několika způsoby.
<P>
Za prvé, země západního Balkánu jsou součástí procesu stabilizace a přidružení. Ten vychází z dodržování demokratických principů, právního státu, lidských práv a práv osob patřících k menšinám, základních svobod a zásad mezinárodního práva a regionální spolupráce. Rovněž závisí na úplné spolupráci s Mezinárodním trestním tribunálem pro bývalou Jugoslávii. Podmínka procesu stabilizace a přidružení je sledována ve výročních zprávách o pokroku připravovaných Komisí. Nejnovější zpráva o pokroku bude zveřejněna v říjnu roku 2009.
<P>
Dalšími klíčovými prioritami pro evropské partnerství EU se zeměmi západního Balkánu jsou lidská práva a právní stát, včetně posíleného fungování, nezávislosti a odpovědnosti soudního systému a boje proti korupci a organizovanému zločinu. Těmi se pravidelně zabýváme.
<P>
Rada rovněž přijala dva společné postoje, jejichž cílem bylo podpořit provádění mandátu tribunálu tím, že uprchlým obviněným osobám zmrazila účty, a na osoby, které obviněným na útěku před spravedlností napomáhají, uvalila zákaz cestování. Oba společné postoje jsou pravidelně rozšiřovány a aktualizovány.
<P>
Evropská unie bude podporovat činnost tribunálu, dokud ji úspěšně nedokončí. Naprosto souhlasím s tím, že jeho odkaz musí být zachován. Ať už k tomu dojde kdykoli - o tom Evropská unie nerozhoduje - je nutné, aby vnitrostátní soudní systémy byly připraveny na převzetí případů tribunálu. To je jedním z důvodů, proč jsme při procesu stabilizace a přidružení kladli zásadní důraz na reformu soudnictví a řádnou správu.
<P>
Plnou podporu si rovněž zaslouží práce jednotlivců a nevládních organizací, které hledají pravdu, jako je Centrum pro humanitární právo v Bělehradě a Výzkumné a dokumentační centrum v Sarajevu.
<P>
Zakončím poděkováním Parlamentu za podporu v této oblasti a zejména za užitečnou a konstruktivní zprávu.
<SPEAKER ID="389" NAME="Olli Rehn">
člen Komise. - Paní předsedající, vítám iniciativu a zprávu paní Neyts-Uyttebroeckové. Byly velmi vítaným signálem, že Evropský parlament je odhodlán podporovat Mezinárodní trestní tribunál pro bývalou Jugoslávii.
<P>
Pro Komisi je jednoznačné, že mezinárodní komunita musí tribunál i nadále zcela podporovat, aby mohl dokončit zbývající úkoly. Pro válečné zločiny nesmí existovat beztrestnost, a jak dobře víte, naprostá spolupráce s tribunálem je podmínkou pro dosažení pokroku v evropské integraci. Tato nezbytná podmínka ovlivňuje proces přistoupení Srbska a mělo vliv i na Chorvatsko. Věřím tomu, že pro Chorvatsko důsledky již mít nebude, pod podmínkou jeho trvalé a úplné spolupráce s tribunálem.
<P>
Tato zásada zahrnuje i řešení případů válečných zločinů, které tribunál předává domácím soudům. Poskytli jsme finanční podporu a posilujeme naši pomoc a úsilí v budování kapacit v této významné oblasti, zejména v Bosně a Hercegovině, která má nejvyšší počet případů.
<P>
Komise nedávno schválila financování projektu, který předložil hlavní žalobce Serge Brammertz ohledně stáží v jeho kanceláři, při níž se budou školit žalobci v oblasti válečných zločinů a mladí profesionálové z jihovýchodní Evropy.
<P>
S hlavním žalobcem Brammertzem pracujeme na projektech, jejichž součástí je regionální konference pro válečné žalobce ze západní Balkánu. Uskuteční se v Bruselu na začátku dubna, tedy příští měsíc.
<P>
Komise bude nadále podporovat Mezinárodní trestní tribunál pro bývalou Jugoslávii, pana Brammertze a jeho kolegy v úsilí předat spravedlnosti ty, kteří zodpovídají za vážné porušení mezinárodního humanitárního práva, a chceme tudíž podpořit tuto důležitou práci, která přispívá k usmíření a zachování míru na západním Balkáně.
<P>
V tomto ohledu se těším na další spolupráci s Parlamentem.
<SPEAKER ID="390" NAME="Ria Oomen-Ruijten">
jménem skupiny PPE-DE. - Paní předsedající, chtěla bych vřele poděkovat paní Neytsové za komplexnost její zprávy. Má pravdu v tom, že Parlament by vskutku měl jednoznačně stanovit priority. Váleční zločinci by neměli ujít trestu. Veškeré země v regionu musí zcela spolupracovat a Mezinárodní soudní tribunál by měl dostat šanci náležitě dokončit svoji činnost.
<P>
Paní předsedající, je jasné, že se soud v Haagu, se 116 uzavřenými případy a řadou odvedené práce v regionu, může chlubit velmi dobrým výsledkem. Nikdo již nemůže prohlašovat, že viníci vyváznou bez trestu. Rovněž vítám skutečnost, že důraz je kladen na úplnou spolupráci, která má být tribunálu poskytnuta. Platí to pro všechny země, z nichž pochází podezřelí. Všechny osoby, které jsou stále na útěku, by měly být předány spravedlnosti a všechny státy v regionu k tomu daly souhlas Evropské unii. Nedodržíme-li tuto podmínku, ztratíme důvěryhodnost. Se souhlasem zpravodajky zítra předložím na toto téma ústní pozměňovací návrh.
<P>
Paní předsedající, hodnota soudu je značná nejen z toho důvodu, že na Balkáně je stále třeba učinit mnoho práce v soudním systému. Proto je vhodné, že zpráva zdůrazňuje význam správného fungování nezávislého a nestranného soudního systému. Patří to koneckonců mezi kodaňská kritéria.
<P>
Ráda bych uvedla dvě věci. Co se týče termínu v roce 2010 nebo 2011, jsem toho názoru, že bychom neměli být tolik striktní. Je-li nutné některé věci dotáhnout do konce, je mnohem důležitější, aby tribunál nadále fungoval i po tomto termínu.
<P>
Za druhé, co se týče dokončení činnosti, budou-li zatčeni a odsouzeni pánové Mladić a Hadžić, práce soudu přesto nebude u konce. Může ji převzít mechanismus, na nějž přejdou funkce tribunálu, a Mezinárodní soudní dvůr, avšak dle mého názoru nelze zapomenout na dobré i méně dobré zkušenosti.
<SPEAKER ID="391" NAME="Richard Howitt">
jménem skupiny PSE. - Paní předsedající, Mezinárodní trestní tribunál pro bývalou Jugoslávii vznikl v roce 1993 a od té doby zásadním způsobem přebudoval úlohu humanitárního práva a poskytl obětem tragického konfliktu na Balkánu, které by jiným způsobem nebyly vyslyšeny, příležitost zveřejnit hrůzy, které ony a jejich rodiny zažily, a dovolat se spravedlnosti.
<P>
Tribunál dokázal, že nikdo, ať už byl v době konfliktu v jakémkoli postavení či roli, se neskryje před spravedlností - což je precedens, díky kterému je nyní dle Mezinárodního soudního dvora ve světě podporováno dodržování lidských práv.
<P>
Dnes znovu zdůrazňujeme, že v bývalé Jugoslávii nesmí obžalovaní, po nichž se stále pátrá, ujít trestu. Ratko Mladić a Goran Hadžić spravedlnosti stále unikají, ale musí jí být předáni.
<P>
Rovněž bychom měli vyjádřit svoji plnou podporu hlavnímu žalobci tribunálu Sergovi Brammertzovi a jeho žádosti o předání nezbytné dokumentace, která je rozhodující pro případ bývalého generála Anteho Gotoviny a dalších, tribunálu - což je záležitost, která, jak naši chorvatští přátelé ví, souvisí s procesem přistoupení k EU.
<P>
Skupina socialistů v plénu navrhla dva pozměňovací návrhy. Za prvé bychom měli jednoznačně vyjádřit, že jakékoli návrhy na možné prodloužení mandátu by neměly odvrátit pozornost od klíčové úlohy dokončit řízení a přejít k nejbližšímu možnému ukončení činnosti. Za druhé, žádáme o zpřístupnění archivu tribunálu pro žalobce, právní zástupce a případně i historikům a výzkumným pracovníkům.
<P>
Děkuji zpravodajce a tyto pozměňovací návrhy sněmovně doporučuji.
<SPEAKER ID="392" NAME="Sarah Ludford">
jménem skupiny ALDE. - Paní předsedající, musíme vyjádřit podporu impozantní práci tribunálu v Haagu, který povolal ke spravedlnosti pachatele hrůzných zločinů, a ne jeho činnost násilně ukončovat, neboť časová tíseň by ovlivnila spravedlnost soudních řízení a ohrozila bezpečnost svědků. Řada případů na nižší úrovni byla úspěšně předána vnitrostátním soudům, některé z nich však v souladu s mezinárodními standardy nebyly schopny nebo nechtěly ve věci vést soudní řízení z toho důvodu, že postoupení případu se někdy brání oběti a svědci.
<P>
S cílem umožnit pokračování mandátu Mezinárodního trestního tribunálu pro bývalou Jugoslávii naléhavě vyzýváme Radu bezpečnosti, aby poskytla dostatečné finanční zdroje ze svého obecného rozpočtu, aby bylo alespoň možné udržet si klíčové specialisty a vysoce kvalifikované zaměstnance. Tribunál musí zanechat jasný odkaz jako model pro další možné tribunály ad hoc a s cílem přispět k posílení spravedlnosti v zemích Balkánu.
<P>
Je nutné navýšit podporu EU vnitrostátním vyšetřováním a soudním řízením válečných zločinů a zajistit, aby kodaňská kritéria ještě více zdůrazňovala nezbytnost dobře proškoleného a vysoce výkonného soudního systému, to je však podmíněno skutečností, že tribunál rovněž musí přispět k usmíření a porozumění mezi etniky a že nevládní organizace potřebují více zdrojů.
<P>
Komisař Rehn nám připomíná, že naprostá spolupráce s tribunálem je podmínkou pro přistoupení k EU, pravda je však taková, že včera večer mi komisař Orban za nepřítomnosti komisaře Rehna upřímně sdělil, že v Radě nepanuje shoda o tom, co to znamená. Vede to ke zmatku a neustálému prodlužování termínů. Všichni si velmi přejeme, aby Srbsko i Chorvatsko přistoupilo, avšak Rada, Komise a Parlament musí mít jednotný a pevný postoj v tom, že obvinění, jako jsou pánové Mladić a Hadžić, musí být předáni spravedlnosti, a co se týče Chorvatska, musí být poskytnuty důkazy a svědci. Z těchto podmínek si nemůžeme dovolit ustoupit.
<SPEAKER ID="393" NAME="Jan Marinus Wiersma" AFFILIATION="PSE">
(NL) Paní předsedající, v této stručné rozpravě bych rád zmínil několik bodů. Mezinárodní trestní tribunál pro bývalou Jugoslávii je nesmírně důležitý, neboť zaručuje, že ti, kteří nesou zodpovědnost za válečné zločiny na Balkáně, budou předáni spravedlnosti, a rovněž poslouží veřejnému smyslu pro spravedlnosti. Tribunál dále hraje důležitou roli v evropské politice ohledně západního Balkánu. Tuto skutečnost rovněž zdůraznila zpráva paní Neytsové.
<P>
Nyní, když je ukončení jeho mandátu na dohled, musíme pomýšlet na ukončení jeho činnosti. Pro moji skupinu je nejdůležitější zachovat kapacitu na stejné úrovni, aby byly dokončeny případy, jejichž řízení stále probíhá, a předat oba zbývající podezřelé, kteří jsou stále na útěku - pány Mladiće a Hadžiće - tribunálu.
<P>
Neměli bychom za žádných okolností vytvořit dojem, že délka mandátu a jeho vypršení nějakým způsobem znamená, že by tito lidé mohli zůstat na svobodě. Není pro nás otázkou principu, zda toho dosáhneme prodloužením mandátu nebo vytvořením mechanismu, na nějž přejdou funkce tribunálu, a co se nás týče, mohli bychom najít i způsob, jímž bychom soudce, právníky a sekretariát mohli mít v pohotovosti v záloze.
<SPEAKER ID="394" NAME="Véronique De Keyser" AFFILIATION="PSE">
(FR) Paní přesedající, Evropská unie uplatňuje na všechny země Balkánu zásadu rovného zacházení.
<P>
Pokud na jedné straně trváme na tom, aby Bělehrad vydal pana Mladiće před tím, než může být uskutečněna prozatímní dohoda o obchodu v rámci Dohody o stabilizaci a přidružení, je jasné, že rovněž žádáme, aby Chorvatsko plně spolupracovalo s tribunálem.
<P>
Jeho spolupráce však přinejmenším do velké míry nesplňuje naše představy. Hlavní žalobce pan Brammertz naposledy v únoru navštívil Záhřeb, kde žádal o chybějící dokumenty ohledně použití dělostřelectva při operaci "Bouře", která si oficiálně vyžádala 350 obětí z řad civilistů a vyústila v exodus 200 tisíc Srbů, a vyzýval Chorvatsko k úplné spolupráci, avšak některé evropské vlády ani Evropský parlament se jí nedočkají, přestože Evropská komise právě povolila otevření kapitoly 23 o soudních a základních právech.
<P>
Na Balkáně nebudeme mít podporu, pokud nezaručíme mír, a jeho nejlepší zárukou je pravda a spravedlnost za zločiny spáchané v minulosti.
<P>
Ráda bych paní Neyts-Uyttebroeckové pogratulovala k její zprávě, kterou Výbor pro zahraniční věci jednohlasně přijal.
<SPEAKER ID="395" NAME="Alexandru Nazare" AFFILIATION="PPE-DE">
(RO) Blahopřeji paní zpravodajce Neytsové a vítám zprávu o mandátu Mezinárodního trestního tribunálu pro bývalou Jugoslávii, k níž jsem rovněž přispěl několika pozměňovacími návrhy a jež zmiňuje řadu skutečných témat, kterými máme povinnost se zabývat.
<P>
Musíme zajistit, aby výsledky, kterých tento tribunál doposud dosáhl ve stíhání válečných zločinů a v podpoře usmíření na západním Balkánu, byly efektivně využity. Je nutné, aby tribunál práci zcela dokončil. Rovněž musíme zhodnotit výsledky, jichž bylo dosaženo, a především cíle, k nimž je ještě třeba dospět. Na základě hodnocení by měla Rada zvážit prodloužení mandátu na tak dlouhou dobu, jak bude potřeba.
<P>
Jistě že tribunál nebude moci pokračovat v práci nekonečně. Z toho důvodu musíme zajistit, aby byl připraven mechanismus, jenž na potřebnou dobu převezme zbývající funkce, které nyní nejsou splněny. V tomto ohledu vítám návrh podaný Radě bezpečnosti OSN na vytvoření instituce, jež toto zajistí.
<P>
Další opatření, které považuji za klíčové pro rozvoj udržitelné institucionální struktury na západním Balkáně, je vytvoření souboru regulačních a hodnoticích kritérií pro soudní systémy v těchto zemích na podporu vnitrostátních soudů.
<SPEAKER ID="396" NAME="Bogusław Rogalski" AFFILIATION="UEN">
(PL) Paní předsedající, Mezinárodní trestní tribunál pro bývalou Jugoslávii významným způsobem přispěl k procesu usmíření na západním Balkáně a napomohl obnovení a udržení míru v regionu. Rovněž se podílel na vytvoření základů pro nový světový standard řešení konfliktů po skončení války. Měli bychom však zdůraznit, že podpora rozvoje samostatného vnitrostátního soudnictví na Balkáně je zásadní záležitostí proto, aby místní soudy mohly pokračovat v práci započaté tribunálem. Řádná spolupráce mezi soudy a žalobci na západním Balkáně je další důležitý problém, především u případů, jejichž součástí je vydání osob a vzájemná právní spolupráce. Rovněž je zjevně nezbytné zavést mechanismy, jimiž bude po ukončení činnosti tribunálu zaručeno, že jeho funkce a materiály, které vytvořil, budou využity k posílení zásad právního státu.
<P>
Na závěr bych se chtěl obrátit na země západního Balkánu a státy EU, aby podporovaly práci nevládních organizací a dalších institucí, které pomáhají obětem, prosazují dialog a porozumění mezi etnickými skupinami a podporují úsilí o usmíření na Balkáně.
<SPEAKER ID="397" NAME="Alexandr Vondra">
úřadující předseda Rady. - Paní předsedající, na závěr bych chtěl znovu stručně zdůraznit naši naprostou podporu probíhající práci Mezinárodního trestního tribunálu pro bývalou Jugoslávii, který se stal významnou součástí procesu uzdravení a usmíření na západním Balkáně jak nyní, tak i v budoucnosti.
<P>
Ještě se zmíním o tom, že zítra se setkáme s hlavním žalobcem Sergem Brammertzem v Praze. Souhlasím s tím, že tribunál by měl být v pozici, kdy jeho mandát bude prodloužen, aby dokončil probíhající řízení a zahájil nové proti dvěma obviněným, kteří jsou stále na svobodě. Rovněž souhlasím s tím, že odkaz tribunálu musí být zachován posílením místních kapacit, aby se mohly zabývat nedořešenými případy. Jsou to konec konců případy, které se týkají zemí západního Balkánu a za něž ony samy musí převzít zodpovědnost.
<SPEAKER ID="398" NAME="Olli Rehn">
člen Komise. - Paní předsedající, chtěl bych vám poděkovat za stručnou, avšak důležitou rozpravu a poblahopřát paní Neyts-Uyttebroeckové k její zprávě a iniciativě.
<P>
Mezinárodní trestní tribunál pro bývalou Jugoslávii odráží evropské hodnoty spravedlnosti a právního státu a z toho důvodu je tato rozprava velmi důležitá. Rovněž tvoří součást naší politiky rozšíření na západním Balkáně.
<P>
Co se týče termínů, souhlasím se samotným tribunálem, že termíny uvedené ve "strategii pro dokončení činnosti" jsou předpokládanými, nikoli absolutními lhůtami, jak paní Neyts-Uyttebroecková správně uvedla ve své zprávě.
<P>
Pro Komisi je klíčové udržet podporu mezinárodní komunity pro dokončení stávajícího mandátu tribunálu, aby bylo zajištěno, že v budoucnosti nikdy nezůstanou válečné zločiny bez potrestání.
<SPEAKER ID="399" NAME="Annemie Neyts-Uyttebroeck">
zpravodajka. - Paní předsedající, ráda bych poděkovala všem, kteří do této rozpravy přispěli.
<P>
Chtěla jsem dodat, že u každého, kdo pracuje nebo pracoval v Mezinárodním trestním tribunálu pro bývalou Jugoslávii, jsem si všimla takové obětavosti a odhodlání, se kterým jsem se málokdy setkala jinde. Velmi mě to potěšilo.
<P>
Byl to další důvod k předložení těchto návrhů.
<SPEAKER ID="400" NAME="Předsedající">
Rozprava je ukončena.
<P>
Hlasování se uskuteční zítra, ve čtvrtek 12. března 2009.
<P>
Písemná prohlášení (článek 142)
<SPEAKER ID="401" NAME="Marek Aleksander Czarnecki  " LANGUAGE="PL">
Paní předsedající, práce tribunálu v Haagu si zaslouží stálou podporu Evropské unie, zejména protože vytvořil základy pro nový standard řešení konfliktů a rovněž díky jeho podílu na procesu usmíření v oblasti západního Balkánu.
<P>
V souvislosti s rezolucí OSN, která vyzývá k ukončení činnosti tribunálu, souhlasím se zpravodajkou, že bychom měli zjistit možnosti prodloužení jeho mandátu. Potřebujeme, aby práce tribunálu pokračovala, nejen z toho důvodu, že mnoho zločinců je dosud na svobodě a významný počet případů stále vyžaduje spolehlivé prošetření.
<P>
Jsem přesvědčen o tom, že klíčovým faktorem je rovněž vytvoření srozumitelného mechanismu pro fungování soudního systému na Balkáně, který převezme původní funkce tribunálu po ukončení jeho činnosti. Dále vyzývám členské státy, aby podporovaly práci nevládních organizací a dalších institucí, které pomáhají obětem, prosazují dialog a porozumění mezi etnickými skupinami a podporují úsilí o usmíření.
<SPEAKER ID="402" NAME="Athanasios Pafilis  " LANGUAGE="EL">
Uplynulo deset let od bouřlivé války, kterou proti Jugoslávii rozpoutaly USA, NATO a EU, a pachatelé zločinů proti svému lidu se radují z tisíců zavražděných osob včetně žen a dětí a ze škod, které způsobili v balkánské oblasti. Zmíněná zpráva vyzdvihuje tribunál v Haagu, který byl vytvořen s cílem odsoudit oběti a očistit americké a evropské imperialisty od svých činů, tribunál se smyšlenými obviněními a parodiemi soudního líčení, jehož činnost vyústila ve vraždu bývalého jugoslávského prezidenta Slobodana Milosevice. S nevídanou drzostí nyní žádají o prodloužení své činnosti, aby mohli označit nové skupiny viníků a vyvinout teroristický tlak na jugoslávský lid tím, že je donutí podepsat deklaraci, v níž vyjádří svoji lítost nad obranou své země a jejímž prostřednictvím budou podrobeni svým evropským vrahům.
<P>
Pouhý hlas proti této opovrženíhodné zprávě nestačí. Komunistická strana Řecka se zdržela hlasování. Odmítá se svojí účastí v hlasování podílet na legitimizaci imperialistických zločinů Evropským parlamentem. Tak alespoň částečně vzdá hold těm, kteří za imperialistické barbarství USA, NATO a EU zaplatili svojí krví.
<P>
Budou zřízeny skutečné soudní tribunály složené z lidu a za své zločiny budou souzeni a odsouzeni skuteční viníci v USA, NATO a EU a ve středně levicových a středně pravicových vládách.
