<CHAPTER ID="009">
Změna klimatu a energie (úvod)
<SPEAKER ID="284" NAME="Předsedající">
Dalším bodem jsou prohlášení Rady a Komise o změně klimatu a energii.
<SPEAKER ID="285" NAME="Jean-Louis Borloo" LANGUAGE="FR">
Paní předsedající, pane komisaři, skupino předsedů, předsedové, zpravodajové, dámy a pánové.
<P>
Vrátil jsem se po pár týdnech - po velmi málo týdnech - po naší poslední rozpravě, a zejména po velmi důležitém okamžiku, kdy Parlament a Rada za dohledu Komise uzavřely pakt o důvěře, aby jednomyslně spolupracovaly, jak řekl dnes dopoledne předseda Sarkozy, na řadě mechanismů, kterými se ekonomiky 27 zemí zaváží k udržitelnému hospodářství, snižování emisí CO2, přípravě na Kodaň a zlepšení a přípravu konkurenceschopnosti našich ekonomik pro toto století.
<P>
Vrátil jsem se po zasedání Evropské rady, na kterém se dosáhlo jednomyslného rozhodnutí, a domnívám se, že jsme nezradili tento pakt o důvěře uzavřený mezi námi díky mnoha a různým trojstranným jednáním, která byla víceméně bezprecedentní; tím mám na mysli trojstranné jednání z minulého týdne týkající se mnoha směrnic. V porovnání s naším setkáním před měsícem se domnívám, že tentokrát rozpory lze velmi snadno určit.
<P>
Bude-li Kodaň úspěchem, neobjeví se žádné rozpory. Nebude-li Kodaň úspěšná, bude existovat přidaná hodnota, tedy pokud Evropa dostojí svým plánům. Úsilí požadované na průmyslu se týká větší konkurenceschopnosti technologií nejúčinnějších z hlediska ochrany životního prostředí.
<P>
Druhá oblast přidané hodnoty se týká solidarity a třetí energie. Energie a rozdělování energie jsou spolu s obnovitelnou energií, automobily atd. jedněmi z hlavních zásad tohoto balíčku.
<P>
Ohledně toho tématu se domnívám, že skutečně můžeme souhlasit s přechodným obdobím pro ekonomiky nejvíce disponující uhlím, protože víme, jak je transformace obtížná ze sociálního hlediska. Zažili jsme to v několika našich zemích - v Belgii, v oblasti Nord-Pas-de Calais ve Francii, - a proto víme, že je to složité. Nezměnilo se nic ze základních zásad. Nacházíme se v přechodném období, a toto přechodné období podporuje větší solidarita.
<P>
Skutečně, jediná opravdová diskuse na zasedání Rady v minulém týdnu se vůbec netýkala toho, co zde čtu a slyším, ale pouze skutečnosti, že 2 % solidarity se poskytly striktně a přímo zemím, které k Evropské unii přistoupily jako poslední, tedy těm, po nichž se požaduje největší energetická transformace. To byla nejvýraznější část solidarity.
<P>
Pokud se týká zbývajících témat, víte o dokumentech, které jsou již nějakou dobu předkládány díky práci různých výborů a zpravodajů. Pokud se týká kvality paliv, je toto znění ambicióznější než znění Komise. Pokud se týká společného úsilí, je kromě drobných detailů totožné. Z dlouhodobého hlediska je o něco méně přísnější u emisí CO2 z automobilů.
<P>
V podstatě je beze zbytku dodržována rovnováha mezi balíčkem, který byl navržen, a cíli plánovanými pro březnové zasedání Evropské rady. Nacházíme se v období globálních rozhovorů. Evropské uskupení, evropský kontinent, je první organizací vytvářející systém jasně propočítaných cílů, způsobů provádění a kapacity hodnocení rok po roce, odvětví po odvětví, směrnici po směrnici, skutečnost se mění v souladu s našimi směrnicemi, jinými slovy za dohledu Komise na jedné straně a Soudního dvora na straně druhé.
<P>
Jsem přesvědčen, že se nacházíme v procesu hluboké změny, který je cenný, závazný a odpovídá našim cílů a ambicím. Domnívám se, že díky trojstranným jednáním je výsledek zasedání Rady z minulého týdne v souladu s ambicemi Evropy. Úkolem Evropy bude vést kodaňskou diskusi a pod vedením Komise na jedné straně a České republiky a Švédska na straně druhé, a společně s hostitelskou zemí Dánskem zahájit přípravu na tuto významnou konferenci, toto velké setkání lidskosti.
<P>
To jsem vám chtěl na úvod sdělit, dámy a pánové, a doplním, že práce Parlamentu byla zcela nezbytným prvkem, nikoliv, jak jsem slyšel říkat, pouhým nástrojem vyvíjení nátlaku na vlády, ale už jenom z důvodu všeobecné kvality.
<P>
Mohli jste si všimnout, že například v případě zachycování a ukládání uhlíku, které je tak důležité pro pana Daviese, Komise v posledních hodinách zaujala nové stanovisko, aby se pokusila co nejvíce přiblížit vyjádřeným přáním.
<P>
Zde je tedy odvedená práce. K rozpravě bude předloženo šest dokumentů. Kdybyste požadovali další vysvětlení, jsme vám samozřejmě k dispozici.
<SPEAKER ID="286" NAME="Stavros Dimas">
člen Komise. - Paní předsedající, dnešek a zítřek jsou jedny z těch mála příležitostí, kdy mohou politici psát dějiny. Energetický a klimatický balíček, o kterém budete zítra hlasovat, je přelomovým legislativním balíčkem, který není významný pouze pro Evropskou unii, ale rovněž pro mezinárodní úsilí při řešení změny klimatu, a bude mít dopady v měřítku evropském i mezinárodním.
<P>
Chtěl bych poděkovat francouzskému předsednictví za oddanost a odvedenou práci při dosahování kompromisu, ale zejména bych chtěl srdečně poděkovat Evropskému parlamentu a ocenit jej za práci, jíž celou tuto dobu vykonává, všem politickým skupinám a zpravodajům. Všichni konstruktivně přispěli k tomu, že se kompromis posunul na takovou úroveň, kdy je zítřejší hlasování slibné.
<P>
Myslím si, že i přes to bylo vyjádřeno mnoho obav - bylo předloženo mnoho návrhů a mnoho z nich bylo přijato - a všichni jsou trochu nespokojení, což ale neznamená, že by tento balíček nebyl vyvážený a ambiciózní. Je ambiciózní, vyvážený, spravedlivý a jeho prostřednictvím bude realizován cíl v oblasti ochrany životního prostředí, za nějž jsme stanovili snížení emisí skleníkových plynů v Evropské unii o 20 % do roku 2020. Takže struktura balíčku zůstává stejná jako v našem návrhu a byla zcela zachována celistvost balíčku z hlediska ochrany životního prostředí a také rovnoměrné rozdělení činnosti mezi různé strany.
<P>
Předložený balíček obsahuje soubor nejambicióznějších opatření na světě. Jen v poslední době se ve světě ozývají hlasy, které navrhují napodobení našeho balíčku, což je velmi povzbudivé.
<P>
Evropská unie je světovou jedničkou v oblasti změny klimatu a přijetím tohoto balíčku v zítřejším hlasování potvrdíme naše mezinárodní postavení na špici boje proti změně klimatu, a současně zajistíme skutečnou realizaci přínosů našim zemím z brzkého přechodu na nízkouhlíkovou ekonomiku.
<P>
Evropská unie je první oblastí na světě, kde se snižují emise. Chystáme se uskutečnit naše cíle z Kjótského protokolu v rámci EU-15 i EU-27, budeme se snažit dosáhnout cíle snížení o 8 %, díky úsilí nových členských států se jako EU-27 chystáme cíl snížení o 8 % dokonce překročit.
<P>
Jsme jedinou oblastí na světě, kde funguje systém pro obchodování s emisemi a kde jsme uhlíku přidělili cenu. Evropská unie jako světový region nejvíce investuje do rozvojových zemí, do projektů čistého rozvoje, které jsou užitečné nejen proto, že díky investicím v těchto zemích získáváme uznání, ale rovněž proto, že snižujeme celosvětové emise skleníkových plynů a přispíváme k přenosu technologií do těchto zemí, přičemž v nich investujeme a vytváříme pracovní místa.
<P>
Evropská unie jako světový region investuje nejvíce do výzkumu a prostřednictvím našeho balíčku a opatření, o nichž hovořil pan Borloo a která se týkají investic výnosů z dražeb 300 milionů tun oxidu uhličitého do roku 2015, což by mohlo činit zhruba 9 miliard EUR, budeme do výzkumu investovat ještě více. Evropská unie je také jedinou oblastí světa, která zítřejším přijetím tohoto balíčku vyhlásí jednotný cíl 20 %, a naši vedoucí představitelé potvrdili 30% snížení, jež je nezbytné pro účinný boj proti změně klimatu (podle posledních odborných údajů dokonce nemusí stačit ani těchto 30 %).
<P>
Zítřejší přijetí tohoto balíčku nebude pouze krokem vpřed, ale skokem v boji proti změně klimatu, a také půjdeme příkladem dalším zemím, dalším oblastem světa. Některé nás již následují. Austrálie včera informovala o balíčku pro boj proti změně klimatu. Není tak ambiciózní jako náš, ale přesto je velmi významný. Stanovuje jednostranný cíl, zavádí systém, který stanoví stropy obchodování s emisemi, a je velmi ambiciózní ve střednědobých a dlouhodobých cílech. Austrálie zdůrazňuje svou ochotu spolupracovat s námi na dosažení mezinárodní dohody v Kodani. Všichni nyní víme, jaké priority stanovil prezident Obama - zabezpečení dodávek energie, změna klimatu -, což včera znovu zopakoval.
<P>
Evropská unie jako první vytvořila různé dokumenty a studie, které budou příští rok velmi užitečné při našem vyjednávání. Minulý týden se v Poznani ukázalo, že jsou státy rozhodnuty příští rok usilovně pracovat na zajištění ambiciózní dohody v Kodani a Evropská unie k tomuto cíli přispěje vydáním dokumentů ohledně toho, jaká by tato dohoda měla být, jaké by měly být její základní prvky, jakou by měla mít strukturu a jak budeme tuto dohodu financovat.
<P>
Při našich diskusích o tomto balíčku se objevily různé obavy: obavy z unikání uhlíku, tedy že se odvětví náročná na uhlík kvůli systému pro obchodování s emisemi, a zejména kvůli dražbám, přesunou do zemí bez omezení na uhlík a budou pokračovat ve vypouštění oxidu uhličitého v zemích, jež nemají žádná omezení (což poškodí i Evropskou unii, protože ztratíme pracovní místa).
<P>
Některé členské státy, které jsou velmi závislé na uhlí, vyjádřily obavy ohledně dražeb v odvětví elektrické energie a některé další země se obávají pružnosti návrhu o společném úsilí. Dosažením kompromisu se všechny tyto obavy vyřeší. Pro průmysl se zajistila dlouhodobá předvídatelnost, budou k dispozici povolenky zdarma a budou upraveny otázky konkurenceschopnosti. Současně by mělo být zdůrazněno, že tato odvětví budou přesto spravedlivě přispívat ke snižování emisí v Evropské unii, protože se jich budou týkat nejen omezení systému pro obchodování s emisemi, ale rovněž budou muset splňovat referenční ukazatel nejlepších dostupných technologií. Takže i v těchto odvětvích bude docházet ke snižování emisí.
<P>
Rád bych se vyjádřil o odvětví energetiky, protože jsem zaslechl mnoho stížností a projevů nespokojenosti, že některým členským států umožňujeme v tomto odvětví výjimky. Zaprvé je třeba zdůraznit, že se pro členské státy jedná o možnost, protože se velmi obávaly sociálního dopadu tohoto návrhu. Měli bychom těmto obavám naslouchat, a to jsme také udělali. Avšak podle mého názoru až přijde čas, tyto výjimky nevyužijí z jednoho velmi prostého důvodu - zejména v těch zemích, kde je energetika v soukromých rukou a ceny neregulované, protože budou stát před dilematem, zdali mají dát peníze ministerstvu financí - státu, - aby byly použity pro prospěšné účely, nebo umožnit soukromému sektoru realizovat neočekávané zisky, zcela bezdůvodné zisky. Toto se stane; v budoucnu by se mohlo jednat o politickou otázku. Takže bych k této konkrétní otázce chtěl říci těm, kdo mají námitky proti naší dohodě, že mají možnost žádat vlády svých zemí, aby, až nastane čas, tuto možnost nevyužily. Současně pokud tyto členské státy považují za důležité využití této výjimky ze závažných sociálních nebo jiných důvodů, mohou tak učinit.
<P>
Pokud se týká pružnosti mechanismů čistého rozvoje a společného úsilí: zaprvé se nyní objevuje spousta údajů ohledně toho, nakolik bude snaha o snížení emisí muset být vyvíjena v tuzemsku a nakolik bude možné ji uplatňovat v zahraničí. Zdůraznil bych, že se všechna tato srovnání týkají roku 2005. Aktuální snížení, jež by měla být provedena v tuzemsku, jsou mnohem větší, protože by měla být porovnávána s rokem 2020 a scénářem neměnného stavu. Aktuální snížení budou mnohem vyšší v Evropské unii. Požádal jsem své asistenty, aby mi vypracovali analýzu, a celkové společné úsilí a úsilí v rámci systému pro obchodování s emisemi v Evropské unii bude okolo 60 %, 41 % pak v zahraničí, v rozvojových zemích.
<P>
Nezapomínejme, že potřebujeme investovat do rozvojových zemí. Jedná se o jednu z otázek, kterou neustále zdůrazňovali naši mezinárodní partneři a v Evropské unii také všichni ti, kdo se zajímají o přenos technologií a investice a snižování emisí oxidu uhličitého v rozvojových zemích.
<P>
Proč je to špatné? Musíme dosáhnout rovnováhy, protože jinak by vyvinutí příliš velkého úsilí v zahraničí, a nikoliv na domácí půdě, mohlo znamenat, že budou v Evropské unii ztraceny veškeré přínosy pro naše podniky a průmysl, protože náš balíček se netýká pouze boje proti změně klimatu, ale také vytvoření účinnější ekonomiky. Chystáme pobídky, které naše podniky zefektivní z hlediska zdrojů a energetiky, a podniky účinné z hlediska energetiky a zdrojů jsou ekonomicky účinnými podniky - a také konkurenceschopnějšími -, což bude ve svém důsledku znamenat inovaci v Evropské unii. O to bychom se měli snažit.
<P>
Znovu říkám těm, kdo si stěžují na tento bod kompromisu, že zde existují velké možnosti: obraťte se na své země a zeptejte se vlád Rakouska, Švédska, Dánska, Finska a dalších zemí - je jich tu na seznamu 12, - které požádaly o toto jedno dodatečné procento, a řekněte jim, aby nevyužívaly mechanismy čistého rozvoje povolené tímto kompromisem. Je to na vás. Udělejte to tam, nikoliv tady. Zde byste měli hlasovat pro tento balíček. Balíček je soudržný: nejsou to různé návrhy; souvisí spolu. Takže neudělejte chybu. Máte-li námitky, předneste je ve svých zemích, předneste je ve svých zemích, které mají uvedenou možnost získat jedno procento dodatečného mechanismu čistého rozvoje.
<P>
Nebudu mluvit o čtvrté obavě, kterou je solidarita. Odpověděl pan Borloo a řešení francouzského předsednictví je velmi rozumné.
<P>
Nechci zabírat více času, protože jsem již mluvil příliš dlouho. Nyní je důležité dívat se kupředu. Měli bychom se dívat směrem ke Kodani. Máme před sebou rok obtížných jednání. Spolupracujme znovu - Evropský parlament, Rada a Komise, - abychom přesvědčili naše mezinárodní partnery, aby se v Kodani dohodli. Abychom mohli účinně bojovat proti změně klimatu, musíme se v Kodani dohodnout alespoň na třiceti procentech. S prací bychom měli začít ihned. Současně se musíme dále starat o naše průmyslová odvětví.
<P>
Vrátím se k otázce kapalného uhlíku, není to pouze otázka zachování našich pracovních míst, zaměstnanosti a konkurenceschopnosti, ale také otázka životního prostředí. Nechci zažít, jak se společnosti přesouvají a vypouští uhlík v zemích bez omezení na uhlík. Takže se jedná o environmentální, sociální a ekonomickou otázku a náš kompromis všechny tyto otázky vyvažuje: sociální otázky, ekonomické otázky a otázky ochrany životního prostředí. Domnívám se, že bychom měli pokračovat tímto směrem. Při realizaci tohoto balíčku bychom měli také pokračovat v naší spolupráci, samozřejmě s Radou, samozřejmě s Evropským parlamentem, ale přizvěme k diskusi také sociální partnery. Měli bychom spolupracovat, protože je to pro Evropu velmi důležité; je to velmi důležité pro svět.
<P>
(Potlesk)
<SPEAKER ID="287" NAME="Andris Piebalgs">
člen Komise. - Paní předsedající, návrhy, o nichž dnes diskutujeme, představují revoluční změnu v naší výrobě a spotřebě energie. Méně emisí CO2 rovněž znamená lepší energetickou účinnost a udržitelnější zdroje energie. Systém pro obchodování s emisemi přívětivý k trhu bude v následujících letech rovněž hlavní hnací silou pro změny technologií. Cíle v oblasti CO2 v odvětvích nepodléhajících systému pro obchodování s emisemi jsou ve skutečnosti závaznými cíli energetické účinnosti v členských státech. Směrnicí o zachytávání a ukládání uhlíku, tedy o geologickém ukládání CO2, je zamýšleno, že nebude diskriminován žádný zdroj energie, dokud bude odpovídat zájmům společnosti.
<P>
Omezení emisí CO2 z automobilů skutečně omezí naši rostoucí závislost na ropě. Dvacet procent obnovitelné energie v konečné spotřebě energie znamená, že budeme mít možnost prohlásit, že máme nové zdroje energie - nejen elektřiny, ale také ve vytápění a chlazení a v dopravě. Nikdy bychom neměli zapomínat na energetický problém, kterému čelíme. Mezinárodní agentura pro energii již čtyři roky tvrdí, že se nalézáme na potenciálně ekonomicky, globálně a environmentálně neudržitelné cestě v energetickém odvětví. To vyplývá z rizikové rovnováhy mezi nabídkou a poptávkou. Pokud se týká cenové hladiny, neměly by nás mást současné ceny ropy způsobené hospodářským poklesem; měli bychom vždy myslet na to, jaké byly ceny ropy před pouhými několika měsíci.
<P>
Nejdůležitější věc vyplývající z poslední zprávy se týká přesunu bohatství. Opustí-li Evropskou unii bohatství, opustí ji také pracovní místa. Takže je důležité, abychom si všímali, že je globální prostředí v energetickém odvětví tak náročné, že na to musíme reagovat. Pro EU je to výjimečný problém, protože naše závislost na dovozu, nebudou-li přijata žádná opatření, vzroste z 50 na 70 %. V případě ropy a plynu se přiblíží 90 nebo dokonce 100 %. To znamená, že se budeme potýkat s problémem zabezpečení dodávek a zcela určitě i ztrátě pracovních míst. Navrhovaný balíček znamená zásadní změnu, která zmírní naši závislost na dovozu na zhruba 50 % v roce 2030, a Evropské unii přinese konkurenceschopné pokročilé technologie výroby či spotřeby energie. Rovněž nám V souvislosti s naší současnou energetickou závislostí na uhlovodících si nelze představit správný a zdravý rozvoj dnešních nejchudších regionů. Toto je jediná možná změna.
<P>
Jsem přesvědčen o tom, že opatření, jež mají být přijata, jsou obtížná. Není jednoduché provádět změny v odvětví energetiky a vždy si to vyžádá hodně času. Ale nemáme jinou možnost, protože je náš návrh podpořen nejen předvídavostí předních politických představitelů, ale také tím, že je založen na odborných důkazech a na důkazech globálních institucí, které sledují naši situaci na světových trzích s ropou.
<P>
Chtěl bych poděkovat Parlamentu, zejména zpravodajům, a francouzskému předsednictví, že v průběhu velmi obtížných jednání neustoupili z našich ambicí a náš návrh ještě vylepšili, takže je vyváženější a účinnější. Jsem přesvědčen, že můžeme být pyšní na výsledky dosažené prostřednictvím trojstranného jednání. Takže bych ještě jednou rád poděkoval zpravodajům, kteří odvedli obrovský kus práce při předkládání stanoviska Parlamentu a při dohodě s předsednictvím, za přispění Komise, o nejambicióznějším souboru návrhů, který v odvětví energetiky způsobí převrat.
<SPEAKER ID="288" NAME="Předsedající">
Děkuji vám, pane komisaři.
