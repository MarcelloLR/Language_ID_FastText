<CHAPTER ID="009-03">
3. Případ afgánského novináře Perweze Kambakhsha a případ íránského občana Seyeda Mehdi Kazemiho
<SPEAKER ID="221" NAME="Předsedající">
Dalším bodem je rozprava o šesti návrzích usnesení o případu afgánského novináře Perweze Kambakhsha a rozprava o čtyřech návrzích usnesení o případu íránského občana Seyeda Mehdi Kazemiho.
<SPEAKER ID="222" NAME="Nickolay Mladenov">
autor. - Pane předsedající, propojím tuto diskusi s předešlou rozpravou o Rusku, protože jsem pevně přesvědčen, že věříme-li v určitý základní soubor hodnot, nemůžeme na nich trvat jen v zemích, které jsou slabé, a silným zemím udělovat výjimku.
<P>
Jsem hrdý na to, že tento Parlament jednal o usnesení o Rusku a měli bychom na to být hrdi všichni. Měli bychom se bát dne, kdy Evropský parlament přestane o takových usneseních debatovat a přestane pevně zastávat hodnoty, ve které věříme.
<P>
Protože dnes není demokracie právem každého na rovnost, je to rovné právo každého na odlišnost. To je klíčové sdělení, které musíme předat svým partnerům v Rusku a které musíme předat svým partnerům v Afghánistánu.
<P>
Prezident Karzáí a afghánská vláda se zavázali budovat demokratický moderní stát. V demokratickém a moderním státě je trest smrti nepřijatelný. O tom nelze debatovat. V demokratickém a moderním státě není přijatelná žádná forma trestu smrti. To je jádro naší evropské hodnoty.
<P>
Případ afghánského novináře pana Kambakhsha je ještě více znepokojivý neboť byl odsouzen k smrti, protože uplatnil své právo na volný přístup k informacím.
<P>
Měli bychom velmi silně apelovat na úřady v Afghánistánu, vládu a prezidenta, aby jeho jménem intervenovali a využili svých pravomocí k záchraně jeho života a ubezpečili se, že mu bude na konci řízení, kterým nyní musí projít, tedy odvolacího řízení, udělena milost.
<P>
Měli bychom však také nadále pomáhat orgánům budovat instituce, které potřebují k tomu, aby fungovaly jako demokratický a moderní stát, podporovat občanskou společnost a co je nejdůležitější, pokračovat v našem úsilí o bezpečnost Afghánistánu.
<P>
Konečně bychom také nikdy neměli zapomenout na to, že vzdělání je klíčovou hodnotou, o které musíme zemi, jako je Afghánistán, přesvědčit. Dívky mohly chodit do školy jen v několika posledních letech. Musíme zde udělat ještě tolik práce. Neměli bychom se té práci vyhýbat a měli bychom Komisi i Radu a všechny členské státy přesvědčit o tom, že bychom měli investovat do vzdělávání v Afghánistánu.
<SPEAKER ID="223" NAME="Marcin Libicki">
autor. - (PL) Pane předsedající, afghánský novinář Perwez Kambakhsh byl odsouzen k smrti. Jako obvykle napadají autoritářské vlády ty, kdo se postaví za lidská práva, tedy novináře a náboženské aktivisty.
<P>
Souhlasím s předešlými řečníky, že bychom neměli být shovívaví vůči mocným zemím, jako je Rusko a Čína. Jak zcela správně řekl pan Mladenov, normy by měly být stejné pro všechny. Rád bych také poukázal na to, že ti, kdo říkají, že bychom vůči Číně nebo Rusku měli být shovívavější, protože to jsou mocné státy, se mýlí ze dvou důvodů. Za prvé, protože normy musí být stejné. Za druhé, protože to, že vlády musí činit jisté kompromisy, je něco jiného. V historii Evropy byly parlamenty vždy svědomím národa. A parlamenty nemohou činit takové kompromisy, jaké bohužel někdy musíme akceptovat u vlád.
<P>
Proto vyzývám tento Parlament, aby neuplatňoval odlišné normy na silné a slabé.
<SPEAKER ID="224" NAME="Thijs Berman">
autor. - (NL) Trest smrti je barbarský a svoboda projevu je zakotvena v ústavě Afghánistánu. Přesto byl novinář Perwez Kambakhsh odsouzen k smrti za rouhání, daleko od hlavního města Kábulu, za článek o právech žen v islámu, který ani sám nenapsal. Jeho bratr píše o místních vůdcích kriticky, což zjevně Perwezově věci nepomohlo.
<P>
Tento trest smrti působí jako obrovský šok i v zemích s početným muslimským obyvatelstvem. Novináři v Pákistánu, Íránu, Kataru, všichni jsou si bolestně vědomi, jak je důležité chránit svobodu projevu všude na celém světě. Navzdory značnému odporu, i přes ultrakonzervativní skupiny, které nepřipouštějí svobody, práva žen nebo otevřenou debatu. I přesto potřebují svobodu projevu i tito konzervativci.
<P>
Co by měla Evropa dělat?
<P>
1. Nabídnout více pomoci než přislíbila v roce 2007 na reformu soudnictví v Afghánistánu.
<P>
2. Důrazně apelovat na prezidenta Karzáího, aby zakročil, a poskytnout mu v této věci podporu.
<P>
3. Evropská unie musí učinit dodržování lidských práv a afghánské ústavy ústředními pilířem politiky Evropské komise.
<P>
Nemá žádnou cenu vyvíjet v této věci větší nátlak, než jsou ultrakonzervativci ochotni tolerovat. To by jim jen nahrálo. Ale Perwez Kambakhsh musí být neprodleně propuštěn na svobodu.
<SPEAKER ID="225" NAME="Marios Matsakis">
autor. -
<P>
Pane předsedající, někteří lidé jsou přesvědčeni, že Afghánistán je země, která byla v posledních letech ve stavu trvalého zmatku a chaotického napětí.
<P>
Chudoba, negramotnost, násilná kmenová rivalita, drogoví magnáti, vojenští diktátoři, ruská okupace, terorismus Talibánu, po kterém následovala obávaná vojenská intervence Spojených států a Spojeného království, a k tomu všemu přísné islámské právo šaría. Pokud by mělo být peklo na zemi, Afghánistán by byl skutečně velmi silným kandidátem. Tváří v tvář této mimořádné nepřízni však existují známky odporu a naděje na svobodu projevu a demokracii.
<P>
Takový je i případ mladého novináře Perweze Kambakhsha, který se odvážil šířit článek o právech žen v islámu, který stáhl z internetu. Tento statečný čin byl podle paleolitického práva šaría posouzen jako rouhání a novinář byl odsouzen k smrti omezenými a fanaticky zaslepenými takzvanými soudci takzvaného soudu v severním Afghánistánu. Jak všichni víme, ženy jsou podle fanatického islámu považovány za o málo důležitější než kus nábytku a každý pokus o zpochybnění tohoto názoru se setkává s extrémní akcí, jakou je například ta, které se týká toto usnesení.
<P>
Ale věci se musí změnit k lepšímu a my na západě máme povinnost postarat se, aby k takové změně došlo spíše dříve než později. Protože západ včetně EU má v Afghánistánu obrovské vojenské zastoupení, a protože západ včetně EU nalévá miliardy eur do finanční pomoci této zemi, myslím, že máme naprosté právo požadovat nejen to, aby byl uvedený mladý muž okamžitě a bezpodmínečně propuštěn, ale aby už k podobné události na základě zaostalého islámského práva šaría již nikdy nedošlo! Jinak bychom měli vážně přemýšlet o stažení našich vojenských jednotek i našich peněz z Afghánistánu a ponechání této země na její cestě do pekel, ke které ji odsoudí její fanatická náboženská tradice.
<SPEAKER ID="226" NAME="Jean Lambert">
autor. - Pane předsedající, moje skupina důrazně podporuje návrh usnesení týkajícího se pana Kambakhsha, ačkoli si nejsem jist, zda bych souhlasil se vším, co můj předřečník uvedl.
<P>
Chci však upozornit na dalšího mladého muže, jehož život je nyní také v nebezpečí, Mehdiho Kazemiho, který pochází z Íránu a v jehož případě by situaci mohla změnit britská vláda. Mnoho z nás doufá, že ministryně vnitra Jacqui Smithová bude nyní na základě nových důkazů intervenovat.
<P>
Tento Parlament přijal mnoho návrhů usnesení, které odsuzovaly stav lidských práv v Íránu. Jsme přesvědčeni, že to je země pro homosexuály nebezpečná. Viděli jsme skutečně těla visící z jeřábů a víme tedy, že nebezpečná je a mnoho z nás věří, že je nebezpečná zvláště pro tohoto mladého muže.
<P>
Někteří lidé řekli, že se může bezpečně vrátit, bude-li se chovat zdrženlivě. Chtěl bych připomenout, že to, co představuje "zdrženlivé" chování v Íránu, se dosti liší od toho, co by tento výraz mohl znamenat v našich vlastních členských státech. Jde však o to, že v některých zemích, ať v Íránu, na Jamajce či kdekoli jinde, je homosexualita zločin a homosexuálové jsou ohroženi.
<P>
Moje skupina byla velmi kritická k nařízení Dublin, kterého se tento případ týká, protože víme, že existuje stále mnoho rozdílů ve způsobu, jakým jsou v členských státech vyřizovány žádosti o azyl, a že i přístup k tomuto řízení může být mimořádně obtížný. Byli jsme svědky ovzduší, ve kterém byla čísla považována za důležitější než život.
<P>
Toto je podstata ochranného řízení: jde o záchranu života, je-li tento život ohrožen. Nejde o jemnosti správných postupů: jde o výsledek.
<P>
Chceme funkční azylovou politiku schopnou napravovat chyby a zohledňovat nové informace, která bude mít ve všech členských státech stejnou vysokou úroveň. Doufáme, že v tomto případě britská vláda prokáže, že je to možné.
<SPEAKER ID="227" NAME="Eva-Britt Svensson">
zpravodajka. - (SV) Pane předsedající, dovolte mi nejprve dvě stručné poznámky. Za prvé, nikdy nemůžeme mlčet, je-li uplatňován trest smrti, bez ohledu na to, ve které části světa k tomu dochází. Za druhé, je velmi politováníhodné, že vždy, když se zde ve Štrasburku sejdeme, jednáme o řadě zločinů proti lidským právům. Někdy mám pocit, že to nikdy neskončí.
<P>
Pokud jde o toto usnesení, konstatujeme, že článek 34 afghánské ústavy velmi jasně vyhlašuje svobodu projevu a stanoví, že svoboda projevu nesmí být omezena a každý Afghánec musí mít právo vyjádřit své myšlenky mluvenou, písemnou či obrazovou formou nebo jinými prostředky. I přesto byl 23letý novinář Perwez Kambakhsh v nezákonném procesu odsouzen a jeho zákonná práva jsou mu upírána. Soudní řízení je pro novináře a organizace činné v oblasti lidských práv uzavřené. Onen takzvaný trestný čin spočíval v tom, že novinář šířil článek o situaci žen v islámu.
<P>
Pozadí je tedy velmi dobře známo. My nyní důrazně požadujeme, aby byl Perwez Kambakhsh ihned propuštěn. Nedopustil se ničeho nezákonného, jednal zcela v souladu s právním řádem a ústavou. EU a celý svět se musí sjednotit a podporovat tento požadavek: osvobodit Perweze Kambakhsha.
<SPEAKER ID="228" NAME="Marco Cappato">
autor. - (IT) Pane předsedající, dámy a pánové, v případě Mehdiho Kazemiho musíme jednat o něčem, co by správně nemělo vyžadovat ani sekundu rozpravy.
<P>
Kdybyste se kohokoli zeptali, zda si myslí, že by evropská země vydala někoho do rukou kata a diktatury, jakou je Írán, odpověď by nepochybně zněla, že to je nepředstavitelné. Avšak nepředstavitelné se může stát skutkem a dokonce se má stát, i přes opakovaná ujištění. To znamená, že se děje něco velmi závažného, že se Evropy zmocňuje nějaký druh šílenství.
<P>
Někteří lidé říkají, že existuje různé právní slovíčkaření, které by mohly vést k deportaci a smrti Mehdiho Kazemiho. To prostě nesmí být možné. Zakládající zásady Evropské unie spočívající v respektování lidských práv a života dosud nebyly zrušeny. Pokud bude pan Kazemi popraven, nikdo nebude moci přesouvat vinu na byrokratické postupy, pokud nepřistoupí na to, že v Evropě jde právě jen o to: byrokratické postupy, národní státy tak mocné, že nejsou schopny ani zachránit život.
<P>
Rád bych poděkoval těm 140 poslancům Evropského parlamentu, kteří se v této věcí sjednotili, a doufám, že tento Parlament bude jednomyslně hlasovat pro předložené usnesení.
<SPEAKER ID="229" NAME="Ewa Tomaszewska">
jménem skupiny UEN. - (PL) Pane předsedající, dne 22. ledna 2008 soud prvního stupně v severoafghánské provincii Balch odsoudil k smrti 23letého studenta žurnalistiky Perweze Kambakhsha který psal do místních novin, za stažení článku o právech žen z internetu a za jeho elektronické šíření. Soudní řízení proběhlo bez práva na obhajobu. Obviněný byl zbit a doznání bylo vynuceno brutálním zacházením.
<P>
Požadujeme, aby afghánské úřady propustily Perweze Kambakhsha a aby afghánská vláda obnovila dodržování lidských práv, zvláště práva na život. Dovolím si být tak troufalá a doufat, že Afghánistán rychle zavede moratorium na výkon trestu smrti.
<SPEAKER ID="230" NAME="Raül Romeva i Rueda">
jménem skupiny Verts/ALE. - (ES) Pane předsedající, před několika měsíci íránský prezident Mahmúd Ahmadínedžád slavnostně prohlásil v Organizaci spojených národů, že v Íránu neexistuje žádný problém s homosexualitou prostě proto, že tam žádní homosexuálové nejsou. Neřekl však, že popravují všechny homosexuály, kteří tam jsou.
<P>
Případ Mehdiho Kazemiho znovu upozorňuje na obrovské mezery azylového systému Evropské unie: skutečnost, že někdo dnes musí hledat azyl na základě toho, že je pronásledován a ohrožován na životě, protože je homosexuál, je věcí nejvyššího významu a prokazuje to, že prosazování práv osob s lesbickou, homosexuální, bisexuální a transsexuální orientací se musí dostat na mezinárodní pořad jednání.
<P>
Ještě závažnější je skutečnost, že Evropská unie, mistr v oboru práv a svobod, nepovažuje pronásledování na základě sexuální orientace za dostatečně důležitý faktor k automatickému udělení azylu v případech, jako je případ Mehdiho Kazemiho. Bohužel to není první případ tohoto druhu a nepochybně nebude ani poslední. Skutečností je, že stále existuje mnoho zemí, kde jsou osoby s lesbickou, homosexuální, bisexuální a transsexuální orientací nadále vystaveny pronásledování všeho druhu a jsou dokonce odsuzovány k smrti, jako v Íránu.
<P>
Proto doufám, že tento Parlament a všechny politické skupiny jsou si vědomy okolností a připojí se oprávněným požadavkům v usnesení, které dnes předkládáme, zvláště ve věci plného uplatňování směrnice o minimálních normách, která uznává pronásledování z důvodu sexuální orientace za určující faktor pro poskytnutí azylu. Podobně směrnice stanoví, že členské státy musí případy posuzovat individuálně a přihlížet k situaci v zemi původu, včetně jejích právních a správních předpisů a způsobu jejich uplatňování.
<P>
Je také nutné, aby členské státy nalezly společné řešení, které by zaručilo, že bude Mehdimu Kazemimu v Evropské unii přiznán status uprchlíka a ochrana, kterou potřebuje, a že nebude poslán zpět do Íránu, kde by byl velmi pravděpodobně popraven stejně jako jeho partner.
<P>
Vše, co je třeba učinit, je dodržet článek 3 Evropské úmluvy o lidských právech, kterým se zakazuje vyhoštění a vydání osob do zemí, v nichž pro ně existuje vysoké riziko hrozí pronásledování, mučení nebo i trest smrti.
<SPEAKER ID="231" NAME="Ioannis Varvitsiotis" AFFILIATION="PPE-DE">
- (EL) Pane předsedající, jistě podporuji usnesení, protože současná situace v Afghánistánu je nepřijatelná a neuspokojivá. Vláda Talibánu vrátila zemi o mnoho let zpět.
<P>
Buďme však upřímní. Kdo posílil Talibán? Nebyli to Američané se svými zbraněmi a ekonomickými zdroji, kdo posilovali Talibán k boji proti Sovětům? Není také pravda, že se dnes v zemi pětkrát zvýšila produkce opia? Proč? Ať si každý učiní svůj závěr sám.
<SPEAKER ID="232" NAME="Sophia in 't Veld" AFFILIATION="ALDE">
(NL) Jsem velmi otřesena případem Mehdiho Kazemiho a tím, že jen bez dalšího povyku prostě neřekneme, že by mu měl být udělen azyl: vyzývám zástupce vlád Nizozemska a Spojeného království, spolu s poslanci tohoto Parlamentu, kteří hodlají hlasovat proti tomuto usnesení, aby se zastavili a zamysleli: co je přesně účelem právního státu? Je to korektní a do písmene prováděné vymáhání předpisů a postupů nebo je to zajištění spravedlnosti? Vážně se o tom zamyslete, než budete hlasovat.
<SPEAKER ID="233" NAME="Bernd Posselt" AFFILIATION="PPE-DE">
(DE) Pane předsedající, moje skupina je rozhodně pro ochranu pana Kazemiho a přirozeně proti jeho deportaci do Íránu. Přesto jsme proti tomuto usnesení, protože se netýká naléhavého případu, jak bylo zamýšleno, ale azylových právních předpisů v Evropské unii obecně a vztahu dvou členských států EU, Nizozemska a Spojeného království, v této složité otázce.
<P>
Toho se tato naléhavá usnesení netýkají. Zde jsou užívána jako prostředek nastolení otázek vnitřní politiky. Chceme, aby byla panu Kazemimu poskytnuta ochrana a podpoříme každou iniciativu v tomto smyslu, ale nikoli toto usnesení, jehož název nese jméno pana Kazemiho, ale jehož obsah se týká něčeho zcela odlišného.
<SPEAKER ID="234" NAME="John Bowis" AFFILIATION="PPE-DE">
Pane předsedající, podporuji obě uvedená usnesení. Ale je to moje země, která navrhuje poslat mladého muže zpět na smrt do Íránu. Na smrt, která již potkala jeho přítele. Nikoli za trestný čin, ale za jeho sexualitu. Je to moje země, která se v minulosti hrdě chvástala, že v ní platí jako absolutní norma, že nikdy neposíláme lidi zpět, aby čelili trestu horšímu, že by jim byl uložen v Británii.
<P>
Zde nemáme žádný trestný čin a máme trest, který jsme v Británii zrušili před mnoha lety. Je to moje země, která pokud v tomto případě nepovolí, měla by sklonit hlavu v hanbě. Doufám, že svou hlavu nebude muset v hanbě sklonit tento Parlament. Doufám, že podpoří toto usnesení.
<P>
Vždyť tu proboha mluvíme o devatenáctiletém chlapci!
<P>
(hlasitý potlesk)
<SPEAKER ID="235" NAME="Czesław Adam Siekierski" AFFILIATION="PPE-DE">
(PL) Pane předsedající, jednou z hodnot Evropské unie je koordinovat opatření a přijímat stanoviska na obranu lidských práv. To se týká i případu afghánského novináře, kterého soud v severoafghánské provincii odsoudil k smrti za šíření článku o právech žen v islámu. Během soudního řízení mu bylo upřeno právo na právního zástupce a byl podroben různým formám fyzického násilí. Přesto afghánská ústava obsahuje ustanovení o právu na svobodu projevu.
<P>
Jak vidíme, právo a skutečnost se neshodují. Mnoho vlád zaručuje dodržování Deklarace lidských práv, ale zavírá oči před tím, jak je tato deklarace uplatňována v jejich vlastní zemi. To by nás mělo vést k ještě rozhodnější obraně lidských práv, svobody a demokracie.
<SPEAKER ID="236" NAME="Mario Mauro" AFFILIATION="PPE-DE">
(IT) Pane předsedající, dámy a pánové, rád bych zdůraznil, že i přes do jisté míry odůvodněné obavy mé skupiny, že obsahu usnesení lze využít šířeji, nelze utéci před skutečností, že informace, které dostáváme z íránských zdrojů a úřadů, jsou jednoznačné. Pokud se vrátí do Íránu, je osudem Mehdiho Kazemiho smrt, a proto se odchýlím od normy a budu hlasovat jinak než má skupina.
<SPEAKER ID="237" NAME="Louis Michel">
člen Komise. - (FR) Pane předsedající, dámy a pánové, děkuji vám za příležitost hovořit s vámi o případech Perweze Kambakhsha v Afghánistánu a íránského občana Mehdiho Kazemiho.
<P>
Pokud jde o pana Kambakhsha, samozřejmě sdílíme všechny vaše obavy a pečlivě tento případ sledujeme na místě prostřednictvím naší delegace v Afghánistánu ve spolupráci s vedoucím mise a zvláštním zástupcem EU. Opakovaně jsme o případu hovořili s afghánskými úřady, naposledy s ministrem zahraničních věcí panem Spantou na setkání trojky v Lublani dne 21. února.
<P>
Vím, že také delegace Evropského parlamentu v Afghánistánu o problému jednala přímo s afghánským parlamentem a že vás afghánští poslanci ujistili o tom, že bude nalezeno uspokojivé řešení.
<P>
Jsem přesvědčen, že bychom měli pokračovat v dosavadním přístupu a spoléhat se alespoň prozatím na diskrétní diplomatickou činnost. Soudě podle současného politického klimatu v Afghánistánu bude obtížnější zajistit propuštění pana Kambakhsha, pokud se bude zdát, že afghánské úřady ustupují mezinárodnímu tlaku.
<P>
Chci vás však ujistit, že budeme tento případ nadále velmi pečlivě sledovat a že budeme připraveni podniknout další kroky v případě, že bude v odvolacím řízení trest smrti potvrzen. Téměř 30 let ozbrojeného konfliktu zničilo afghánské soudnictví. Proto jsme reformu soudních institucí země stanovili jako prioritu v našem programu pomoci Afghánistánu. Již zde máme odborníky, kteří pracují u Nejvyššího soudu, na Úřadu státního zástupce a na ministerstvu spravedlnosti s cílem profesionalizovat tyto instituce na centrální i provinční úrovni. Program Evropské komise rovněž úřadům pomůže zavést nový systém právní pomoci - který je v Afghánistánu zoufale nutný, jak ukázal tento případ. V současné době neexistuje pevně ustanovená nezávislá advokacie a neexistuje přístup k veřejné právní pomoci. Pevně doufám, že program reformy soudnictví Komise, který je prováděn v úzké spolupráci s policejní misí EUPOL v Afghánistánu rozmístěnou v rámci EBOP, pomůže ve střednědobém a dlouhodobém výhledu zlepšit stav lidských práv.
<P>
Komise samozřejmě rovněž sdílí vaše obavy ve věci případu Mehdiho Kazemiho a dalších podobných případů. Nizozemské a britské orgány nyní případ pana Kazemiho velmi pečlivě zvažují. Pokud jde o ochranu uprchlíků, chceme upozornit, že mezinárodní právo, zejména Ženevská úmluva, ve věci statutu uprchlíků stanoví, že žádný smluvní stát nevyhostí ani nenavrátí uprchlíka jakýmkoliv způsobem na hranice oblasti, kde by jeho život či svoboda mohly být v ohrožení kvůli jeho rase, náboženství, národnosti, příslušnosti k určité sociální skupině nebo politickému názoru.
<P>
Podle íránského trestního zákoníku čin známý jako lavat podléhá trestu smrti. Pojem lavat však nijak nerozlišuje mezi sexuálními vztahy navazovanými dobrovolně a z donucení. Ve druhém případě by se zdálo, že je-li uložen trest za lavat ve spojení s jinými trestnými činy, označuje tento termín obvykle znásilnění. Komise je samozřejmě kategoricky proti trestu smrti za jakýchkoli okolností, tím více v případě, že nedošlo ke spáchání žádného trestného činu. Situace homosexuálů v Íránu je důvodem k obavám. Porušování práva na soukromý život a diskriminace na základě sexuální orientace jsou v naprostém rozporu s mezinárodními závazky Íránu z Mezinárodního paktu o občanských a politických právech, který Írán ratifikoval.
<P>
Evropská unie tato sdělení o lidských právech Íránu předává obecně i prostřednictvím kroků na nejrůznějších frontách. Írán bohužel dosud nepřijal naši nabídku na obnovení dvoustranného dialogu o lidských právech. Nicméně ve svých diskusích s představiteli Íránu zdůrazňujeme, že chceme vidět pokrok ve všech otázkách zájmů Evropské unie v oblasti politiky, jaderné politiky, obchodu a lidských práv. Bez obecného zlepšení stavu lidských práv v zemi se nemohou naše vztahy s Íránem uspokojivě rozvíjet.
<P>
Osobně bych chtěl co nejsrdečněji poděkovat panu Bowisovi za jeho příspěvek: plně sdílím pocity, které vyjádřil.
<SPEAKER ID="238" NAME="Předsedající">
Rozprava je ukončena.
<P>
Hlasování se bude konat po skončení rozpravy.
