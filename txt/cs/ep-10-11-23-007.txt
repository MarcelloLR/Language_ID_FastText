<CHAPTER ID="007">
Slavnostní zasedání - Gruzie
<SPEAKER ID="114" NAME="Předseda">
Pane předsedo, dámy a pánové, vážení hosté a přátelé. Chtěl bych srdečně uvítat prezidenta Gruzie, Michaila Saakašviliho.
<P>
(Potlesk)
<P>
Není to první návštěva prezidenta Saakašviliho v Evropském parlamentu. Navštívil nás před čtyřmi lety a byl i v Bruselu v roce 2004, krátce po svém zvolení prezidentem Gruzie. Dnes je zvláštní den - dnes, 23. listopadu, je sedmé výročí růžové revoluce, pokojného zlomu, který znamenal změnu nejen v Gruzii, ale v celém regionu jižního Kavkazu. Pane prezidente, téměř 60 let jde Evropská unie směrem, který si nyní zvolila i Gruzie - směrem trvalého míru, prosperity a neohrožované svobody. Prezident Saakašvili začal studovat v Kyjevě. Následně studoval na evropských a amerických univerzitách a vždy byl spojen se Štrasburkem - zde studoval, zde získal titul a pokud vím, zde také potkal svou budoucí ženu. Je to tedy pro pana Saakašviliho výjimečné místo.
<P>
Posledních sedm let nebylo pro Gruzii snadných. Územní celistvost Gruzie byla narušována. Chtěl bych připomenout, že v květnu letošního roku jsme přijali usnesení, které vyzývalo Rusko k dodržování podmínek příměří a ke stažení sil z gruzínského území.
<P>
(Potlesk)
<P>
Před čtyřmi lety pan Saakašvili v této sněmovně řekl, že Gruzíni jsou nejen jedním nejstarších národů Evropy, ale intenzivně se také podílejí na evropské integraci. Považují ji za druh přístupu k mezinárodním záležitostem, který upřednostňují. Jsem si jist, že toto nadšení dnes není menší než před čtyřmi lety. V Evropském parlamentu a Evropské unii přikládáme velký význam demokratizaci. Standardy demokratizace a demokracie jsou velmi vysoké a stejně tak jsou vysoké standardy volného trhu. Lidská práva, právní stát i svoboda tisku potřebují reformy - reformy ústavního systému, volebního práva a systému soudnictví. Před chvílí jsem s prezidentem Gruzie o těchto věcech mluvil a shodli jsme se, že to není snadný proces, ale že je to proces nutný, máme-li si být podobní a máme-li snadněji spolupracovat.
<P>
Jsem také potěšen tím, že Gruzie rychle překonala hospodářskou krizi. Svou úlohu v tom hrála i Evropská unie - podali jsme pomocnou ruku. Dnes je Gruzie znovu ve fázi rychlého hospodářského růstu. V Evropské unii bychom chtěli, aby byla Gruzie stabilní a dobře se rozvíjela, také bychom si však přáli, aby se tak stalo v celé oblasti jižního Kavkazu. Gruzie by mohla být dokonalým vzorem přechodu k demokratickému systému volného trhu s plnou ochranou lidských práv a právním státem. Proto je tak důležité to, co nám chce dnes pan Saakašvili přednést a říci. Jsme rádi, že jste zde s námi a chtěli bychom vás požádat, abyste promluvil. Máte slovo, pane prezidente.
<P>
(Potlesk)
<SPEAKER ID="115" NAME="Michail Saakašvili">
prezident Gruzie. - Pane předsedo, s pokorou přijímám tuto velkou čest, kterou vaše pozvání znamená pro mou zemi, a chtěl bych poděkovat vám i všem politickým skupinám za tuto výjimečnou příležitost. Pane předsedo, jak jsme zmínili během našich předešlých jednání, byl jsem tu naposledy před čtyřmi lety, je to tedy jako olympijské hry. Musím se vrátit zase za čtyři roky. Doufám, že mé výsledky budou lepší, než naposledy.
<P>
Přišel jsem předat vzkaz míru a učinit slavnostní slib. Přišel jsem potvrdit, že mír - spravedlivý a trvalý mír - je v mém regionu možný a že potřebujeme, aby k němu Evropa přispěla.
<P>
Po staletí je pohoří Kavkaz geopolitickou záhadou a okouzlujícím paradoxem: je to region, kde jednotlivci a duše byli svobodní, ale kde občané byli utlačováni; kde kultury byly tolerantní, ale kde vlády vytvářely umělá rozdělení; kde se lidé nikdy nepřestali hluboce cítit Evropany, ale kde zdi vztyčené různými říšemi změnily Evropu na vzdálený přelud; kde muži a ženy usilovali o mír, ale kde se války zdály nevyhnutelné.
<P>
Přišel jsem, abych vám řekl, že tuto dobu musíme ukončit, spolupráce musí nahradit rivalitu a jednání musí zvítězit nad válečnou rétorikou.
<P>
Ve všech neklidných koutech našeho světa je Evropský parlament symbolem naděje. Je to jasný důkaz toho, že i nejkrutější z konfliktů lze překonat a že mír stojí za jakékoli politické riziko.
<P>
Toto místo by neexistovalo, kdyby se uprostřed rozvalin, obklopeni smrtí a s oprávněnými nároky na pomstu stateční vůdci nerozhodli ukončit staletí válek zahájením nejambicióznějšího a nejúchvatnějšího politického experimentu naší doby: evropského sjednocení. Tento Parlament, který není rozdělen státní příslušností, ale podle politických skupin - naplňuje vizi, kterou tak výmluvně vyjádřil Victor Hugo na mezinárodním mírovém kongresu v Paříži v roce 1849.
<P>
Dovolte mi tohoto velkého básníka citovat v jeho vlastním jazyce:
<P>
(FR) Jednou přijde den, kdy se všechny národy tohoto kontinentu spojí ve vyšší celek a vytvoří evropské bratrství, aniž by ztratily své individuální přednosti nebo svou slavnou individualitu.
<P>
Jednoho dne bude jediným bojištěm tržiště soupeřících myšlenek.
<P>
Jednoho dne budou dělové koule a bomby nahrazeny volebními lístky, všeobecným volebním právem lidu, ctihodným rozhodováním velkého svrchovaného senátu, který bude Evropě tím, čím je parlament Spojenému království, čím je říšský sněm Německu a zákonodárné shromáždění Francii.
<P>
prezident Gruzie. - Mnozí Hugovi současníci jej považovali za infantilního snílka, i v době, kdy pronesl tento projev. Trvalo více než sto let a dvě světové války, než historie vyslyšela jeho hlas.
<P>
Dámy a pánové, je čas, aby Hugův hlas zazněl a byl slyšet i v mém regionu. Je nejvyšší čas, aby hlas bratrství překonal zvuky děl a výkřiky nenávisti. Je nejvyšší čas, aby i na Kavkazu zavládl evropský mír.
<P>
(Potlesk)
<P>
A je naší povinností jako politických vůdců přinášet odvážné iniciativy, aby se tak stalo.
<P>
Dámy a pánové, přesně před sedmi lety zahájila růžová revoluce novou cestu starého národa, mé milované Gruzie, směrem do evropské rodiny. Dne 23. listopadu 2003 stovky tisíc občanů ze všech regionů, ze všech náboženských a sociálních prostředí pokojně obsadily ulice a parlament. Nebylo rozbito jediné okno a z budovy nebyla odcizena jedná věc. Učinili víc, než že svrhli prohnilý a zpátečnický režim. Odstartovali to, co ekonomové v Londýně před několika týdny nazvali mentální revolucí.
<P>
Jak někteří v této sněmovně dobře víte, existovaly dva způsoby, jak se vymanit z komunistických režimů po osvobozujícím pádu SSSR - evropský a nacionalistický: právní stát a stát strachu. Abych to shrnul: Václav Havel a Slobodan Milošević.
<P>
Když tyranie strany skončila, rozdělení, korupce, vertikalita, byrokracie, cynismus a autoritářství, které byly pilíři sovětské společnosti, zůstaly nedotčeny. Před sedmi lety byla Gruzie formálně nezávislý stát, byla však stále součástí tohoto světa strachu a nenávisti. Hranice sovětské mentality nebyly zrušeny a Sovětský svaz stále existoval v myslích a duších lidí. Pouze mentální revoluce mohla vést k evropské transformaci našich společností.
<P>
To je poselství, které jsme my, Gruzíni, přinesli tomuto regionu. To je poselství, které u těch, kdo vzpomínali na impérium, uvolnilo tolik hněvu vůči nám, ale je to také poselství, které změnilo Gruzii v laboratoř reforem pro náš region. Když jsme vedli růžovou revoluci, byli jsme členy studentských organizací, opozičních stran a skupin občanské společnosti, všichni sjednoceni jedním snem: změnit nefunkční postsovětskou zemi nepředstavitelně postiženou korupcí a zločinem v evropskou demokracii.
<P>
Dámy a pánové, Sovětský svaz byl založen na zásadě práva vládnout. Lidé byli uměle stavěni proti sobě na každé úrovni společnosti a v každé oblasti. V každé republice byly jednotlivé náboženské, sociální a etnické skupiny nuceny trvale soupeřit a politika byla chápána jako umění manipulace, strachu a nenávisti. To vysvětluje, proč se z bývalých komunistů snadno stali nacionalisté - na Balkánu i na Kavkazu, ve východní Evropě i v Rusku. Před sedmi lety byla Gruzie stále rozdělena na izolované komunity, které se bály jedna druhé. Někteří extremisté využívali slabosti státu k zavrhování menšin.
<P>
Naším prvním úkolem proto bylo přijmout multikulturalismus a rozdíly. Vypracovali jsme pozitivní akční program ve všech oblastech, od vysokoškolského vzdělávání až po donucovací orgány. Sovětský svaz měl i další znak - absolutní centralizaci. Před sedmi lety byla Gruzie stále plně soustředěna na své hlavní město a my jsme zahájili rozsáhlý program decentralizace, investovali do regionálních rozvojových infrastruktur a výrazně jsme posílili postavení místních orgánů. V důsledku toho se dříve opuštěné regiony staly nejúžasnějšími příklady našeho rozvoje.
<P>
Do růžové revoluce všechny klíčové regionální principy určoval prezident, zatímco tedy ostatní obnovovali slavnou vertikální moc, která rušila autonomii všech regionů, my jsme systematicky přenášeli moc na regionálně volené orgány. Tato politika nedávno vedla k první přímé volbě starosty hlavního města Tbilisi - loni v květnu - a k rozhodnutí přemístit Ústavní soud do města Batumi a parlament do druhého největšího města Gruzie - Kutaisi - do středu Gruzie.
<P>
V Sovětském svazu šlo jen o kontrolu a korupci - o převahu a neefektivní stát. Naším prvním krokem proto bylo rozpustit KGB a propustit všechny policejní síly...
<P>
(Potlesk)
<P>
... i celníky a daňové úředníky, ale také otevřít naši ekonomiku a náš vzdělávací systém.
<P>
Vize, která vedla všechny tyto kroky, byla ztělesněna jediným symbolem. Vedle každé gruzínské vlajky v každé úřední budově jsme vyvěsili i vlajku evropskou. Učinili jsme to na znak toho, kam chceme Gruzii svými reformami dovést.
<P>
Samozřejmě měla naše pokojná revoluce své neúspěchy a nedostatky. Samozřejmě jsme udělali chyby, ale jak velký vynálezce evropského kosmopolitismu a jeden z mých oblíbených filozofů Immanuel Kant napsal o francouzské revoluci, "Nemůžete být připraveni na svobodu, dokud nejste skutečně svobodní." Immanuel Kant tím myslel, dámy a pánové, že vás žádná kniha nemůže naučit vládnout - ani se chovat - ve svobodě. Můžete se to naučit jen ze svých vlastních úspěchů a neúspěchů.
<P>
Měli jsme neúspěchy a poučili jsme se z nich, dosáhli jsme však také překvapivých úspěchů. Gruzie byla právě Světovou bankou vyhodnocena jako nejlepší ekonomický reformátor světa za posledních pět let a nyní je dvanáctá na světě a je na prvním místě ve střední a východní Evropě - a rozhodně v postsovětském světě - z hlediska snadnosti podnikání. Podle Evropské banky pro obnovu a rozvoj a Transparency International Gruzie, někdejší epicentrum postsovětské mafie, v letech 2004 až 2009 dosáhla většího pokroku v boji proti korupci než kterákoli jiná země světa. Na seznamu Transparency International postoupila Gruzie o 70 míst vzhůru a shodou okolností právě v té době Rusko sestoupilo o 70 míst směrem dolů. Potkali jsme se uprostřed a nevzpomínám si, že bychom se zdravili, ale stalo se to.
<P>
Těchto hodnocení si vážím, protože odrážejí a obnovují naši sociální a morální transformaci, která se v mé zemi uskutečnila - mentální revoluci, o níž jsem již mluvil. Gruzínští občané přestali přemýšlet o svém státu a zemi jako o státu postsovětském. Vidí, posuzují a kritizují jej jako evropskou demokracii. Taková změna daleko překračuje vůdce a strany, kteří vedli růžovou revoluci. Je to něco, co nikdo nevlastní a nikdo to nemůže potlačit, ani my ani nikdo jiný.
<P>
Taková revoluce vede v naší části světa k úžasné věci: instituce se systematicky stávají oblíbenější než politické osobnosti. Právě jsme provedli velkou reformu policie a podle posledního průzkumu - Gallupova průzkumu - z ní policie vyšla s 86% hodnocením důvěry, přičemž toto číslo dříve činilo 5 %. Totéž platí pro úřad prezidenta, totéž pro parlament, totéž pro jiné instituce v zemi: je to přesný opak toho, co se dělo dříve. Skutečně to vypovídá o tom, že instituce jsou oblíbenější než vůdci a že země postupuje správným směrem.
<P>
Ještě je třeba mnoho udělat. Samozřejmě se ještě více snažíme držet se své cesty reformy. Víme, že demokracie vždy znamená neustálou práci.
<P>
Náš alternativní demokratický model samozřejmě všichni nepřivítali. Setkal se s důrazným odporem revizionistických sil, které pád SSSR stále vnímají jako nejhorší katastrofu 20. století. V roce 2006 na můj národ uvalily úplné embargo. Předtím v roce 2005 platilo plné energetické embargo. Deportovali naše občany, opakovaně před rokem 2008 bombardovali naše území a v roce 2008 nakonec uskutečnili invazi. Nyní tyto síly stále okupují 20 % gruzínského území, čímž nehorázně porušují mezinárodní právo o dohodu o příměří ze 12. srpna sjednanou díky snaze mého dobrého přítele a velkého evropského vůdce, francouzského prezidenta Nicolase Sarkozyho, který byl tehdy předsedou Evropské unie.
<P>
V této chvíli má Gruzie stále až 500 000 vnitřně vysídlených osob a uprchlíků, kteří se nemohou vrátit domů, protože někteří lidé vedení starou imperialistickou mentalitou se rozhodli uvítat 21. století pořádáním etnických čistek a budováním nové Berlínské zdi rozdělující mou zemi.
<P>
Jak jsme na tyto akty agrese odpověděli? Zaprvé jsme plně prováděli dohodu o příměří a činili jsme víc, než jsme byli povinni, protože jsme ani jednou nevyužili odmítnutí Ruska jako záminku. Loni v srpnu vedoucí pozorovací mise Evropské unie, Hansjörg Haber - Němec - veřejně ocenil gruzínskou zdrženlivost a naši strategii angažovanosti jako konstruktivní unilateralismus. Když tanky a rakety stojí 50 km od hlavního města, byl by pro mnohé vlády nejvyšší čas začít naříkat, že jsou obléhány, není čas na svobodu a demokracie je luxus - který si nemohou dovolit - a začít ničit svou opozici a volat po takzvané jednotě společnosti. My jsme udělali pravý opak. Za těchto podmínek budujeme demokracii před hlavněmi zbraní.
<P>
Před železnou oponou, kterou okupační síly vybudovaly okolo oblasti Abcházie, v malém přímořském městečku Anaklia, které bylo ještě před pár lety násilnou zónou nikoho, právě vzniká nové turistické letovisko s nádhernými hotely a písečnými plážemi. Někdo namítá, že bychom měli přestat a počkat, než se situace vyřeší a začít se stavbou až na pevnější půdě, s méně otřesy a méně nebezpečné. Naše filozofie je zcela opačná. Stavíme budovy nikoli proto, že stojí na silných a pevných základech, ale proto, že jejich stavbou nakonec ty základy upevníme.
<P>
V Anaklii začala nová fáze rozvoje v roce 2005, poté co již byla dvakrát zničena konfliktem v letech 1993 a 1998. V roce 2008 opět zažila úplnou devastaci. Invazní ruské jednotky spálily všechny nové budovy, včetně diskoték, kaváren, ubytoven pro mládež a jiných hotelů. O pár týdnů později začala výstavba znovu.
<P>
Velký básník a slavný ruský disident, Alexandr Galich, jeden z osmi hrdinů, kteří v roce 1968 demonstrovali na Rudém náměstí proti invazi do Prahy, byl autorem této významné věty: Отечество в опасности! Наши танки на чужой земле!, což znamená, že "vlast je v nebezpečí, naše tanky napadly cizí zemi". Napsal i jiný nádherný verš věnovaný Gruzii, který budu opět citovat v ruštině: Прекрасная и гордая страна! Ты отвечаешь шуткой на злословье!, což zhruba přeloženo znamená "nádherná a hrdá země, odpovídáš na pomluvy úsměvem".
<P>
(Potlesk)
<P>
Když jsem naposledy navštívil Anaklii, viděl jsem řadu diskoték tak bujarých, jaké můžete vidět kdekoli v Evropě, kde mladí lidé tančili, jako by byli na Ibize nebo v St Tropez. Jediný rozdíl byl ten, že diskotéka "18", kam jsme vstoupili, byla poslední diskotékou na pláži. Přesně pět metrů od ní je zeď, za níž je stanoviště okupační armády a pak téměř 100 km tmy a prázdnoty. Dovolte mi se zeptat: co je absurdnější než nový Berlín na písečné subtropické černomořské pláži?
<P>
Stručně řečeno, chápeme, že mír je v našem nejvyšším zájmu, a jsme přesvědčeni, že nemá jinou alternativu. Ohrožením míru bychom dali v sázku vše, čeho jsme dosáhli a čeho chceme dosáhnout v nadcházejících letech.
<P>
Přijel jsem, abych oznámil nový krok v naší politice konstruktivního unilateralismu. Jsem zde, abych uskutečnil iniciativu, která, jak doufám, s vaší pomocí zmírní napětí a umožní začátek vážných jednání. Nežli jsem přijel, hodně jsem přemýšlel. jednal jsem i s našimi přáteli - americkými a evropskými spojenci a lidmi v regionu - a gruzínská vláda se považuje za vázanou smlouvou o příměří ze dne 12. srpna a vždy měla za to, že příměří jasně zakazuje použití síly.
<P>
Ale abychom prokázali, že Gruzie je definitivně rozhodnuta pro mírové řešení svého konfliktu s Ruskou federací, přistupujeme dnes k jednostranné iniciativě a prohlašujeme, že Gruzie nikdy nepoužije sílu k potlačení ruské okupace a k obnovení své kontroly nad okupovanými oblastmi. Ve snaze o deokupaci a znovusjednocení se uchýlí jen k mírovým prostředkům.
<P>
I pokud Ruská federace odmítne stáhnout své okupační síly, i pokud milice jako její zástupci znásobí porušování lidských práv, ponechá si Gruzie jen právo na sebeobranu v případě nových útoků a invaze na 80 % gruzínského území, které zbývá pod kontrolou gruzínské vlády.
<P>
Zašlu příslušné dopisy generálnímu tajemníkovi OSN, generálnímu tajemníkovi OBSE a vedení Evropské unie, v nichž jasně prohlásím, že se zavazujeme nepoužít sílu ke znovuzískání kontroly nad naší nelegálně rozdělenou zemí, a to ani proti okupačním silám ani proti jejich zástupcům - i kdyby nám to Charta OSN dovolovala.
<P>
Můj slib zde před vámi znamená jednostranné prohlášení státu podle mezinárodního práva. Tato iniciativa zdaleka není snadná pro zemi, která je částečně okupována a má 500 000 vnitřně vysídlených osob a uprchlíků. Představuje a rozšiřuje naši politiku konstruktivního unilateralismu. Jsem připraven na hluboký a obsažný dialog s ruskou protistranou.
<P>
Samozřejmě se budeme nadále účastnit ženevských rozhovorů a doufat, že náš dnešní slib přesvědčí Ruskou federaci, aby ukončila blokování těchto diskusí. Potřebujeme však, aby začal i politický dialog. Aby k tomu došlo, musí mezinárodní společenství ruskému vedení jasně říci, že dnešní situace je zcela neregulérní a neudržitelná.
<P>
Abychom je donutili k jednání o kompromisu, je samozřejmě nezbytné jasně popsat realitu aktuální situace. Proto žádáme, aby byly ruské vojenské síly uvnitř mezinárodních hranic Gruzie kvalifikovány jako nezákonná okupace svrchovaného území. Mnohé evropské národy i Spojené státy americké již tak učinily. Protože pokud to není vojenská okupace, pak co tedy? Je to vojenská turistika, když jsou proti vám nelegálně rozmístěny desítky tisíc vojáků, raket a tanků a je odebrána část vašeho obydleného území?
<P>
Stejně tak by měly být násilné kampaně, které vyhnaly stovky tisíc gruzínských občanů z okupovaných území, hodnoceny jako nezákonné akty etnických čistek. Jestliže neodsoudíme etnické čistky, proč by okupanti měli ještě uvažovat o tom, zda těm lidem dovolí se vrátit do jejich domovů, měst a obcí?
<P>
Dámy a pánové, je-li první válečnou obětí vždy pravda, je pravda vždy i nejpevnějším základem míru. Náš konstruktivní unilateralismus a slib, který jsem právě učinil, nebudou mít očekávaný dopad, jestliže naši evropští přátelé nevysloví pravdu. Jestliže vy neřeknete pravdu, potom kdo? Přišel jsem vám dnes s pokorou říci, že na vás závisíme - my, a snad i celý region.
<P>
Dámy a pánové, náš region poznal v nedávné historii příliš mnoho válek. Je čas, abych opět parafrázoval Victora Huga, nahradit děla kulatými stoly. Náš region má svou vlastní Varšavu, své vlastní Coventry, svůj vlastní Oradour-sur-Glane a je čas budovat na našem společném odporu k válce a destrukci. Je čas říci, že nikdy nesmíme mít další Groznyj, regionální hlavní město se 400 000 obyvateli, které bylo zcela vymazáno ze světa. Je čas říci, že již nikdy nesmíme vidět lidi vyhnané z domovů a deportované kvůli své národnosti, víře či původu, jak se stalo v mé vlastní zemi i v jiných zemích v regionu.
<P>
Jsem připraven spolupracovat s ruským vedením, abychom zajistili, že se to už nikdy nestane, a aby byly důsledky války odstraněny a byly vybudovány podmínky pro mír. Zdi jako je ta, která dnes rozděluje Gruzii, nemohou být zbořeny bombami, ale pouze úsilím zdejších obyvatel o vybudování svobodné, jednotné a demokratické země a snahou světového společenství o vymáhání mezinárodního práva, což je cíl, kterého se nikdy nevzdáme. Nikdy se nevzdáme snahy o znovusjednocení naší země a její budování jako svobodného demokratického národa mírovými prostředky.
<P>
Je očividné, že i přes obrovský tlak a četné hrozby ze strany Moskvy ani jedna bývalá sovětská republika neuznala toto rozdělení Gruzie. Ukazuje to, k velkému překvapení a rozčilení některých lidí, že staré časy jsou navždy pryč. Ukazuje to, že bývalé porobené národy sovětských časů se při všech překážkách a problémech staly silnými nezávislými státy určujícími vlastní politiku. Stručně řečeno, nikdo se nevrací do SSSR.
<P>
Dámy a pánové, náš region si zvolil. K ukončení tohoto hnutí byla zahájena válka, ale tanky nemohou zvrátit smysl historie a je čas, aby dlouhý a bolestný pozůstatek imperialismu mírovým způsobem skončil. Proto vyzývám ruské vůdce, aby si zvolili budoucnost. Mohli by hrát zásadní kladnou úlohu při probíhající transformaci našeho společného regionu a akceptovat jiné země jako partnery a nikoli vazaly.
<P>
Všichni - i já osobně - chceme Rusko za partnera a ne za nepřítele. Nikdo nemá větší zájem na tom, aby se Rusko změnilo v zemi skutečně jednající ve shodě národů, dodržující mezinárodní právo a - to často souvisí - dodržující základní lidská práva. Proto upřímně podporuji úsilí evropských a amerických vůdců o zapojení Ruska do konstruktivnějšího vztahu. Náš konflikt nijak neponičil vztahy mezi našimi národy; chci říci ruským lidem, že budou v Gruzii vždy vítáni jako partneři, turisté, studenti, podnikatelé, novináři nebo prostě jako přátelé - ale nikoli jako okupační síly.
<P>
(Velký potlesk z pléna)
<P>
Dámy a pánové, chtěl bych tento projev zakončit citováním prezidenta první Republiky Gruzie, Noe Žordanii. Jak možná víte, Gruzie byla první evropskou sociálně-demokratickou republikou, která byla vyhlášena v roce 1918, a my jsme na to velmi hrdí. Máme silná práva žen a jiná silná sociální práva zakotvená v ústavě. Několik dnů předtím, než Rudá armáda napadla Gruzii, Žordania vysvětlil naši evropskou volbu: "Co si bereme z kulturního oblouku klenoucím se nad evropskými národy? Více než 2 000 let národní kultury, demokratický systém a přírodní bohatství."
<P>
Rusko nám nabídlo šanci vrátit se a žít jako vojáci. Řekli jsme Rusku, že jdeme do Evropy a chceme, aby Rusko spolu s námi směřovalo k Evropě. Dnes se na vás obrací další gruzínský prezident se stejným poselstvím lásky k evropským myšlenkám a hodnotám. Je vzácné, dostane-li národ v historii dvakrát stejnou příležitost. Dnes jsem vám přišel říci, že se této příležitosti chopíme a učiníme vše, co je v našich silách, abychom naplnili svůj evropský osud.
<SPEAKER ID="118" NAME="Předseda">
Pane prezidente Saakašvili, vaše dnešní sdělení bylo velmi důležité pro nás pro všechny, ale i z hlediska budoucího summitu OBSE v Astaně v Kazachstánu, který se má konat za týden ve dnech 1. a 2. prosince. Především bylo mimořádně důležité pro celý váš region, Kavkaz, pro jižní i severní Kavkaz. Vždy jsme věděli, že jste odvážný člověk, nyní můžeme navíc říci, že jste i člověk rozvážný. Odvaha a rozvážnost by vždy měly jít ruku v ruce.
