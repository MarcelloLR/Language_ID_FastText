<CHAPTER ID="003">
Dopady bouře Xynthia v Evropě (rozprava)
<SPEAKER ID="054" NAME="Předsedající">
Dalším bodem je prohlášení Komise o dopadech bouře Xynthia v Evropě.
<SPEAKER ID="055" NAME="Janez Potočnik">
člen Komise. - Paní předsedající, pouze dva týdny po děsivé katastrofě, k níž došlo na Madeiře, byla Komise opět šokována a zarmoucena úmrtími a zpustošením, které způsobila bouře Xynthia ve Francii a v dalších evropských zemích.
<P>
Rád bych vyjádřil můj soucit se všemi, kteří trpí důsledky této katastrofy. Komise chce vyjádřit soustrast zejména rodinám a přátelům těch, kteří přišli o život.
<P>
Prostřednictvím Monitorovacího a informačního střediska civilní ochrany Komise pečlivě monitorovala následky bouře Xynthia a nabídla soubor mechanismů pro pomoc EU při provádění opatření. Francouzské záchranné služby byly naštěstí schopné reagovat na katastrofu za použití vlastních prostředků a nepožádaly o aktivaci daného mechanismu.
<P>
Společně s příslušnými orgány z členských států Komise nyní zkoumá veškeré možnosti a nástroje, které by mohly být na úrovni EU dostupné za účelem finanční pomoci k překonání této katastrofy a pomoci k co nejrychlejšímu návratu do normálních životních podmínek.
<P>
Před dvěma dny se předseda Komise Barroso setkal s francouzským prezidentem Sarkozym, aby prodiskutovali tuto situaci. Včera se setkal také s poslanci tohoto Parlamentu, kteří pochází z různých zemí. Před týdnem navštívil můj kolega, pan Hahn, komisař odpovědný za regionální politiku a Fond solidarity, nejvážněji zasažené regiony ve Francii - La Rochelle a l'Aiguillon-sur-Mer - a setkal se s vnitrostátními a regionálními orgány.
<P>
Na Madeiře, kde katastrofa udeřila o dva týdny dříve, dokázaly orgány a záchranné služby dosáhnout obrovského pokroku v boji proti dopadům povodní, k nimž tam došlo. Komisař Hahn navštívil Madeiru během minulého víkendu, aby mohl získat bezprostřední dojem a prodiskutovat s místními orgány další postup.
<P>
V roce 2002 byl zřízen Fond solidarity Evropské unie jako specifický nástroj na úrovni EU, jehož účelem je finanční pomoc členským státům EU, které byly zasaženy závažnými přírodními katastrofami, pokud jsou splněny určité podmínky. Francie již projevila svůj zájem požádat o pomoc z Fondu solidarity. Zdůraznil bych, že nařízení, kterým se řídí Fond solidarity, běžně umožňuje, aby z něj byly uvolněny prostředky pouze pro případy nazývané "závažné katastrofy", kde škoda na národní úrovni přesahuje hranici 0,6 % hrubého národního důchodu nebo 3 miliardy EUR v cenách roku 2002. Pro Francii to aktuálně znamená, že by škoda musela překročit přibližně 3,4747 miliardy EUR v běžných cenách.
<P>
Za výjimečných okolností a pokud jsou splněna zvláštní kritéria však může být fond použit na menší "mimořádné regionální katastrofy" zejména tehdy, pokud se týkají nejvzdálenějších regionů, jako je Madeira.
<P>
Francouzské orgány v současné době provádí posouzení škody a jejích následků pro hospodářství a životní podmínky obyvatelstva.
<P>
To jsou základní prvky pro podání žádosti, která musí být Komisi doručena do deseti týdnů po katastrofě. To znamená do dne 9. května. Po jejím přijetí bude co nejrychleji přešetřena Komisí. Útvary Komise, zejména generální ředitelství pro regionální politiku, poskytují veškerou pomoc a vedení při přípravě žádosti. Kontakty na úrovni odborníků jsou s francouzskými orgány dobře zavedeny, což umožňuje účinný pokrok.
<P>
Prosím, uvědomte si ale, že pomoc z Fondu solidarity nemůže být vyplacena okamžitě. Fond solidarity by neměl být mylně považován za nástroj mimořádné pomoci. Je to finanční nástroj, který napomáhá nést finanční zátěž mimořádných opatření. Případný grant by mohl být jako takový použit zpětně na mimořádná opatření učiněná od prvního dne katastrofy.
<P>
Finance pro Fond solidarity jsou shromažďovány prostřednictvím zvláštního úsilí členských států, a to mimo běžný rozpočet Evropské unie. Musí to schvalovat Parlament a Rada prostřednictvím postupu opravného rozpočtu.
<P>
Jak víte, celý postup - od chvíle, kdy je podána žádost až po vyplacení grantu - nevyhnutelně trvá několik měsíců. Komise se však ze všech sil snaží toto časové rozpětí co nejvíce zkrátit.
<P>
Co se týče strukturálních fondů, zejména Evropského fondu pro regionální rozvoj (EFRR), ty samozřejmě nelze použít pro okamžitá mimořádná opatření. Francie a Komise však začaly diskutovat o možnostech a případných nezbytných změnách programu, které by mohly sloužit pro účely dlouhodobější rekonstrukce a pro účely investování do podniků zasažených povodní.
<P>
Chci uvést jeden poslední bod, který zde poslanci tohoto Parlamentu již vznesli před dvěma týdny během rozpravy o Madeiře. Komise využije současnou politickou dynamiku, aby se pokusila odblokovat návrh na změnu nařízení o Fondu solidarity v Radě. Parlament široce podporuje tento návrh a domnívám se, že toto je správný moment, abychom znovu přistoupili ke společné akci vůči Radě.
<SPEAKER ID="056" NAME="Elisabeth Morin-Chartier" LANGUAGE="FR">
Paní předsedající, pane komisaři, během noci z 27. na 28. února bylo pobřeží departementů Charente-Maritime a Vendée velmi vážně zasaženo bouří Xynthia. V mém regionu zemřelo 53 lidí, desítka lidí je pohřešovaná a stovky lidí ztratily své domovy.
<P>
Tyto ztráty jsou značné a doprovází je vážné problémy, pokud jde o infrastrukturu. Mám na mysli zejména hráze, železniční tratě, kanalizace, elektrické sítě, telekomunikační sítě a celý systém malých a středních podniků, zejména v námořním odvětví, odvětví akvakultury a odvětví zemědělství vzhledem k tomu, že 45 000 hektarů půdy bylo zaplaveno slanou vodou, protože povodňová vlna pocházela z moře.
<P>
Tato škoda je velmi významná. Je to škoda, jejíž následky budou pociťovány po dlouhou dobu, protože zemědělská půda bude nyní po několik let nevhodná k použití.
<P>
Vyzývám zde tedy Evropskou unii, aby ukázala solidaritu a samozřejmě, aby byly uvolněny prostředky z Fondu solidarity Evropské unie, a to za co nejlepších podmínek a co nejrychleji, protože nemůžeme říct našim spoluobčanům, že finance počkají a že problémy nelze vyřešit tady a teď. Po návštěvě komisaře - kterému upřímně děkuji za to, že se dostavil a na vlastní oči se přesvědčil o rozsahu katastrofy, a vím, že ho to také hluboce zasáhlo - společně musíme sjednotit naše úsilí, abychom zdokonalili využívání tohoto fondu tak, aby bylo možné dosáhnout pokroku rychleji. Vždy si stěžujeme, že Evropa je příliš vzdálená od našich spoluobčanů; ukažme jim zde a dnes, že jsme schopni reagovat rychle. Lituji, že zde není Rada, aby nám pomohla s touto změnou nařízení. V každém případě si můžete být jistí, že to potřebujeme a že to naši spoluobčané očekávají.
<SPEAKER ID="058" NAME="Edite Estrela" LANGUAGE="PT">
Pane předsedající, jménem skupiny Progresivní aliance socialistů a demokratů v Evropském parlamentu bych ráda vyjádřila naše upřímné projevy soustrasti rodinám obětí přírodní katastrofy, která zasáhla Portugalsko, Madeiru, Francii a Španělsko.
<P>
Minulý týden odjela na Madeiru delegace z mojí skupiny a navštívila oblasti, které byly katastrofou nejvíce zasaženy, a setkala se s regionálními a místními orgány a podnikatelskými, průmyslovými, obchodními a zemědělskými sdruženími.
<P>
Uchováváme si v paměti neobyčejné obrázky a poselství toho, co jsme viděli a slyšeli. Dověděli jsme se o tom, jak ve svých domovech zahynuly celé rodiny; slyšeli jsme dramatická svědectví o tom, jak byli lidé staženi pod vodu a již nikdy více spatřeni. Celé domy byly přesunuty z jedné strany ulice na druhou a auta i s jejich pasažéry smeteny z ulic do moře.
<P>
Odvaha obyvatel Madeiry při překonávání tohoto neštěstí byla však rovněž překvapující. Nikdy nezapomenu na odhodlanost těch, kteří se odmítli vzdát navzdory tomu, že ztratili své podniky, své domovy a majetek. Naopak se rovnou pustili do práce, byli připraveni začít znovu od samého začátku. Pouze během několika dní byly z centra Funchalu odstraněny tuny a tuny kamene, hlíny a dalších trosek.
<P>
Vnitrostátní, regionální a místní orgány spojily své úsilí, aby se mohl život na ostrově vrátit do normálu. Je tedy důležité oznámit, že turisté se mohou na Madeiru vrátit. Její přírodní krása a srdečnost jejích obyvatel nás očekává.
<P>
Obyvatelé Madeiry nyní rovněž očekávají solidaritu evropských orgánů, aby mohli znovu vybudovat silnice, mosty a veřejné budovy, které byly zničeny. Obchodníci, průmyslníci a zemědělci rovněž potřebují naši pomoc, aby si mohli nově vybudovat své životy a přispívat k hospodářskému rozvoji regionu.
<P>
Jsem velice potěšena, pane komisaři, když slyším, že Komise a stejně tak i Parlament a Rada jsou rozhodnuty odblokovat Fond soudržnosti - nový návrh, který byl již Parlamentem přijat - tak, aby mohla být uplatňována nová pravidla, která jsou lépe přizpůsobena skutečným potřebám veřejnosti.
<P>
Jak víte, pane komisaři, je rovněž nezbytné, aby byly ostatní strukturální fondy přepracovány a použity pro nejvíce zasažené oblasti, protože zvláštní situace vyžadují zvláštní řešení.
<SPEAKER ID="059" NAME="Giommaria Uggias" LANGUAGE="IT">
Pane předsedající, dámy a pánové, skupina Aliance liberálů a demokratů pro Evropu by se ráda připojila k projevům soucitu vůči obětem bouře Xynthia, která zasáhla několik oblastí v Evropě. Musíme přijmout opatření a v tomto ohledu jsem ocenil vážná prohlášení, která dnes učinil komisař Potočnik, jehož odborné způsobilosti si cením a jehož závazek musím potvrdit. V tomto ohledu ho vyzývám, aby byly učiněny nezbytné změny ve Fondu solidarity, nicméně mu připomínám, že Parlament již přijal takové opatření velkou většinou hlasů v roce 2006. Vzhledem k daným situacím a k úmrtím, k nimž došlo, můžeme pouze zopakovat, jak moc je rozhodující přijmout taková opatření.
<P>
Zároveň však, pane předsedající, musíme jednat na několika frontách a nejprve přezkoumat všechny programy plánování rozvoje a programy regionálního plánování a aktualizovat je s ohledem na jejich dopad na životní prostředí, včetně posouzení účinků na danou oblast. Podstatné částky musíme investovat rovněž na zavedení dlouhodobého opatření, jehož účelem bude provádění strategie pro prevenci katastrof. Není to dobrovolná nebo smyšlená volba, ale nezbytná volba, pokud chceme, aby neměly katastrofy, jako jsou ty, o nichž dnes diskutujeme, tak tragické důsledky.
<P>
Jsou zde ale také ekonomické důvody, chceme-li se omezit pouze na toto hledisko, které nutí orgány, aby přijaly opatření v oblasti prevence. Ačkoli v usnesení tvrdíme, že je nezbytné poskytnout podstatné částky na nápravu škod, musíme naši pozornost a naši činnost posunout k investicím a iniciativám na ochranu životního prostředí, zalesňování a ochranu vegetace, protože toto sníží náklady na nápravu škod na životním prostředí.
<P>
Z katastrof takového druhu si musíme vzít ponaučení - moderní člověk si z nich musí vzít ponaučení - že ne všechno lze kontrolovat, ale že všechno lze omezit, pokud jsou přijata vhodná bezpečnostní opatření. Musíme to učinit, pane předsedající, také na památku obětí, jako jsou bohužel ty, které v nedávných dnech a nedávných týdnech v celé Evropě charakterizovaly realitu, jaká panuje v našich regionech.
<SPEAKER ID="060" NAME="Raül Romeva i Rueda" LANGUAGE="IT">
Pane předsedající, rovněž bych rád vyjádřil můj nejhlubší soucit - za mě i za mojí skupinu - a sounáležitost s postiženými regiony, zároveň lituji závažných hospodářských důsledků těchto katastrof a chtěl bych projevit zejména naši soustrast rodinám obětí. Také je důležité zdůraznit potřebu, aby se vnitrostátní, regionální a místní orgány nyní zaměřily na účinné politiky prevence a věnovaly pozornost vhodným postupům a právním předpisům týkajícím se využívání půdy.
<P>
Právě z tohoto důvodu jsme za naši skupinu předložili dva pozměňovací návrhy, protože, podle našeho názoru, ve společném usnesení chybí. První uvádí: vzhledem k tomu, že ve Francii byla povolena výstavba v záplavových oblastech a v oblastech přirozených mokřin; vzhledem k tomu, že stavební spekulace podporuje výstavbu budov v ohrožených oblastech. Pro nás je toto zásadním aspektem, aby bylo možné dosáhnout pokroku.
<P>
Druhý pozměňovací návrh požaduje, aby spolufinancování z fondů Společenství za účelem provádění těchto plánů, zejména se jedná o strukturální fondy, Evropský zemědělský fond pro rozvoj venkova (EZFRV), Fond soudržnosti a Fond solidarity EU, podléhalo opatřením pro udržitelnost. Pro nás je to zásadní při konečném rozhodnutí o tom, zda budeme hlasovat ve prospěch unesení či nikoli.
<SPEAKER ID="061" NAME="João Ferreira" LANGUAGE="PT">
Pane předsedající, na začátek nemohu říci nic jiného, než že vyjadřujeme naší soustrast a sounáležitost rodinám obětí této katastrofy. Vítáme projev solidarity Evropské unie vůči zasaženým regionům a městům. Nyní je důležité přeměnit tuto solidaritu na konkrétní opatření tím, že rychle uvolníme nezbytné prostředky a zdroje na zmírnění škody způsobené špatným počasím.
<P>
V minulých letech byly členské státy zasaženy značným počtem katastrof, což ukazuje 62 žádostí o uvolnění prostředků z Fondu solidarity, které podalo celkem 21 zemí pouze v prvních šesti letech jeho existence.
<P>
Škody způsobené těmito katastrofami se složitě posuzují, a to zejména kvůli ztrátám lidských životů. V každém případě jsou ekonomické a sociální náklady téměř vždy velmi výrazné.
<P>
Právě v této souvislosti bude muset prevence mít významnější sociální úlohu a stát se daleko významnější fází v postupu zvládání katastrof. V této oblasti je důležité rozvíjet spolupráci a solidaritu v rámci Evropské unie. Nejprve vytvořením finančního rámce vhodného pro prevenci, který podpoří provádění opatření na ochranu veřejnosti, životního prostředí a klimatu členskými státy.
<P>
Zvláštní pomoc musí být mimo jiné přijímána pro taková opatření, jako je náprava potenciálně nebezpečných situací, ochrana nejvíce rizikových oblastí, posílení systémů včasného varování v členských státech a zřízení a posílení stávajících propojení mezi různými systémy včasného varování.
<P>
Jak již zde bylo řečeno, citlivé využívání půdy, hospodářský a sociální rozvoj v souladu s přírodou a posílená soudržnost v rámci Evropské unie představují také zásadní faktory pro prevenci katastrof.
<SPEAKER ID="062" NAME="Bruno Gollnisch" AFFILIATION="NI">
(FR) Pane předsedající, dámy a pánové, několik evropských regionů bylo zasaženo mimořádnými přírodními meteorologickými jevy, které vyústily v obrovské materiální, ekonomické, zemědělské a environmentální škody, a co je smutné, vyžádaly si příliš mnoho lidských životů.
<P>
Odvažuji si doufat, pane komisaři, že kromě vašich náležitých projevů soustrasti, bude moci být Fond solidarity EU, evropská aktivita, která je v tomto případě velmi užitečná, uplatněn rychle a pružně jak ve Francii, tak na Madeiře, stejně jako tomu bylo - jak již někdo uvedl - v jiných evropských zemích, aby bylo možné pomoci mým spoluobčanům z departementů Vendée a Charente-Maritime obnovit jejich zásadní infrastrukturu a služby.
<P>
Z toho, co jste řekl, jsem pochopil, že francouzská vláda vám tuto věc ještě nepředložila, což mě velmi překvapuje. Musím však říct, že jsou zde určité aspekty, jež shledávám jako značně nepřijatelné, pokud jde o způsob, jakým někteří lidé tyto události zneužívají.
<P>
Za prvé je to nutkavá potřeba spojovat přírodní katastrofy, které zažíváme, s tzv. globálním oteplováním. Ať jsou politická či pseudovědecká tvrzení, jež nám mohou být předkládána, jakákoli, nebudou diktovat počasí a příliv, stejně jako nepředejdou zemětřesením.
<P>
Druhým aspektem je systematické pátrání po vinících a obětních beráncích. Ke katastrofě Xynthia na západě Francie došlo kvůli velmi vzácné kombinaci dvou událostí: samozřejmě samotné bouře a pak neobvykle vysokého přílivu, který vedl ke zhroucení hrází.
<P>
Vypukla zde polemika ohledně stavebních povolení, která udělili starostové, jež byli učiněni osobně odpovědnými za úmrtí, k nimž došlo v jejich obcích. Nikdo - ani departement, region, veřejné služby, projektanti městské výstavby či architekti - však neměl námitky k těmto stavebním povolením, která jednotlivci požadovali.
<P>
Volení zastupitelé jednotlivých územních celků, a zejména zastupitelé v malých obcích, jsou svými spoluobčany oprávněně velmi uznáváni. Nesou velkou odpovědnost, přičemž je to prakticky dobrovolnická činnost, mají znamenitý smysl pro obecný zájem, vyrovnávají se stále více složitými povinnostmi, za něž je částečně odpovědná Evropa, a orgány veřejné moci jim naprosto v ničem nepomáhají, a to jsem zde chtěl velmi zdůraznit.
<SPEAKER ID="063" NAME="Lambert van Nistelrooij" AFFILIATION="PPE">
- (NL) Pane předsedající, skupina Evropské lidové strany (Křesťanští demokraté) podporuje usnesení a je pro to, abychom zařídili odpovídající vyjádření soucítění a solidarity a přijali přímé opatření. Je zde několik bodů, které bych chtěl dodat. Za prvé se domnívám, že je vynikající, že se Komise vložila do řešení této záležitosti a také že pan Hahn zvažuje, jak by mohl změnit své operační programy. Je to dobrým znamením i v krátkodobém horizontu.
<P>
Avšak stávající problém spočívá ve Fondu solidarity. Jak Rada dokázala po celé roky blokovat činnost Parlamentu, jehož cílem bylo učinit Fond solidarity pružnějším? Podle mého názoru je opravdu velmi dobré, že se pan Potočnik tak jednoznačně vyjádřil ke skutečnosti, že Komise nyní převezme iniciativu. Španělské předsednictví zde dnes opravdu mělo být, aby to potvrdilo. Nyní nastal čas jednat a Parlament je mimořádně zklamaný kvůli tomuto blokování.
<P>
Tato otázka má ale také druhý rozměr. Pocházím z Nizozemska. Většina nizozemského území se nachází pod úrovní hladiny moře. Protože jarní povodeň z roku 1953 je v našich vzpomínkách stále velmi živá, víme, že je zásadní hledět vpřed. Víme, že bezpečnostní a preventivní opatření musí být v těchto regionech doprovázena rozvojem; tím je rozvoj jakýchkoli činností, jež mají dopad na pobřeží. A tento cíl je rozhodně dosažitelný. V Nizozemsku jsme nyní předložili plán, plán pro deltu, který slouží k posílení ochrany pobřeží, a zabýváme se také dalšími otázkami, v nichž je naléhavé, abychom spojili bezpečnost a hospodářský rozvoj.
<P>
Na závěr mi dovolte dodat, že v roce 2008 francouzské příbřežní město Saint Malo podniklo iniciativu, jejímž cílem bylo sdružit všechny pobřežní regiony pod záštitou Spojených národů, a to společně s OECD. Spojené národy mají plán pro prevenci katastrof pro pobřežní regiony a právě tato celosvětová perspektiva je velmi důležitá. Evropský parlament disponuje pilotním projektem pro období 2009-2010 a my jsme podpořili účast našich regionů na tomto projektu mimo jiné tím, že jsme poskytli finanční prostředky. To, čím se zde musíme zabývat v nadcházejícím období, je celosvětový rozměr.
<SPEAKER ID="064" NAME="Bernadette Vergnaud" AFFILIATION="S&amp;D">
(FR) Pane předsedající, pane komisaři, dámy a pánové, na začátek bych chtěla vyjádřit moje nejhlubší soucítění a solidaritu s oběťmi povodní na Madeiře a bouře Xynthia.
<P>
Je třeba pokládat potřebné otázky ohledně znepokojivého přibývání počtu těchto ničivých meteorologických jevů, ohledně role, jíž má změna klimatu, a ohledně naléhavé potřeby najít řešení. V této chvíli se jedná o poskytnutí naléhavých řešení obyvatelům, kteří byli zasaženi těmito katastrofami. Veřejné a soukromé pojišťovny musí samozřejmě reagovat, pokud se ale jedná o zničené infrastruktury a přestavbu dotčených oblastí, je třeba, aby byla vyjádřena evropská solidarita.
<P>
Francouzská vláda proto požádala o pomoc z Fondu solidarity EU zřízeného v roce 2002, a já doufám, že bude tato pomoc udělena rychle a ve významné výši. To je účelem dvou dopisů, které jsem zaslala Komisi od 1. března v rámci mé funkce volené zastupitelky jednoho ze západofrancouzských regionů a měla jsem příležitost prodiskutovat to minulý čtvrtek v La Rochelle s komisařem Hahnem, kterému upřímně děkuji za jeho velmi citlivý přístup.
<P>
Komisař Hahn souhlasil s tím, že mechanismus je komplikovaný a složitý, pokud jde o jeho uplatňování. Je třeba přiznat, že by mohl být pružnější, kdyby Rada z nepochopitelných důvodů neblokovala revizi činnosti tohoto fondu, jak to bylo přijato velkou většinou hlasů poslanců Evropského parlamentu v květnu 2006. Doufám tedy, že španělské předsednictví přeruší blokaci tohoto textu, aby mohl být systém učiněn pružnějším.
<P>
V této chvíli ale vyzývám Komisi, aby povolila výjimečné navýšení spolufinancování prostřednictvím regionálních fondů ERFF a ESF (Evropský sociální fond) určené na projekty v postižených regionech, a to v časovém rámci, který umožní, aby v nich do léta došlo k obnově jejich hospodářství.
<P>
Tato pomoc by neměla být použita k takové přestavbě, která by umožnila obdobné tragické environmentální chyby a chyby v otázce urbanismu; měla být spíše použita uváženě, aby co nejvíce předcházela opakování takových tragédií.
<SPEAKER ID="065" NAME="François Alfonsi" AFFILIATION="Verts/ALE">
(FR) Pane předsedající, po katastrofě, která zasáhla francouzské pobřeží pouze několik týdnů po neštěstí na Madeiře, naše skupina předložila několik pozměňovacích návrhů, aby se náš Parlament kromě toho, že vyjádří svoji solidaritu, přiznal také ke svým odpovědnostem. Evropští občané totiž nepřišli o své životy a jiní při těchto katastrofách neztratili vše, co měli, pouze kvůli tomu, že se rozpojily určité prvky. Rovněž k tomu došlo v důsledku závažných chyb, které byly učiněny, když bylo povoleno vybetonování pobřeží a říčních břehů. Tyto chyby náleží členským státům, jejich právním předpisům, které jsou neadekvátní, jejich orgánům, které jsou příliš nedbalé, a jejich vládám, které jsou příliš málo odpovědné.
<P>
Povolení výstavby v záplavových oblastech není ničím méně závažným než povolení a podpora spotřeby tabáku nebo azbestu v průběhu let, ačkoli lidé umírali a bylo dost jasné, co bylo důvodem. Bouři Xynthia předcházelo neštěstí na Madeiře a tomu neštěstí na Sicílii; v budoucnu to budou další katastrofy. Pokud Evropský parlament nezačne mluvit hlasitěji, bude to on, kdo bude odpovědný za budoucí katastrofy. Evropská unie musí ukázat svoji solidaritu, ale musí dát rovněž najevo svůj smysl pro odpovědnost.
<SPEAKER ID="066" NAME="Patrick Le Hyaric" AFFILIATION="GUE/NGL">
(FR) Pane předsedající, pane komisaři, stejně jako v případě všech ostatních, i naše myšlenky směřují především k obyvatelům, truchlícím rodinám a těm, kteří o všechno přišli v důsledku bouře Xynthia.
<P>
Jedno z ponaučení, jaké si musíme odnést z této katastrofy, se opět týká potřebnosti služeb členských států, obcí, departementů a regionů, včetně veřejných služeb a útvarů civilní ochrany, jež prokázaly svoji účinnost. Jistě se všichni shodneme na tom, že musíme naléhavě pomoci těmto rodinám s nápravami a rekonstrukcemi, ale rekonstrukce musíme udělat jiným způsobem, a to s ohledem na přírodu a na lidi. Aby to bylo možné, musíme pobízet pojišťovací společnosti, které se koupou v ziscích, aby lidem uhradily vzniklé škody.
<P>
Na druhou stranu musí Evropská unie ve spolupráci s členskými státy vzhledem k výjimečné povaze katastrofy, která zasáhla tyto regiony, přijmout mnohem rozsáhlejší opatření a musí tak učinit rychleji a v neposlední řadě využitím Fondu solidarity EU a musí tak učinit pružnějším způsobem, než je způsob, jaký jste nám právě popsal, pane komisaři. Za použití našich tradičních kritérií pravděpodobně nebude možné vyčíslit škody vzniklé zničením domovů a podniků a sterilizací zemědělské půdy.
<P>
Dále budeme muset kombinovat regionální fondy a fond ESF, abychom regionům pomohli opět se postavit na vlastní nohy. Kromě toho je důležité řádně se poučit z toho, co se právě stalo, a přijmout opatření na předcházení takovým katastrofám nebo na omezení škod takových klimatických jevů. Otázka výstavby v záplavových oblastech a otázka boje proti pozemkové spekulaci podél pobřeží musí být kompletně přešetřena ve spojitosti s rovnováhou, pokud jde o přírodu, zemědělské činnosti, akvakulturu, chov ústřic a rybolov, jíž evropské politiky příliš často narušují.
<P>
Proto navrhuji, aby Evropská unie ve spolupráci s členskými státy a regiony sestavila důsledný udržitelný plán rekonstrukce a rozvoje, který zohlední zeměpisná hlediska, životní prostředí, biologickou rozmanitost a pobřežní činnosti.
<P>
Musí zde existovat příležitost zavést společný systém pro prevenci, monitorování a varování, jehož prostřednictvím může být obyvatelům poskytnuta rychlá pomoc založená na solidaritě.
<SPEAKER ID="067" NAME="Maurice Ponga" AFFILIATION="PPE">
(FR) Pane předsedající, pane komisaři, dámy a pánové, jak uvedla moje kolegyně, paní Morin-Chartierová, a další poslanci, ve dnech 27. a 28. února zasáhla několik francouzských regionů prudká bouře Xynthia, která si vyžádala 53 životů a způsobila obrovské materiální škody.
<P>
Bouře byla mimořádně intenzivní; zavinila ničivé povodně podél francouzského pobřeží. Po neštěstí na Madeiře byla Evropa opět postižena. Bretaň, region mého kolegy a přítele, pana Cadeca, byla závažně zasažena. Stav přírodní katastrofy byl tedy vyhlášen ve třech francouzských regionech: Bretani, Poitou-Charentes a Pays de la Loire.
<P>
Vzhledem k těmto katastrofám musí Evropská unie ukázat svoji schopnost reagovat a vyjádřit svoji solidaritu. Pouhá slova a usnesení nám neumožní podpořit oběti těchto katastrof; musíme jim také a především poskytnout finanční pomoc.
<P>
Proto vyzývám Evropskou komisi - a můj kolega, pan Béchu, podporuje moji žádost - aby pohotově uvolnila prostředky z Fondu solidarity EU, aby bylo možné napomoci zasaženým oblastem vypořádat se s těmito škodami.
<P>
Tato katastrofa ukazuje, že návrh pana Barniera na vytvoření evropské jednotky civilní obrany, je relevantní. Evropané musí jednat společně, protože ke katastrofám dochází stále častěji a tyto katastrofy ohrožují naše evropská území, a zejména nejvíce izolované a ohrožené regiony, jako jsou ostrovy v Indickém oceánu a karibské ostrovy.
<SPEAKER ID="068" NAME="Ricardo Cortés Lastra" AFFILIATION="S&amp;D">
(ES) Pane předsedající, dámy a pánové, nejprve bych chtěl vyjádřit moji sounáležitost rodinám obětí zasažených bouří Xynthia.
<P>
Minulý týden jsem měl příležitost navštívit Madeiru společně s delegací Výboru pro regionální rozvoj členů skupiny Progresivní aliance socialistů a demokratů v Evropském parlamentu. Bylo to poprvé, kdy měla evropská delegace příležitost být skutečně na místě a setkat se s orgány a lidmi z tohoto ostrova.
<P>
Bouře, které zasáhly Madeiru, zabily více než 40 lidí a o stovky více jich zranily nebo vystěhovaly z domovů. Ekonomické ztráty se odhadují na 100 milionů EUR, přímo bylo dotčeno 900 podniků a více než 3 500 pracovníků.
<P>
Nyní je prioritou zrekonstruovat infrastrukturu, zajistit, aby se situace vrátila do normálu a především obnovit obrázek Madeiry v zahraničí a znovu získat důvěru lidí v její cestovní ruch, čímž bude stimulováno její hospodářství a rozvoj.
<P>
Řada nepříznivých povětrnostních podmínek, zejména bouře Xynthia, zasáhla rovněž Španělsko, jednalo se především o oblasti Andalusie a Kanárské ostrovy, a také západní Francii a další země.
<P>
Tyto závažné katastrofy způsobily obrovské ekonomické škody a vyžadují naléhavou, pohotovou a účinnou odpověď ze strany Evropské unie; proto musíme mobilizovat nezbytné nástroje, abychom se mohli vypořádat s tímto druhem katastrofy.
<P>
Pane komisaři, tato situace je mimořádná a vyžaduje mimořádná opatření.
<SPEAKER ID="069" NAME="Marian-Jean Marinescu" AFFILIATION="PPE">
(RO) Dopad a rozsah kalamit a přírodních katastrof, kterým jsme v nedávné době čelili je znepokojivý. Nastal čas, aby byl uplatněn návrh učiněný v roce 2006 panem Michelem Barnierem, který vyžadoval zavedení evropské jednotky civilní obrany.
<P>
Je zde rovněž naléhavá potřeba nalézt řešení pro nastartování revize nařízení o Fondu solidarity EU. Na základě svého postoje z roku 2006 Parlament schválil pozměňovací návrh k nařízení s cílem vytvořit možnost rychlé a účinné odpovědi, pokud členské státy učiní žádost. Snížení prahu pro uvolnění prostředků z fondu a poskytnutí rychlé platby na základě předběžného posouzení představují výjimečně důležitá opatření, která jsou začleněna v revidované podobě nařízení.
<P>
Žádám tedy Komisi, aby odblokovala dokumentaci k revizi nařízení o Fondu solidarity EU, požadovala jeho okamžitou revizi a nezamítala nové nařízení.
<P>
Děkuji.
<SPEAKER ID="070" NAME="Karin Kadenbach" AFFILIATION="S&amp;D">
(DE) Pane předsedající, pane komisaři, v říjnu minulého roku jsem měla příležitost vidět jako účastnice delegace Výboru pro regionální rozvoj všechny úžasné věci, které jsou na Madeiře dělány díky fondům EU, a z toho důvodu se rovněž cítím být velmi zasažena touto katastrofou. Chtěla bych vyjádřit moje soucítění s dotčenými členy rodin, ale rovněž s těmi, kteří v rozmezí pouze několika hodin ztratili vše, co celý život budovali.
<P>
V současné době se hledí právě na Evropskou unii a Fond solidarity byl zřízen přesně pro tento druh obtížných situací, protože obyvatelé z Madeiry a Francie nyní potřebují nejen náš soucit, ale také více než co jiného naši finanční pomoc.
<P>
Katastrofa ve Francii a na Madeiře byla zesílena také skutečností, že jsou lidé možná příliš ambiciózní ve svých pokusech mít kontrolu nad přírodním světem a pokouší se vést své životy tak, že chtějí vládnout přírodním zákonům. Skutečnost, že to v dlouhém období není možné, se nyní znovu velmi bolestně projevila.
<P>
Znamená to tedy, že všechny fondy musí být využívány takovým způsobem, aby zajišťovaly bezpečnost, prevenci a udržitelnost, a musí tomu být věnována zvláštní pozornost.
<SPEAKER ID="071" NAME="Agustín Díaz de Mera García Consuegra" AFFILIATION="PPE">
(ES) Pane předsedající, nejprve bych chtěl vyjádřit mé soucítění a projevy soustrasti Francii a Portugalsku, zejména pak městu La Rochelle a Madeiře; za druhé bych chtěl vyjádřit soucítění mojí vlastní zemi, zejména Andalusii a Kanárským ostrovům, které byly zasaženy těmito velkými bouřemi. Musím však vážně kritizovat Fond solidarity Evropské unie.
<P>
Fond solidarity je zastaralý a nezohledňuje usnesení tohoto Parlamentu z roku 2006. Již vůbec nemá žádnou hodnotu. Uváděné údaje - 0,6 % HDP a 3 miliardy EUR - neodpovídají tomu, co vyžaduje situace, protože toto již není pouze mimořádný případ, ale úsilí o rekonstrukci. Máme důvěru ve španělské předsednictví, a proto ho vyzýváme, aby poskytlo impuls nezbytný pro reformu Fondu solidarity.
<SPEAKER ID="072" NAME="Nuno Teixeira" AFFILIATION="PPE">
(PT) Pane předsedající, na začátek chci vyjádřit upřímnou soustrast všem rodinám obětí bouře Xynthia, zejména ve Francii a Španělsku. Nikdo by nečekal, že pouze týden po tom, co se událo na Madeiře, tato bouře tak silně zasáhne pobřeží Francie, Španělska, a zejména Kanárské ostrovy.
<P>
Minulou sobotu jsem měl příležitost doprovázet pana Hahna, který navštívil nejpostiženější oblasti na Madeiře a mohl na vlastní oči vidět úroveň zkázy přímo na místě. Zítra to samé učiní předseda Komise, pan Barroso. Skutečnost, že to dělají a osobně se přesvědčí o úrovni zkázy, z nich činí privilegované svědky toho, co se stalo, a zaměřuje pozornost lidí na to, co je nyní nejdůležitější: na naléhavou pomoc.
<P>
Je zásadní, aby byl Parlament schopný zavázat se, že bude rychle pracovat na revizi struktury Fondu solidarity a na jeho zjednodušení a na rychlejším zasílání pomoci, abychom mohli rychle poskytnout pomoc lidem, od kterých nemůžeme požadovat, aby počkali.
<SPEAKER ID="073" NAME="Petru Constantin Luhan" AFFILIATION="PPE">
(RO) Vítám iniciativu, která podporuje usnesení Evropského parlamentu o zásadních přírodních katastrofách, k nimž došlo v autonomní oblasti Madeira a o dopadech bouře Xynthia v Evropě. Dovolte, abych vyjádřil mé soucítění s těmi, kteří byli zasaženi, a moje uznání všem, kteří pomáhali při zásahu po těchto katastrofách.
<P>
Domnívám se, že evropským regionům musí být poskytována mnohem větší finanční podpora, abychom jim pomohli uplatňovat opatření pro prevenci takových katastrof. Evropská unie může provést zlepšení a vytvořit komplexní systémy pro analyzování příčin katastrof, aby mohla navrhnout nejúčinnější opatření pro prevenci katastrof. Domnívám se, že opatření specificky zacílená na tuto otázku mohou být použita v případě každého makroregionu v Evropě. V této chvíli mám na mysli, ačkoli na to usnesení zvláště neodkazuje, strategii EU pro Dunaj, vzhledem k tomu, že tato řeka byla zdrojem přírodních katastrof v nedávné minulosti, v letech 2002 a 2004.
<P>
Doplňkové využívání všech dostupných zdrojů, a to způsobem, který bude co nejvíce dosažitelný, usnadní vybudování hospodářské, sociální a územní soudržnosti a připraví platformu pro projevy solidarity v případě takových katastrof.
<P>
Děkuji.
<SPEAKER ID="074" NAME="Janez Potočnik">
člen Komise. - Pane předsedající, pocházím z malé vesnice s přibližně 500 obyvateli, která byla závažně zasažena povodněmi, k nimž došlo před pouhými dvěma roky. Byl to vlastně naprostý zázrak - nebo chcete-li, štěstí - že nedošlo ke ztrátám na životech. V té době jsme mohli velmi dobře využít tentýž Fond solidarity, o němž hovoříme. Naprosto chápu pocity lidí z postižených oblastí. Také oni čekají na solidaritu ze strany celé Evropy - solidaritu, která je rychlá a účinná.
<P>
Proto si myslím, že je krajně důležité, abychom se zaměřili na nařízení o Fondu solidarity. Jak víte, návrh komise na změnu nařízení o Fondu solidarity Evropské unie pochází z roku 2005. Tento návrh se týká především rozšíření fondu na katastrofy, které jsou jiné než přírodní povahy. Zahrnuje ale také prvky, které mohou souviset i s případem, Xynthia - návrh na snížení prahů a možnost vyplatit zálohy z očekávané pomoci.
<P>
Od několika členských států - včetně Francie - v poslední době přišly signály, že by mohly znovu uvážit svůj negativní postoj. Komise má v úmyslu přijmout zakrátko společně s Parlamentem novou iniciativu určenou Radě a jejímu španělskému předsednictví, aby odblokovala tuto dokumentaci.
<P>
Rovněž souhlasím s poznámkou, že bychom měli udělat vše, co je v našich silách, abychom byli lépe připraveni. Četnost a intenzita katastrofálních událostí se zvyšuje, což je znepokojivé. Domnívám se tedy, že lepší připravenost je nanejvýše důležitá. V této souvislosti by mohl hrát svoji roli také Fond soudržnosti a strukturální fondy. Jsou zde rovněž další možnosti, jež mohou být prozkoumány. Již jsem zmínil strukturální fondy a Fond soudržnosti. Také Evropský zemědělský fond pro rozvoj venkova může být přesměrován, ale samozřejmě pouze na žádost členského státu.
<P>
Rád bych vám poděkoval za vaši podporu a rád bych vám poděkoval také jménem mého kolegy, Johannese Hahna, který je za tuto oblast odpovědný.
<SPEAKER ID="075" NAME="Předsedající">
Rozprava je ukončena.
<P>
Písemná prohlášení (článek 149 jednacího řádu)
<SPEAKER ID="076" NAME="Alain Cadec  " LANGUAGE="FR">
Ve dnech 27. a 28. února zasáhla některé francouzské regiony prudká bouře. Vyžádala si 53 životů a způsobila obrovské materiální škody zaviněné zejména závažnými povodněmi. Po katastrofě na Madeiře byla Evropa opět zasažena. Můj region, Bretaň, byl vážně zasažen a ve třech departementech byl vyhlášen stav přírodní katastrofy, k tomu samému došlo i v regionech Poitou-Charentes a Pays de la Loire. Rád bych vyjádřil moji naprostou sounáležitost zasaženým rodinám a obětem katastrofy. Evropská unie musí jako celek ukázat svoji schopnost reagovat a svoji solidaritu prostřednictvím balíčku finanční pomoci a podpůrných opatření zacílených na rekonstrukci. Pan Béchu společně se mnou žádá o mimořádnou pomoc. Zdá se, že v současnosti je složité využít zdroje z Fondu solidarity. Je třeba uznat, že Parlament žádal o účinnější a rychlejší využití Fondu solidarity EU od roku 2005. Komise a Rada musí usnadnit pohotové uvolnění prostředků z tohoto fondu pro zasažené regiony. Tato katastrofa ukazuje, že zpráva pana Barniera o vytvoření evropské jednotky civilní obrany - EuropeAid - má opravdu smysl a umožnila by nám rozvíjet účinnější odpověď na katastrofy.
<SPEAKER ID="077" NAME="Diogo Feio  " LANGUAGE="PT">
V nedávných týdnech zasáhly EU a její členské státy dvě přírodní katastrofy tragických rozměrů, které po sobě zanechaly stopy smrti a zkázy a způsobily škody ve výši desítek tisíc eur.
<P>
Nezapomeneme na dramatické obrázky z Madeiry z konce února - na něž jsem se díval s mimořádným smutkem, protože to byla tragédie, jež zasáhla ostrov, který dobře znám - nebo na tragickou zprávu o putování bouře Xynthia po několika oblastech v Evropě.
<P>
Při této příležitosti kromě toho, že chci vyjádřit moje upřímné obavy o všechny, kteří byli těmito tragédiemi zasaženi, vyzývám Komisi, aby jednala pohotově v otázce ulehčení nejpostiženějším regionům. To musí být učiněno nejen co nejrychlejším uvolněním prostředků z Fondu solidarity Evropské unie, a to v co největší výši, ale také využitím všech nástrojů a mechanismů uvolněných v rámci Fondu soudržnosti k tomu, aby napomáhaly postiženým regionům v překonání této hrozné tragédie.
<P>
Rád bych rovněž využil této příležitosti, abych vyjádřil moji solidaritu s úsilím, jež vyvinuly místní orgány na Madeiře a její obyvatelé.
<SPEAKER ID="078" NAME="Veronica Lope Fontagné  " LANGUAGE="ES">
Pane předsedající, dámy a pánové, musíme se bohužel opět zabývat touto smutnou a nyní obvyklou záležitostí. Ráda bych vyjádřila můj respekt a vděčnost všem profesionálním jednotkám a dobrovolníkům, kteří přispěli k záchranným pracím a snahám o rekonstrukci v zasažených oblastech, a ráda bych vyjádřila moji upřímnou soustrast rodinám obětí. Obětem musíme poskytnout pomoc a připravit podmínky pro to, aby se mohly zasažené oblasti rychle zotavit. Musíme dále intenzivně pracovat na oblasti prevence. Na závěr a co je nejdůležitější, vyzývám španělskou vládu, aby využila svého aktuálního předsednictví Evropské unii a poskytla impuls potřebný ke změně stávajícího nařízení o Fondu solidarity Evropské unie - tato žádost byla Evropským parlamentem učiněna již při mnoha příležitostech - aby bylo možné dosáhnout rychlejšího, pružnějšího a účinnějšího přístupu k tomuto fondu.
<SPEAKER ID="079" NAME="Iosif Matula  " AFFILIATION="PPE">
písemně. - (RO) Dopad globálních přírodních katastrof je alarmující. Dnes můžeme vidět důsledky našeho nezodpovědného chování z minulosti, protože čelíme nové výzvě: boji proti účinkům změny klimatu.
<P>
Není třeba uvádět, že náklady na rekonstrukční činnosti v oblastech zasažených přírodními katastrofami jsou nesrovnatelně vyšší v porovnání s úsilím, jež je nutné pro prevenci. Na úrovni EU disponujeme nástroji určenými pro řešení takových situací, které doplňují projekty prováděné regiony. Například v západní oblasti Rumunska, kterou zastupuji, je prosazován projekt na zlepšení schopností a kvality intervenčního systému používaného v mimořádných situacích. Dostupné finanční nástroje, včetně strukturálních fondů, Fondu soudržnosti a také Evropského zemědělského fondu pro rozvoj venkova musí být revidovány tak, aby v naléhavých případech nabízely větší pružnost.
<P>
Pokud jde o Fond solidarity, snižování prahu pro uvolnění prostředků a možnost výplaty zálohy z odpovídajících částek by urychlilo zásahy a snahy o rekonstrukci a učinilo by je účinnějšími.
<P>
V neposlední řadě budeme muset věnovat náležitou pozornost starší iniciativě, konkrétně jde o jednotky rychlé reakce, která se bude vztahovat na celé území Evropské unie, protože přírodní jevy mají dopad na sousední regiony a to vytváří podmínky pro solidaritu a přeshraniční opatření.
<SPEAKER ID="998" NAME="Maria do Céu Patrão Neves" AFFILIATION="PPE">
písemně. - (PT) Chtěla bych se připojit k mnoha projevům soucítění s oběťmi prudké bouře, která zasáhla dne 20. února Madeiru, a k projevům solidarity se všemi, kteří jsou sužováni zármutkem nad ztrátou rodiny a přátel a kteří přišli o svůj majetek. Ráda bych zdůraznila neustálou potřebu upevňovat schopnost Evropské unie poskytovat pomoc obyvatelstvu, které bylo zasaženo přírodními katastrofami. V důsledku ztráty jejich osobního vlastnictví, jako jsou jejich domovy, živobytí a jejich práce, se mohou tito obyvatelé ocitnout v zoufalých situacích. V takových případech lze dosáhnout sociální spravedlnosti pouze prostřednictvím solidarity a nesmíme opomenout její celkový sociální přínos pro občany, pokud jde o důstojné životní podmínky. Proto není přehnané, trváme-li na potřebě rozšířit Fond solidarity Evropské unie a učinit ho pružnějším. V této souvislosti bych ráda vyjádřila moji naprostou podporu ve prospěch usnesení o Madeiře, které dnes přijal Evropský parlament.
<SPEAKER ID="080" NAME="Richard Seeber  " AFFILIATION="PPE">
písemně. - (DE) Nedávné bouře na Madeiře, v některých oblastech Španělska a Francie si vybraly velkou daň v podobě 40 mrtvých na Madeiře a dalších 60 ve Francii, a to bez ohledu na pohřešované osoby a rozsáhlé škody na majetku. Zvládání přírodních katastrof pro Evropu představuje příležitost, aby prokázala svoji přidanou hodnotu. Rychlá a nekomplikovaná spolupráce mezi evropskými partnery je nutná, aby bylo možné překonat dramatické důsledky bouře Xynthia a ničivých prudkých dešťů. Fond solidarity a ostatní finanční nástroje EU mohou přinejmenším umožnit rychlejší vypořádání se s ekonomickými škodami, které katastrofa způsobila. Organizace prevence katastrof však musí nadále zůstat v rukou členských států, které mají nejlepší podmínky, aby se vypořádaly se svými vnitrostátními okolnostmi, a
<P>
mohly tedy v naléhavých situacích reagovat co nejrychleji. S cílem předcházet budoucím škodám způsobenými bouřemi by měla Komise podpořit členské státy v jejich úsilí vytvářet účinné krizové plány a tabulky rizik. S postupem změny klimatu a poruch v koloběhu vody, které změna klimatu podporuje, nebude možné v budoucnosti naprosto odrazit ještě divočejší bouře. Škody, jaké takové bouře způsobují, však zajisté mohou být sníženy na základě lepšího předběžného plánování.
<SPEAKER ID="997" NAME="Dominique Vlasto  " LANGUAGE="FR">
Bouře Xynthia je další tragickou a bolestnou ukázkou klimatických výkyvů, které zesilují intenzitu a četnost těchto jevů, jež nicméně jsou jevy přírodními. Evropská unie v současné době příliš často čelí takovým přírodním katastrofám a musí si vystačit se svými stávajícími politikami a domnívám se, že by měla posílit tři oblasti intervence, aby lépe chránila své občany: prevenci, kterou se zabývá bílá kniha o přizpůsobení se změně klimatu z roku 2009, v jejímž případě jsem byla zpravodajkou pro stanovisko a která zejména zdůrazňuje zranitelnost pobřežních a horských oblastí; rychlý zásah, takže by měla být konečně vytvořena evropská jednotka civilní obrany, o níž stále jen mluvíme a jež potřebuje pouze to, aby byl návrh uveden do praxe; a nápravu umožněním mimořádného uvolnění prostředků ze strukturálních fondů - pokud je to nutné, pak mimo regionální rámec plánovaných oblastí intervence - a z Fondu solidarity, jehož nařízení musí být změněno, aby bylo uvolnění prostředků urychleno a zjednodušeno. Je tedy jasné, že toto usnesení podporuji, ale lituji, že je náš Parlament zvonu nucen žádat o opatření, která mohla být navržena již po takto příliš četných přírodních katastrofách, jež Evropu uvrhly do zármutku v minulých letech.
