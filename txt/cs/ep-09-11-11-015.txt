<CHAPTER ID="015">
Závěry ze zasedání Evropské rady ve dnech 29. a 30. října 2009, včetně mandátu a pravomocí předsedy Evropské rady a vysokého představitele Unie pro zahraniční věci a bezpečnostní politiku/místopředsedy Komise a složení nové Komise (pokračování rozpravy) 
<SPEAKER ID="060" NAME="Předsedající">
Dalším bodem je pokračování rozpravy o zprávě Evropské rady a prohlášení Komise ohledně závěrů ze zasedání Evropské rady ve dnech 29. a 30. října 2009, včetně mandátu a pravomocí předsedy Evropské rady a vysokého představitele Unie pro zahraniční věci a bezpečnostní politiku/místopředsedy Komise a složení nové Komise.
<SPEAKER ID="061" NAME="Elmar Brok" AFFILIATION="PPE">
(DE) Pane předsedající, vážená Komise, vážená úřadující předsedkyně Rady, projev pana Borghezia byl typický - tito euroskeptikové nedokážou rozlišovat mezi Radou Evropy a Evropskou unií - neboť rozsudek o krucifixech vydal Evropský soud pro lidská práva, který spadá pod Radu Evropy. Toto by se v rámci Listiny základních práv stát nemohlo.
<P>
Nicméně mi dovolte učinit několik poznámek k této rozpravě. Domnívám se, že švédské předsednictví přivedlo s velkou citlivostí a cíleným způsobem k závěru proces ratifikace, který musely v jeho funkčním období dokončit ještě čtyři země. Rád bych vyjádřil svou vděčnost za to, že tento proces, který trval devět let, dospěl ke šťastnému konci. Věřím, že tím dostaneme příležitost vše prakticky uskutečnit, protože v praxi vzniká také ústavní skutečnost. Proto musí být jasné, že předseda Evropské rady má pouze legitimitu hlav států a předsedů vlád, a v každé ústavě je každý úřadující předseda, jenž není odpovědný parlamentu, volen přímo občany. Tak tomu musí být také v případě předsedy Evropské rady. Plnou legitimitu má jedině předseda Komise.
<P>
Také bych rád upozornil, jak zmínil i pan Barroso, když citoval Jeana Monneta, na význam orgánů pro naši udržitelnou existenci. Pokud jde o vysokého představitele/místopředsedu Komise, musí být zřejmé, že až nastoupí do úřadu, ujme se ihned obou funkcí. Nemůže nejprve 1. prosince nastoupit do funkce vysokého představitele a poté později do funkce místopředsedy. Může se ujmout úřadu jedině tak, jak je to umožněno místopředsedovi, až získá souhlas Evropského parlamentu. Ohledně tohoto by nemělo dojít k nedorozumění, protože jinak vzniknou právní problémy.
<P>
Také bych chtěl zmínit, že Evropský parlament bude vykonávat svá práva týkající se Evropského útvaru pro vnější činnost. Nechceme, aby byla Lisabonská smlouva využívána ke "zmezivládnění" Evropy. To není její myšlenkou. Evropský útvar pro vnější činnost bude v tomto ohledu hrát rozhodující úlohu. Požádal bych vás, abyste brali vážně stanovisko Parlamentu v této věci, které samozřejmě znáte, a nevytvářeli v tomto ohledu rozhodnutí, která bychom vám zničili, protože k tomu máme pravomoc.
<SPEAKER ID="062" NAME="Adrian Severin" AFFILIATION="S&amp;D">
Pane předsedající, vstup Lisabonské smlouvy v platnost je skutečně historickou událostí. Měli bychom tuto událost přivítat s nadšením. Měli bychom se z ní radovat. Měli bychom si poblahopřát a určitě bychom měli poblahopřát švédskému předsednictví k tomu, že tohoto výsledku dosáhlo.
<P>
Smlouva však nestačí. Ani nejdokonalejší smlouva by nemohla sama o sobě vyřešit mnohé z problémů. Potřebujeme nápadité a schopné lidi, kteří jí přidají na hodnotě. V případě Lisabonské smlouvy je to dokonce ještě důležitější, protože tato smlouva je výsledkem ustavičných kompromisů, dlouhých diskusí a dlouhých rozprav. Je v ní tedy nevyhnutelně spousta nejednoznačností a nedostatků.
<P>
Vrcholní představitelé, kteří budou v budoucnu přijímat rozhodnutí, budou muset věci objasnit, doladit pravidla, dát orgánům formu, správně vyložit veškerá ustanovení smlouvy a podrobně popsat úkoly. Nastávající mandát, nadcházející volební období bude zásadní pro budoucí strukturu Evropské unie. Jestliže chceme, aby tato struktura byla uskutečnitelná, musí být syntézou historických zkušeností, kulturní citlivosti a politických tradic všech evropských regionů a všech evropských občanů.
<P>
Proto potřebujeme, aby tým tvořený třemi nejpřednějšími představiteli Evropské unie - předsedou Rady, předsedou Komise a vysokým představitelem - zapojil veškerou politickou citlivost, všechny regiony a všechny geopolitické, kulturní a geografické oblasti Evropy. Věřím, že k tomu dojde, a věřím, že bude-li toho dosaženo, tak to bude dobré pro životaschopnost struktury a účinnost orgánů, stejně jako pro důvěryhodnost Unie v očích všech našich občanů.
<SPEAKER ID="063" NAME="Anneli Jäätteenmäki" AFFILIATION="ALDE">
(FI) Pane předsedající, dovolte mi, abych alespoň jednou poděkovala médiím. Kdybychom neměli svobodné a bdělé sdělovací prostředky, veřejnost by neměla vůbec žádné informace o volbě vedoucích představitelů EU. Naštěstí však máme média, která podávají zprávy o lobování a představila pravděpodobné i nepravděpodobné kandidáty jak na post předsedy EU, tak vysokého představitele. Dokonce i v této rozpravě se vlastně hovořilo o jménech spíše málo a bylo jich zmíněno pouze pár. Přesto se pokoušíme ostatní mimo EU poučovat o důležitosti demokratických voleb.
<P>
Nedávno jsem měla příležitost navštívit Turecko, a když jsme hovořili o volbách, které se musí uskutečnit po přijetí Lisabonské smlouvy, jeden poslanec tureckého parlamentu se zeptal, kdy se volby uskuteční, a delegace Evropské unie odpověděla, že nemá tušení, kdo jsou kandidáti ani kdy budou volby, protože veškerá jednání probíhají za zavřenými dveřmi. EU zde má mnoho prostoru ke zlepšování, abychom mohli v takovýchto záležitostech jednat transparentněji.
<SPEAKER ID="064" NAME="Ashley Fox" AFFILIATION="ECR">
Pane předsedající, rád bych se vyjádřil k neformálním diskusím, které převládaly na posledním zasedání Evropské rady, jak všichni víme. Mám samozřejmě na mysli výběr příštího předsedy Rady a úlohu, kterou převezme.
<P>
Domnívám se, že předseda by měl být úředník Rady - spíše předseda než výkonný ředitel. Proto je důležité, aby byl předseda z kolegia a měl důvěru občanů, a s ohledem na to je v obou bodech nejhorším možným kandidátem Tony Blair. Sdílím obavy paní kancléřky Merkelové, že bude muset příštích pět let poslouchat "Mr. Flashe", jak se jeho automobilový konvoj řítí světem.
<P>
Důležitá je také otázka důvěry a pan Blair se při příliš mnoha příležitostech projevil jako zcela nedůvěryhodný. Nehodí se do veřejného úřadu a naléhám na Radu, aby jej nejmenovala.
<SPEAKER ID="065" NAME="Bastiaan Belder" AFFILIATION="EFD">
(NL) Pane předsedající, s velkým zájmem čtu dokument švédského předsednictví o Evropské službě pro vnější činnost. Moje pochybnosti o tomto projektu se však nezmenšily. V každém případě si myslím, že je od švédského předsednictví rozumné poskytnout další čas na hledání těch nejvhodnějších kandidátů na nové posty, neboť vysoký představitel musí mít výjimečné kvality, které jsou v Evropě vzácné.
<P>
Pane předsedající, stále mám velké obavy z dopadu těchto nových postů na interinstitucionální rovnováhu. Moji kolegové poslanci nemohou moje stanovisko nesdílet. Narozdíl od nich jsem potěšen, že vnější služba má zůstat mimo pravomoc Komisi. Zahraniční politika je v prvé řadě úkolem členských států, a kdyby měla mít současně evropský rozměr, dal bych přednost prostředí Rady před prostředím Komise. Právě to nyní nastává, navzdory všem našim dobře míněným usnesením.
<SPEAKER ID="066" NAME="Philip Claeys" AFFILIATION="NI">
(NL) Pane předsedající, toto handrkování ohledně jmenování předsedy Evropské rady je velice nevýchovné. Například v Belgii nyní sledujeme kandidaturu našeho předsedy vlády, Hermana Van Rompuye, která je podporována argumenty v tom smyslu, že je "nenápadný, má poměrně málo nepřátel a je dobrý v dosahování kompromisů". Postranní důvod je ten, že každý, kdo může řídit tak umělou zemi, jako je Belgie, může to dělat obdobně v Evropě.
<P>
Není však v zájmu nikoho v Evropě, aby se Evropská unie vyvinula do podoby Belgie ve větším měřítku. Kromě toho Herman Van Rompuy ve skutečnosti nevládne jako předseda vlády. Belgický model nelze déle řídit, což znamená, že pan Van Rompuy je spíše správcem statu quo a v důsledku se stará jen o každodenní záležitosti.
<P>
Nepotřebujeme postavu bez barvy, chuti a vůně, která tančí tak, jak píská Evropská komise. Potřebujeme silného mluvčího členských států a také občanů, na které při tom všem bohužel není brán ohled.
<SPEAKER ID="067" NAME="Othmar Karas" AFFILIATION="PPE">
(DE) Pane předsedající, dámy a pánové, před dvaceti lety jsme mírovou cestou ukončili násilné rozdělení Evropy mezi svobodu a diktaturu. Evropská unie je politickým projektem, který umožnil opětovné sjednocení našeho kontinentu. Evropská unie je politickým projektem, který si dává za cíl rozšířit v Evropě zónu míru, svobody, demokracie a stability. Máme odpovědnost za posílení společenství hodnot a společenství založeného na právu. Musíme učinit vše a začít právě tady a teď, abychom zajistili, že nám radost z dosaženého cíle dá sílu a odhodlání postarat se o to, aby nebyly postaveny nové zdi nebo ostnaté dráty mezi občany našeho kontinentu a zbytkem světa.
<P>
Lisabonská smlouva je největším pokrokem demokracie od prvních přímých voleb před třiceti lety a dává Evropské unii a orgánům příležitost a možnost za tento kontinent hovořit. Této příležitosti však musíme využít! Musíme projevit politickou vůli tuto smlouvu zavést a uplatňovat. Jestliže tuto politickou vůli máme, znamená to také, že musíme přestat hledět vždycky jen na nejmenšího společného jmenovatele. Každá forma výjimky Společenství oslabuje. Krize zastavíme teprve tehdy, až bude nezaměstnanost trvale klesat a opětovně dosáhneme udržitelného růstu, který nebude vyžadovat miliardové injekce ženoucí naše veřejné rozpočty do dramatických výšek.
<P>
Moje poslední myšlenka je také jasná: myslet evropsky znamená vycházet si navzájem vstříc na půl cesty a hledat nejlepší možná řešení. Diskuse o jmenováních v několika posledních dnech ve mně vyvolaly obavu, že nehledáme ta nejlepší, evropská řešení, ale ta nejjednodušší řešení pro členské státy a politické strany. To je špatná reakce na vývoj v posledních letech i na Lisabonskou smlouvu.
<SPEAKER ID="068" NAME="Juan Fernando López Aguilar" AFFILIATION="S&amp;D">
(ES) Pane předsedající, rád bych vyslovil dvě poznámky, obě se týkají závěrů zasedání Evropské rady z hlediska předsedy Výboru pro občanské svobody, spravedlnost a vnitřní věci, a proto se zabývají prostorem svobody, bezpečnosti a spravedlnosti.
<P>
První poznámka se týká otázky přistěhovalectví: vítám skutečnost, že přistěhovalectví zaujímalo v závěrech Rady podstatné místo, a myslím si, že je důležité, že přistěhovalecká politika konečně začíná být politikou Společenství a bude během španělského předsednictví podrobena prvnímu posouzení, které se bude zabývat také úlohou Evropského parlamentu a vnitrostátních parlamentů. Současně však - protože v nich byl odkaz na solidaritu z hlediska řízení pohybu přistěhovalců - lituji toho, že to nebylo provedeno formou závazného ustanovení o solidaritě s finančními důsledky.
<P>
Druhá poznámka se týká institucionálního rozměru prostoru svobody, bezpečnosti a spravedlnosti, protože z něj vyplývá nějaké "předtím" a "potom" v činnostech Parlamentu. Konečně, musí to být politika Společenství; nakonec o ní bude rozhodovat Evropský parlament.
<P>
Evropští občané mají právo hodně očekávat od závěrů zasedání Evropské rady, které dne 10. prosince bude představovat konec švédského předsednictví, a sice že prostor svobody, bezpečnosti a spravedlnosti bude konečně ustaven jako důležitá sféra činnosti, která je opravdu evropská a opravdu humanitární, a to tím, že bude přijat Stockholmský program, k němuž Výbor pro občanské svobody, spravedlnost a vnitřní věci poskytuje směrodatný příspěvek v podobě zprávy, jež bude přijata tento týden.
<SPEAKER ID="069" NAME="Andrew Duff" AFFILIATION="ALDE">
Pane předsedající, je vynikající, že nyní můžeme uzavřít poslední kapitolu nekonečného příběhu o smlouvě. Nicméně mi je líto, že jsme za to museli zaplatit rozšířením mimořádně špatného precedentu britského protokolu k Listině na Českou republiku.
<P>
Tisk o tom informuje, jako by protokol byl výjimkou z Listiny. Byl bych vděčný, kdyby předsednictví na závěr rozpravy mohlo potvrdit, že takto to zdaleka není a že Listina bude pro Čechy a jejich prezidenta na hradě přesto závazná.
<P>
Protokol byl zaveden, aby omezil soudy v uplatňování Listiny při vedení jejich domácích sporů, což je cosi značně podřadného a okrajového - a na konci téhle ságy zanedbatelného.
<SPEAKER ID="070" NAME="Mirosław Piotrowski" AFFILIATION="ECR">
(PL) Pane předsedající, navzdory velkolepým prohlášením, že Lisabonská smlouva zlepší fungování Evropské unie, se ukazuje, že se otevřela Pandořina skřínka. Ustanovení smlouvy nejsou přesná a nejenže vyvolávají spory, ale již rozdělila vedoucí představitele EU.
<P>
Smlouva nespecifikuje výhradní práva budoucího předsedy Evropské rady a nespecifikuje ani demokratický postup, jakým má být do této funkce zvolen, a předsedovo skutečné postavení bude záviset na síle jeho osobnosti a dřívější funkci. Také je obtížné rozeznat, zda bude zachován klasický model vnitrostátních prezidentů, který zásadním způsobem ovlivňuje politiku EU. Podobě to vypadá s ministrem zahraničních věcí Evropské unie.
<P>
Většina evropských občanů čeká na odpověď na otázku, zda směřujeme ke zřízení silného evropského federálního státu na úkor svrchovanosti národů a zda se v budoucnu nebude chtít silný předseda Rady obrátit zpět k protidemokratickým tradicím Evropy 20. století.
<SPEAKER ID="071" NAME="Mario Mauro" AFFILIATION="PPE">
- (IT) Pane předsedající, dámy a pánové, také mnohokrát děkuji švédskému předsednictví za zásadní výsledky, jichž dosáhlo během těchto šesti měsíců. Současně mi však dovolte, abych vám - oslovuji švédské předsednictví - nabídnul dar: je to prázdný list papíru, který můžete v několika příštích dnech použít jako mimořádný nástroj k překonání obtíží spojených s určením kandidátů na post předsedy Evropské rady a vysokého představitele Unie pro zahraniční věci.
<P>
Jestliže skutečně přesvědčíte hlavy států a předsedy vlád, aby na tento list napsali nikoli řadu jmen, která se objevují v novinách a v televizi, ale představu, jakou mají o zahraniční politice Evropské unie, uděláme velký krok kupředu, protože když nám objasní, zda například věří ve větší koordinaci nebo ve skutečnou zahraniční politiku, bude snadné připojit k osobě, která nás má ve světě zastupovat, tvář a jméno. To je skutečná transparentnost, kterou potřebujeme: porozumět, jaká je naše představa Evropy a zahraniční politiky Evropské unie, čemu jsme nejvíce nakloněni.
<P>
Proto je zásadní, aby byli zvoleni ti, kdo ztělesňují ducha a hodnoty evropského projektu, někdo, kdo může Evropě zaručit vedoucí úlohu v mezinárodních vztazích, kdo musí - aby byl efektivní - znova potvrdit ideály, jež byly vlastní zakládajícím otcům, jediný skutečně sjednocující, a tedy výbušný prvek na světové scéně. Evropská unie není monolitický blok, ale produkt činnosti mužů a žen, a jako taková musí být v průběhu času udržována při životě. Evropa zkrátka musí začít nanovo na základě hodnot, na jejichž základě byla vytvořena, pěkných výsledků, jichž jsme dosud dosáhli, a - věřte mi - také s řádnou dávkou realismu.
<SPEAKER ID="072" NAME="David-Maria Sassoli" AFFILIATION="S&amp;D">
(IT) Pane předsedající, dámy a pánové, také já chci švédskému předsednictví poděkovat za práci, kterou odvedlo, a za to, že mělo úspěch s realizací podmínek pro konečnou ratifikaci Lisabonské smlouvy Velice tuto novou smlouvu potřebujeme, protože nám umožňuje posílit a rozšířit pravomoci, například pravomoci Parlamentu a dvou nových osobností, které mohou zastupovat politickou a institucionální unii. Proto doufáme, že Rada bude s to moudře interpretovat požadavky velkých evropských politických rodin, takže na příštím zasedání bude možné přijmout závazné a silně podporované rozhodnutí o jmenování osob, jež byly vyzvány, aby obsadily institucionální posty navržené smlouvou.
<P>
Co potřebujeme? Potřebujeme předsedu Rady, který je schopen zaručit soudržnost a kontinuitu. Potřebujeme vysokého představitele, který dokáže svou zkušeností a autoritou zaručit Evropě vedoucí úlohu v multipolárním světě a současně bude v Unii fungovat jako spojení mezi mezivládním rozměrem a rozměrem Společenství. A pak také potřebujeme kolegium komisařů, jež bude silné, jednotné a vyvážené co do politik, zeměpisného původu i pohlaví. Zvláště je podstatné, se toto odehrává 20 let po pádu Zdi, zdi, jež rozdělovala Evropu, a toto vše může znova zažehnout naději v jednotnou, silnou Evropu, která bude nadále posilovat touhu po solidaritě a spravedlnosti.
<SPEAKER ID="073" NAME="Louis Michel" AFFILIATION="ALDE">
(FR) Pane předsedo, paní úřadující předsedkyně Rady, dámy a pánové, nejprve bych chtěl vyjádřit své díky a blahopřání švédskému předsednictví za skutečně pozoruhodnou práci, kterou dělá.
<P>
Rád bych však využil tohoto projevu a oslovil pana Barrosa prostřednictvím třetí strany: paní Malmströmová mu proto určitě bude tlumočit poznámky, které musím učinit, nadto po jeho odpovědi panu Verhofstadtovi.
<P>
My všichni chceme efektivní a důvěryhodnou Komisi, která bude plně využívat své právo iniciativy a nebude se bát praktikovat metodu Společenství. Nicméně chceme-li tuto Komisi - a vyrozuměl jsem, že pan Barroso ji chce také -, pak se domnívám, že musí svou činnost rozdělit mezi pravomoci uspořádané v rámci čtyř nebo pěti pilířů, přičemž každý pilíř bude spadat do politické příslušnosti místopředsedy, jenž bude mít autoritu a schopnost - a také pravomoc - k zajištění jednotnosti veškerých politik v rámci svého pilíře.
<P>
Stávající rozdělení pravomocí Komise - a já se k tomu mohu fundovaně vyjádřit, protože jsem byl konec konců pět let komisařem - podkopává metodu Společenství, znevýhodňuje právo iniciativy a poškozuje náš orgán. Řekněte to prosím mým jménem panu Barrosovi.
<P>
Je pochopitelné, že bylo složité okamžitě změnit strukturu pravomocí zděděnou po tom, co bylo občas podivínskou, ne-li oportunistickou úpravou z minulých dob, ale nepochopil bych, kdyby současný předseda nezavedl řád, jaký si zasluhuje nová ambice pro tento orgán.
<SPEAKER ID="074" NAME="Michel Barnier" AFFILIATION="PPE">
(FR) Pane předsedající, díky houževnatosti švédského předsednictví, kterému také děkuji, máme Lisabonskou smlouvu. Nicméně smlouva jako tato není projekt, nýbrž nástroj, soubor nástrojů, který má sloužit evropskému projektu, a proto je na mužích a ženách řídících orgány - na Komisi, jejím předsedovi, na Radě - a na nás zde, abychom tyto nástroje v budoucnu dobře využili, na konci přechodného období, které bylo dlouhé, příliš dlouhé.
<P>
Nyní jsme lépe vybaveni, abychom se postavili třem velkým výzvám. Tváří v tvář těmto výzvám, dámy a pánové, budeme společně hrát nejen o důvěryhodnost Evropské unie, ale také o její svrchovanost, abych zopakoval slova, která právě použil Václav Havel.
<P>
První výzvou je krize a my z ní nesmíme - nemůžeme - vyjít tak, jak jsme se do ní dostali, jako by se nic nestalo. Z našeho dialogu se Spojenými státy vyplývají ponaučení, zejména pokud jde o správu, pokud jde o solidaritu, pokud jde o transparentnost a řízení celosvětového hospodářství, a my Evropané si musíme vzít ponaučení ohledně zabezpečení - používám toto slovo úmyslně - konsolidace vnitřního trhu, při "usmiřování trhu a společnosti", abych zopakoval slova, která jsem přijal za vlastní; použil je Mario Monti, jemuž kromě toho předseda Barroso užitečně svěřil v této záležitosti úkol.
<P>
Druhou výzvou je zelený růst. V Kjótó jsme se díky Evropské komisi chopili v této záležitosti vedení. Musíme si toto postavení udržet, samozřejmě tím, že zajistíme, že naši partneři, ostatní velké země, velké regiony, zaujmou svůj postoj na základě vzájemnosti.
<P>
Třetí výzva pak je, abychom byli u stolu, nikoli "za stolem", ale "u stolu" těch, kdo budou rozhodovat o světovém pořádku - nebo nepořádku - v příštích 20 letech. Není to jednoduché, když čítáme 27 národů, ale současně je to nezbytné, ledaže by nám nevadilo - mně osobně by to vadilo - být subdodavateli jiných zemí nebo se nacházet ve sféře jejich vlivu.
<P>
Proto vkládáme velkou důvěru do budoucí práce vysokého představitele, jehož úkolem bude vytvořit skutečnou společnou diplomatickou a strategickou kulturu. Pane předsedající, paní úřadující předsedkyně Rady, čím dříve budeme hotovi, tím lépe pro evropské občany. Proto dychtivě a s důvěrou očekáváme rozhodnutí, které učiníte.
<SPEAKER ID="075" NAME="Kinga Göncz" AFFILIATION="S&amp;D">
(HU) Chtěla bych udělat výjimku a nehovořit o Lisabonské smlouvě. Spíše bych chtěla říci k výsledku zasedání Evropské rady, pokud jde o hospodářskou, finanční a sociální kapitolu, že jsme v tomto dokumentu s potěšením spatřili v jednom ohledu také známky finanční stabilizace. Takto vidíme situaci my sami, ale také je jasné, že rezervy občanů v Evropě se zatím zmenšují.
<P>
Společnosti zjišťují, že je těžké získat finanční pomoc a bankovní úvěry, zatímco nezaměstnanost roste. To je v tomto dokumentu také zmíněno. Myslím si, že je důležité zdůraznit, že hospodářský růst nemůže být udržitelný, ani nemůžeme hovořit o tom, že se Evropa vynoří z krize silnější, než byla doposud, dokud nebudeme moci jasně zaručit, že stávající úroveň sociální soudržnosti nebude pouze udržována, ale že bude posilována, a dokud nebudeme moci zvýšit zaměstnanost a zabránit sociálnímu vyloučení.
<P>
Metody, které používáme ke koordinaci sociální politiky, založené na otevřeném přístupu, jsou celkem neúčinné. Musíme naše metody koordinace zlepšit. Skutečně potřebujeme účinnější nástroje. Sociální soudržnost a dosažení sociální Evropy jsou faktory, které občané považují za nejdůležitější. Jsme společně odpovědní za to, abychom tuto skutečnost zdůrazňovali.
<SPEAKER ID="076" NAME="Lena Ek" AFFILIATION="ALDE">
(SV) Pane předsedající, politika a psychologie jdou ruku v ruce a právě nyní se hodně lidí pokouší umlčet očekávání před kjótským vyjednáváním v Kodani, jež bude za několik týdnů. Přesně totéž se dělo, když jsme vyjednávali o cílech v oblasti klimatu. Cíle ohledně klimatu, které jsme navrhli a vypracovali v tomto Parlamentu, byly prohlášeny za mrtvé a pohřbeny ne jedenkrát, ale snad desetkrát, než jsme přijali konečné rozhodnutí.
<P>
S klimatickým balíčkem je to přesně to samé. Za mrtvý a pohřbený jej prohlásili ti, kdo jsou ve skutečnosti proti klimatickým cílům. Proto bych vyzvala švédské předsednictví, aby pokračovalo ve své dobré práci na vyjednáváních a ve svém konstruktivním směru, protože pokud nebudeme usilovat o plně závaznou smlouvu v Kodani, nedosáhneme jí. Nicméně dvouprocentní cíl je mimořádně důležitý, a proto teď musíme postupovat dál s plným nasazením. Seneca kdysi poznamenal, že lidi lze rozdělit do dvou skupin: na ty, kteří jdou napřed a něco dělají, a na ty, kteří kráčí vzadu a kritizují.
<SPEAKER ID="077" NAME="Marietta Giannakou" AFFILIATION="PPE">
(EL) Pane předsedající, přesně jsem zaznamenala, co předsednictví řeklo o hospodářské krizi, je však jasné, že kromě jedné země nemůže nikdo další uplatnit Pakt o stabilitě. Kromě toho by hospodářská krize neměla nakonec vést ke krizi hodnot a zásad.
<P>
Ohledně změny klimatu udělalo předsednictví právě to, co je správné. Musí však přesvědčit nejen rozvojové země, ale také Spojené státy americké, jestliže se má situace změnit. Musí se v Kodani chopit skutečné iniciativy.
<P>
S třetí záležitostí, Lisabonskou smlouvou, jsme spokojeni. Devět let po krizi s Niceskou smlouvou a neschopností nalézt řešení institucionální otázky před sebou máme smlouvu, před jejímž podepsáním nás několik stran potrápilo. Důležitý není jen orgán a smlouva. Důležití jsou také lidé, kteří ji uplatňují, a v tomto smyslu má předsednictví také odpovědnost za to, aby na úrovni Evropské komise zajistilo, že odpovědné osoby - hlavně ministr zahraničních věcí - budou vyjadřovat veškeré zájmy dobře vybudované Unie.
<P>
Na druhé straně, na úrovni Rady, myslím konkrétně otázku předsedy Rady, je toto záležitost, kterou mnozí z nás neschvalují. Já osobně jako člen Evropské úmluvy vím, že mnoho z nás by dalo přednost tomu, aby post předsedy Rady zastával předseda Komise, jak tomu bylo i v minulosti, protože úlohou předsedy Komise je v zásadě koordinovat záležitosti s Radou a vyhnout se rušivým střetům.
<P>
Věřím, že jak předsednictví Evropské komise, tak - což je důležitější - předsednictví Rady dá členským státům vhodná doporučení, takže způsob, jakým budou oba orgány fungovat, se nebude lišit od modu operandi Společenství a znamenité minulosti v Evropě, která nám přinesla tolik let prosperity.
<SPEAKER ID="078" NAME="Ramón Jáuregui Atondo" AFFILIATION="S&amp;D">
(ES) Pane předsedající, myslím, že dohoda ohledně českého problému byla rozumným řešením; nebylo dokonalé, ale bylo to nejlepší řešení, a bylo v případě tak vážného problému nutné.
<P>
Myslím, že rok 2010 může být pro Evropu velkým rokem. Má nové kolegium komisařů, novou organizační strukturu řídící Evropskou unii, nové právní postavení: Evropská unie je nyní jedinou entitou nazývanou "Evropská unie", s vlastní právní subjektivitou, není to jen celek různých národů. Nyní máme, jak jsem řekl, příležitost jednat, a musíme mít vůli jednat. Domnívám se, že Evropa potřebuje překonat velmi vážné nacionalistické tendence, které brání pokroku.
<P>
Měli bychom popřemýšlet, jak bychom byli před deseti lety pokročili k Evropské unii s eurem, kdybychom se byli nevzdali franku, marky, pesety atd. Musíme znovu vytvořit nějaký takový přístup v evropském duchu, jak sdělil pan Barroso.
<P>
Rád bych uvedl dvě věci, které považuji za zásadní. První je naléhavá: kolegium komisařů musí být schváleno ve Štrasburku v prosinci. Myslím, že je velmi důležité, aby se příští předsednictví v lednu ujalo svého mandátu tímto novým způsobem - s novým kolegiem komisařů, které bude jmenováno již koncem letošního roku.
<P>
Zadruhé bych chtěl znovu nastolit důvod, který spočívá v základech Evropské unie - čeho se Evropská unie snaží docílit. Myslím, že na hlavních světových diskusních fórech se činí nesmírně významná rozhodnutí a Evropa musí hovořit jedním hlasem, a to silným hlasem, aby obhájila zvláštní rysy našeho projektu: sociální model a novou právní, hospodářskou a politickou strukturu ve světě, kde stát hraje důležitější roli a kde je lepší trh. Evropa potřebuje silnější hlas, jednotnější a pevnější.
<SPEAKER ID="079" NAME="Olle Schmidt" AFFILIATION="ALDE">
(SV) Pane předsedající, švédskému předsednictví je třeba poblahopřát. Tvrdohlavý pán v Praze konečně podepsal a nakonec jsme se dostali do cíle cesty. Doufejme, že to v příštím desetiletí nebudou institucionální otázky, které budou vyžadovat náš čas, i když Václav Havel byl jako skutečný evropský hrdina připraven podniknout okamžitě další kroky. To, že České republice byla zaručena výjimka z Listiny základních práv, je podle mého názoru zklamání. Jak zdůraznil pan Duff, docela stačí, že výjimku má Polsko a Spojené království.
<P>
V Kodani je nutno uzavřít celosvětovou dohodu, v níž převezmou bohaté národy světa větší část odpovědnosti. Chudé národy světa nenesou za oteplování planety odpovědnost. Současně samozřejmě musí učinit za dost své povinnosti rostoucí ekonomiky. Na závěr, pane ministře, proces před summitem, na kterém má být jmenován předseda a ministr zahraničí, by měl probíhat s větší transparentností. Nynější tajnůstkářství je v demokratické Evropě trapné a já věřím, že nejsem jediný, kdo si to myslí.
<SPEAKER ID="080" NAME="Tunne Kelam" AFFILIATION="PPE">
Pane předsedající, rád bych učinil tři poznámky. Když je Lisabonská smlouva v platnosti, EU potřebuje více než kdy dříve účinné společné politiky v oblasti bezpečnosti a energetiky spočívající na solidaritě. Jedině takové politiky mohou zabránit tomu, aby se někdy zopakovala dohoda Schrödera a Putina.
<P>
Za druhé si musíme uvědomit, jak důležité je v této nové situaci, abychom měli trvale silnou Komisi, jež může převzít odpovědnost za provádění Lisabonské smlouvy.
<P>
Za třetí, pokud jde o nové vrcholné posty, potřebujeme především odvahu dělat pokroky a podpořit nikoli portfolia, ale osobnosti, osobnosti, které mají dlouhodobé vize a jsou rozhodnuty navázat na evropské hodnoty.
<P>
Takže aby mohla EU čelit nesmírným novým výzvám, potřebuje zase jednou dva evropské státníky formátu Adenauera, Schumana nebo De Gasperiho. Musíme je hledat bez předsudků. Tyto státníky je možné nalézt i v nových členských státech, které by určitě měly být zastoupeny v budoucí trojce. Václav Havel nám dnes řekl, že Evropa je vlastí našich vlastí. Pokud to takto budeme chápat, myslím, že budeme mít se zavedením Lisabonské smlouvy úspěch.
<SPEAKER ID="081" NAME="Sandra Kalniete" AFFILIATION="PPE">
(LV) Chtěla bych říci, že je velice potěšující, že Lisabonská smlouva konečně vstupuje v platnost, a hovořit o tom, kdo by měl být prezidentem Evropy. Předsedat Evropské radě neznamená předsedat Evropě, ale spíše být na straně členských států Evropské unie, vedoucích představitelů členských států, a podporovat je a povzbuzovat při posilování úlohy Evropské unie mezi dnešními celosvětovými vedoucími státy. Ráda bych řekla, že paní Vaira Vīķe-Freibergová, bývalá lotyšská prezidentka, má všechny osobní vůdčí kvality a politické zkušenosti s vedením, aby byla úspěšnou předsedkyní Evropské rady. Její osud symbolizuje historii našeho rozděleného kontinentu - po druhé světové válce z Lotyšska uprchla a vrátila se; jakmile byla naše země zase svobodná; vrátila se, aby se stala její prezidentkou. Za osm let, kdy zastávala tuto funkci, se Lotyšsko stalo členským státem Evropské unie a NATO. Vaira Vīķe-Freibergová je spolehlivá evropská občanka. Je to velice vzdělaná a silná osobnost, která dobře chápe výzvy evropské budoucnosti. A konečně bude s to přijímat i nepopulární rozhodnutí, pokud by to bylo potřeba.
<SPEAKER ID="083" NAME="Csaba Sándor Tabajdi" AFFILIATION="S&amp;D">
(HU) Paní předsedající, jako zástupce prvního členského státu, který ratifikoval Lisabonskou smlouvu, bych rád jménem Maďarska poblahopřál švédskému předsednictví. Byla odvedena vynikající práce. Viděli jsme v této sněmovně Čecha, který je přítelem Evropy, pana Havla, zatímco Čech prezident Klaus nám způsobil spíše spoustu starostí a nepředvedl se jako přítel Evropy.
<P>
Musíme co nejrychleji dokončit vstup Lisabonské smlouvy v platnost, jmenování nové Komise a zavedení příslušných struktur, abychom se mohli soustředit na skutečnou práci.
<P>
Považuji za velice důležité, že Lisabonská smlouva má především poukazovat na práva osob, které patří k menšinám. Naléhám na paní Wallströmovou, která je velkou zastánkyní menšin, aby připomenula předsedovi Barrosovi, aby dodržel svůj slib, že budoucí komisař pro základní práva se bude zabývat právy menšin, včetně práv domorodých menšin, jako jsou Samiové, a práv přistěhovaleckých menšin a Romů.
<SPEAKER ID="084" NAME="Mairead McGuinness" AFFILIATION="PPE">
Paní předsedající, v Irsku se nás ptají, zda nyní, kdy byla ratifikována Lisabonská smlouva, nastalo velké vzrušení. Po pravdě jim říkám, že nenastalo, protože to trvalo tak dlouho a protože zrod byl tak náročný. Ulevilo se nám a jsme potěšeni, ale uvědomujeme si, tak jako v této rozpravě, že nyní začíná skutečná práce a že jmenovat správné osoby bude pořádný kus práce. Není to o známostech, ale o jmenování těch správných osob na všechny velice důležité posty, které byly vytvořeny. Mrzí mě, že to zabere další čas, protože to skutečně opožďuje konečné sestavení všech orgánů - a my máme spoustu práce -, ale snad bude lepší, když budeme mít malé zpoždění a dosadíme do funkcí ty správné osoby.
<P>
Vrcholné posty, jak jsme je popsali, jsou důležité a budou vyžadovat, aby na ně byly dosazeny oddané osoby, jež mají nasazení a touhu zdokonalit Evropskou unii, nikoli jen dostat se do funkce.
<P>
A konečně, pan Barroso má naprostou pravdu, pokud jde o silné orgány. Musíte poslouchat, co v tomto Parlamentu říkáme. Poslouchejte to pozorně: jsme nejblíže k našim voličům. Jsme zvoleni přímo občany.
<SPEAKER ID="085" NAME="Petru Constantin Luhan" AFFILIATION="PPE">
(RO) Velice důrazně schvaluji, co řekl pan Reinfeldt, a vítám zejména skutečnost, že Evropská unie zaujala na říjnovém zasedání Evropské rady společný postoj před konferencí v Kodani.
<P>
Evropská unie již přijala z vlastního popudu silná opatření v rámci boje proti změně klimatu a učinila tak pokroky směrem k omezení emisí skleníkových plynů. Je však zjevné, že úsilí samotné Evropské unie nemůže zaručit na mezinárodních vyjednáváních naprostý úspěch.
<P>
Domnívám se, že je mimořádně důležité, aby Evropská unie přešla k cíli snížení o více než 20 %, pouze budou-li dodrženy určité podmínky. V opačném případě považujeme úsilí EU za nadbytečné.
<P>
Tyto podmínky by měly souviset zejména se závaznou právní povahou budoucí dohody. Kromě by vedle odpovídajících příspěvků z rozvojových zemí měly vyspělé státy přijmout konkrétní cíle snížení emisí, jež budou na stejné úrovni jako cíle, které přijala EU.
<SPEAKER ID="086" NAME="Heidi Hautala" AFFILIATION="Verts/ALE">
(FI) Paní předsedající, máme v tento okamžik ve sněmovně velice zajímavé uspořádání, kdy všechny tři orgány zastupuje žena: paní Malmströmová za Švédsko, předsednickou zemi, paní Wallströmová za Komisi a vy, paní předsedající, za Parlament. Ráda bych viděla, že nás na vrcholných postech budou v budoucnosti běžně vést ženy, a to v mnohem větší míře než nyní. Vím, že paní Wallströmová a paní Wallisová, místopředsedkyně Evropského parlamentu, předkládají zajímavou iniciativu a zapojily do tohoto procesu nás, další vedoucí ženy v Parlamentu a v Komisi.
<P>
Napsaly jsme předsedovi Komise, panu Barrosovi, že chceme změny, že chceme, aby byla vidět spravedlivější rovnováha mezi ženami a muži v Komisi i na jiných vrcholných postech. Doufám, že se nyní můžeme chopit příležitosti, protože - i když předseda Evropské komise naše představy plně podporuje - hlavy států a předsedové vlád bohužel nedělají nic pro to, aby převzali za tuto žalostnou situaci odpovědnost. Nemůžeme dovolit, aby byla Unie neustále zastupována pouze mužskými tvářemi.
<SPEAKER ID="087" NAME="Jaroslav Paška" AFFILIATION="EFD">
(SK) Rád bych začal tím, že vyjádřím svou podporu panu prezidentu Klausovi a postoji České republiky. Zdá se mi, že stejně jako si muselo vyslechnout rozhodnutí ústavního soudu Německo, musel na rozhodnutí Ústavního soudu počkat i pan Klaus.
<P>
Pokud jde o jeho postup, považuji jeho jednání za odpovědné jednání státníka, který, dokud cítil určitou právní nejistotu, počkal na stanovisko příslušné instituce, což je soud.
<P>
Dále bych rád upozornil na to, že Lisabonská smlouva vstupuje v platnost v době, kdy je v Evropě hospodářská krize. Okamžitá rozhodnutí vlád, které jednaly v zájmu překonání hospodářské krize, nebyla efektivní, nebyla účinná, a z tohoto hlediska si myslím, že musíme v budoucnosti postupovat koordinovaněji a nepřijímat rozhodnutí ad hoc, která nemají dostatečný účinek, pokud jde o podporu zaměstnanosti a hospodářský rozvoj.
<P>
Proto se domnívám, že při jmenování nové Komise musíme zajistit, že ji budou tvořit odborníci a profesionálové.
<SPEAKER ID="088" NAME="Enikő Győri" AFFILIATION="PPE">
(HU) Pevně věřím, že Lisabonská smlouva nepochybně umožní, aby Evropa fungovala na jistějším základě a logičtěji a s větším zaměřením na problémy každodenního života občanů.
<P>
Musíme se však ptát, jakou cenu jsme za to museli zaplatit. Cena, kterou jsme za to zaplatili, ve skutečnosti podkopala naše hodnoty a dovolila, aby pragmatismus triumfoval nad hodnotami. Víte, na co zde odkazuji. Evropská unie zaručila českému prezidentovi jeho absurdní požadavek, nehledě na to, že řekl, že česká výjimka byla potřebná kvůli Benešovým dekretům. Dovolte mi, abych vám připomněla, že podle Benešových dekretů byly miliony Maďarů a Němců zbaveny práv a deportovány. Podle mého názoru je to, co Evropská unie udělala, nepřijatelné z právního, politického i morálního hlediska.
<P>
Kritizovali jsme český ústavní systém z právního hlediska, sledovali jsme názor českého parlamentu a zahrnujeme tento dokument politicky do jakéhokoli dalšího přistoupení, čímž jsme možná potrestali zemi, která s tím nemá nic do činění, Chorvatsko. Z hlediska morálního je nepřijatelné udělovat v takovéto záležitosti výjimku.
<SPEAKER ID="089" NAME="Silvia-Adriana Ţicău" AFFILIATION="S&amp;D">
(RO) Vítám, že Evropská rada přijala strategii pro region Baltského moře. Je to model, jaký musí Evropská unie uplatnit také pro region Dunaje, čímž přispěje k hospodářskému rozvoji a také k hospodářské a sociální soudržnosti tohoto regionu a v neposlední řadě ke konkurenceschopnosti Evropské unie.
<P>
Evropská unie se zúčastní konference v Kodani jako vedoucí aktér v boji proti změně klimatu. Evropská unie již jednostranně přijala cíl "20-20-20". Soubor opatření v oblasti energetiky a změny klimatu je součástí právních předpisů Společenství a probíhá jeho provádění.
<P>
Naléhavě vyzývám Evropskou unii, aby rychle zřídila účinný a inovativní rámec pro financování hospodářství, jež bude účinné z hlediska životního prostředí.
<P>
Kromě toho se musí Evropská unie soustředit také na financování vhodných opatření k přizpůsobení se změně klimatu.
<P>
A v neposlední řadě musí být Evropská unie s to investovat v průmyslu a veřejných službách, aby byla zajištěna pracovní místa.
<SPEAKER ID="090" NAME="Kinga Gál" AFFILIATION="PPE">
(HU) Paní předsedající, paní Malmströmová a paní Wallströmová, od pádu železné opony uplynula dvě desetiletí. I když v některých nových členských státech došlo v právním rámci a struktuře státu ke změně režimu, minulost je stále přítomná v politických postojích a v reakcích orgánů na napjaté situace. Pomysleme na události, které proběhly na podzim roku 2006 v Budapešti, a na to, se těm, jejichž nejzákladnější svobody a lidská práva byly svého času pošlapány, do dnešního dne nedostalo pravdy a spravedlnosti, nehledě příslušníky národnostních menšin v nových členských státech, kteří dokonce i dnes zažívají hořkou zkušenost diskriminace, jež zasahuje jejich práva a příležitosti.
<P>
Evropská komise musí být právě kvůli ustanovením Lisabonské smlouvy připravena zajistit, že až budou vytvořena portfolia, bude kladen přiměřený důraz na záležitosti lidských práv a svobod uvnitř Evropské unie. Oblast působnosti tohoto portfolia současně musí být rozšířena také na ochranu práv tradičních národnostních a jazykových menšin, neboť cítíme, že v této oblasti je toho třeba ještě hodně udělat. Ať se nám to líbí nebo ne, nevyřešené problémy domorodých komunit v Evropské unii existují. Evropská unie se jimi musí zabývat a je její povinností pomáhat občanům bojujícím za to, aby mohli vykonávat svá práva.
<SPEAKER ID="091" NAME="Czesław Adam Siekierski" AFFILIATION="PPE">
(PL) Paní předsedající, přijetí dlouho očekávané Lisabonské smlouvy je nyní za námi. Určitě povede k posílení a zdokonalení Evropské unie v budoucnosti.
<P>
Pro dnešek vyžaduje zavedení smlouvy řadu rozhodnutí ve věcech orgánů a personálních otázkách a především sestavení pravidel spolupráce mezi novými vedoucími představiteli - vedoucími představiteli, kteří musí proměnit vizi Evropy ve skutečnost. Záležitosti související se smlouvou nám nesmí bránit v tom, abychom se zabývali problémy bezprostředního významu, což je aktivní boj s hospodářskou krizí, opatření na boj s nárůstem nezaměstnanosti a organizace dohledu nad finančními institucemi.
<P>
Dohoda v Kodani je důležitá a nezbytná, ale doba krize není vhodným okamžikem pro přijímání rozhodnutí o tom, kolik prostředků které země a mezinárodní organizace na tento cíl přidělí a jaké závazky přijmou. Dnes je pro EU a její členské státy nejdůležitějším úkolem vyřešit hospodářské a sociální problémy.
<SPEAKER ID="092" NAME="Seán Kelly" AFFILIATION="PPE">
Paní předsedající, je mi velkou ctí, jako pro moji kolegyni paní McGuinnessovou, že zde mohu dnes být, v den 20. výročí pádu Berlínské zdi a v předvečer vzniku Lisabonské smlouvy. Je to výsada, zvláště protože Irsko hlasovalo 67 % ve prospěch Lisabonské smlouvy, což bylo potvrzením práce Evropské unie v průběhu mnoha let.
<P>
V následujících letech budou lidé uvažovat také o rozpadu SSSR a uvidí, že se v jeho důsledku nerozšířily občanské války, jak se to stalo v tolika zemích, včetně mé vlastní země, když do země přišly mír a svoboda, jenomže vedly k občanské válce.
<P>
Historikové budou zdůrazňovat úlohu Evropské unie při poskytování podpory, směrování a útěchy těmto zemím, v důsledku čehož se občanská válka ve větším měřítku nerozšířila.
<P>
Na závěr - hovořilo se mnoho o jménech osob, které mají obsadit funkce předsedy a vysokého představitele. Myslím, že bychom měli brát v úvahu také titul. Jestliže není prezident sám o sobě prezidentem (president), pak je to předseda (chairman); proč bychom ho neměli nazývat předseda - chairman? Mít tři osoby s titulem "president" je pro veřejnost matoucí.
<SPEAKER ID="093" NAME="Gay Mitchell" AFFILIATION="PPE">
Paní předsedající, nejprve bych chtěl říci, s jakým potěšením jsem se účastnil rozvojových dnů ve Stockholmu, a poblahopřát předsednictví ke způsobu, jakým je zorganizovalo.
<P>
Účastnil jsem se nedávno v irské veřejnoprávní rozhlasové stanici RTÉ diskuse s ženou, který byla velmi znepokojena, že jsme snížili výdaje na zdravotnictví a neděláme dost pro to, abychom ušetřili na výdajích na rozvojovou pomoc. Musel jsem vysvětlovat, že nejde o záležitost buď-nebo, ale o záležitost obojího. Můžeme udělat obojí. Vzhledem k tomu, že se tolik soustředíme na potřebu obnovy v Evropě a potřebu se vypořádat s krizí, v níž se nacházíme - která samozřejmě musí být na našem domácím pořadu jednání tím hlavním tématem -, naléhal bych, abychom neztráceli ze zřetele skutečnost, že v rozvojovém světě každým rokem umírá 11 milionů dětí, z toho 5 milionů proto, že nemá léky, které my máme 30 let.
<P>
Ponechejte prosím tuto záležitost na předním místě programu a zajistěte, že až jmenujeme novou osobu pověřenou vnějšími vztahy, tak to zůstane jedním z našich klíčových cílů. Dosud jste odváděli dobrou práci.
<SPEAKER ID="094" NAME="Crescenzio Rivellini" AFFILIATION="PPE">
(IT) Paní předsedající, dámy a pánové, je jen dobře, že Lisabonská smlouva a jmenování členů Rady mohly přijít 20 let po pádu Zdi. Pád Zdi vyznačil začátek skutečné Evropy. Před dvaceti lety padla zeď, zeď z betonu a plná předsudků, tyranie a hladu pro mnoho občanů na východě, a dnes bychom mohli zastavit oslavy pádu Zdi a místo toho si položit otázku, co bychom měli udělat nyní, kdy to pominulo. Ve skutečnosti mezitím vyrostly jiné zdi: zeď mezi zeměmi na severu a na jihu planety; mezi bohatšími a chudšími zeměmi; mezi zeměmi, které vytvářejí zboží, a zeměmi, které vytvářejí myšlenky. Tyto zdi jsou mnohem vyšší a je mnohem těžší je zbořit; mohou způsobit velké problémy lidstvu jako celku, včetně válek.
<P>
Proto nesmí být kandidáti do Evropské rady, kteří mají být jmenováni po Lisabonu, jmenováni několika málo osobami za zavřenými dveřmi. Ti, kteří chtějí přispět a kteří chtějí kandidovat, musí informovat Evropský parlament a Evropu jako celek o tom, co mají v úmyslu udělat a co jsou schopni udělat. Když zboříme tuto zeď "jmenování", takže budoucí kandidáti budou vybráni na základě vyváženosti mezi národy a nikoli podle svých osobních kvalit, pak konečně vybudujeme evropský národ.
<SPEAKER ID="095" NAME="Andrew Henry William Brons" AFFILIATION="NI">
Paní předsedající, vůdce britské opozice oznámil svůj záměr znova projednávat části Lisabonské smlouvy. To by samozřejmě vyžadovalo souhlas všech 27 zemí. Oznámil také zavedení zákona o svrchovanosti, který by vyžadoval v případě dalších smluv uskutečnit referendum. Další vlády by jej samozřejmě mohly snadno zrušit.
<P>
Souhlasí Rada a Komise, že plány vůdce konzervativců jsou jen planá slova? Jeho strana se musí rozhodnout buď pro to, aby akceptovala Lisabonskou smlouvu, nebo aby - podle mého názoru ještě lépe - vyňala Spojené království zcela z Evropské unie.
<SPEAKER ID="096" NAME="Cecilia Malmström">
úřadující předsedkyně Rady. - (FR) Paní předsedající, dámy a pánové, právě jsme měli velice zajímavou rozpravu a já vám děkuji za vaše připomínky.
<P>
Švédské předsednictví sdílí vaše potěšení z toho, že je Lisabonská smlouva konečně ratifikována v 27 zemích. Přinese nám to účinnější a demokratičtější Evropu a výraznější úlohu na mezinárodní scéně. Mám z toho radost.
<P>
Také souhlasím s těmi, kteří řekli, že i když to byla asi náhoda, vybral prezident Klaus k podepsání smlouvy velice vhodný týden: stejný týden, kdy oslavujeme pád Berlínské zdi, konec komunistické diktatury, počátek evropské jednoty a konečně vítězství myšlenek Roberta Schumana nad myšlenkami Josefa Stalina.
<P>
(Potlesk)
<P>
úřadující předsedkyně Rady.- Pokud jde o Českou republiku, ráda bych odpověděla na otázku pana Duffa: to, co Češi dostali, není úplná výjimka z Listiny základních práv. Protokol 30 nevylučuje závaznou povahu Listiny ve vztahu k Spojenému království, Polsku nebo České republice. Omezuje jenom způsob, jakým ji může využívat Soudní dvůr, a konečně bude na Komisi a Soudním dvoru, aby jej vyložili, kdykoli by mohl vzniknout spor.
<P>
Jak řekl pan premiér, než odešel, nyní probíhají konzultace s jeho 26 kolegy. Je to náročné, ale je to jeho cíl. Již je pozval příští čtvrtek na pracovní večeři.
<P>
Je ještě příliš brzy na to, abychom spekulovali o jménech. Také čtu noviny. Slyšela jsem jména, která nechcete vidět; slyšela jsem jména, která byste rádi viděli. Myslím, že jsem zde v Parlamentu zaznamenala také jednu či dvě žádosti o místo. Budeme rádi, když vaše žádosti pošlete předsednictví - bude se jimi zabývat. Do čtvrtka ještě zbývá týden. Samozřejmě slyšíme vaše obavy ohledně regionální vyváženosti a rovného zastoupení žen a mužů - což je něco, co já sama považuji za mimořádně důležité. Měli bychom být schopni ukázat evropským občanům, že Evropu neřídí jenom muži. Nicméně jak řekl pan premiér, mají se vytvořit jenom dva posty. Splnit všechny tyto požadavky je velice obtížné, nicméně vynasnažíme se; poslouchali jsme vaše doporučení.
<P>
Pokud jde o vysokého představitele, pořídí a dokončí rámec, který jsme právě přijali pro Evropskou službu pro vnější činnost. Učiní tak společně s Parlamentem a poté předloží Radě, a to nejpozději do dubna příštího roku.
<P>
Jak již bylo mnohokrát řečeno, vysoký představitel se bude účastnit také dotazování a slyšení zde v Parlamentu, takže bude moci diskutovat a vytvářet si názory na zahraniční politiku.
<P>
Pokud jde o hospodářství, chtěla jsem říci Maritě Ulvskogové, která zde asi není přítomna, že švédské předsednictví vůbec nevzdává své ambice na strategie pro ukončení podpory. Naopak je nanejvýš důležité, abychom se drželi cíle - nikoli nyní, ale zanedlouho - dvou strategií ústupu. Protože když to neuděláme, jestliže dovoláme, aby naše hospodářství zvýšila rozpočtové schodky, ublíží to těm nejzranitelnějším lidem ve společnosti, a toto dopustit nechceme.
<P>
My vidíme světlo na konci tunelu. Blíží se hospodářská obnova, ale ve většině zemí budeme ještě trpět vysokou nezaměstnaností, a proto je příliš brzy na zavádění strategií pro ukončení podpory. Musíme o nich však diskutovat a potřebujeme plán na jejich uskutečnění, jestliže chceme mít udržitelné hospodářství, které předáme budoucím generacím.
<P>
A konečně pokud jde o změnu klimatu, nezmenšili jsme své cíle. Švédské předsednictví, Komise a mnozí další pracují ve dne v noci. Přesvědčujeme, vyjednáváme, argumentujeme, zkoušíme přetáhnout své partnery na svou stranu. Uskutečnila se spousta schůzí a ještě budou nějaké uspořádány, i když do Kodaně zbývá jen 25 dní.
<P>
Je pravda, že na celém světě o tom existuje určité povědomí a v mnoha zemích na celém světě se děje spousta věcí. To je povzbudivé, nicméně to nestačí, jestliže chceme dodržet cíl 2 °C.
<P>
Nemáme všechny díly skládanky, abychom mohli dosáhnout právně závazné dohody: to je skutečnost. Je mi to líto, ale je to skutečnost. Můžeme říci, že o ni stále budeme usilovat, stále usilujeme, ale nedojde k tomu, protože někteří partneři říkají, že ještě nejsou připraveni tento krok učinit. Evropa má stále vedoucí postavení a my budeme pokračovat v práci na velmi ambiciózní dohodě s jasným rámcem, který bude zahrnovat všechny partnery a časový harmonogram pro uzavření vyjednávání. Cílem je nahradit Kjótský protokol závaznou dohodou. Chci poděkovat Parlamentu za práci, kterou v této věci dělá v současnosti, i za tu, kterou bude muset odvést po Kodani.
<P>
Evropa má stále vedoucí postavení. Nadále ve vedení zůstaneme. Doposud máme ty nejvyšší ambice. Potvrdili jsme návrhy Komise a podporujeme je. Jsme připraveni zahrát svou úlohu. Klíč k rozdělení příspěvků na celém světě bude vycházet z emisí a schopnosti platit. Máme pracovní skupinu, která se zabývá vnitřním sdílením zátěže. Členské státy se však dosud necítily připraveny na zveřejnění přesných částek, které zaplatí. Je to proto, že chceme nadále vyvíjet tlak na ostatní země, protože by měly také zaplatit, neboť je to v jejich zájmu.
<P>
Takže každou minutu strávíme prací na této věci. Děkujeme vám za vaši podporu a těšíme se na spolupráci s Parlamentem v této záležitosti i v dalších otázkách.
<SPEAKER ID="098" NAME="Margot Wallström">
místopředsedkyně Komise. - (FR) Protože švédský ministr hovořil francouzsky a anglicky, měla bych hovořit švédsky.
<P>
místopředsedkyně Komise. - (SV) Paní předsedající, pokusím se hovořit švédsky a říci něco o důležitém tématu, jež zde dnes bylo nadneseno, a sice o tom, jak souvisí znění nové smlouvy se skutečností, kterou chceme změnit, jak nás má znění nové Lisabonské smlouvy vést a poskytnout nám nástroje, jež potřebujeme k přijímání rozhodnutí ohledně toho, jak bojovat proti změně klimatu, jak se vypořádat s hospodářskou krizí a jejími důsledky, totiž s nezaměstnaností a sociálními problémy, jak potírat problémy s přistěhovalectvím a dalších záležitostí, jež zaujímají přední místo v našem programu.
<P>
Jde o to, jak spolu tyto záležitosti souvisejí, jak dříve řekl pan Barnier. Souvisí to samozřejmě s provedením a uplatňováním a s tím, koho jmenujeme jako své zástupce v Komisi a samozřejmě jako vedoucí představitele na vrcholných postech, jež mají být nyní obsazeny. Jak víte, aspoň ve Švédsku platí, že "správný muž na správném místě je často žena", a já věřím, že se to uplatní i v tomto případě. Jsem vděčná, že budu mít podporu předsedy Komise, když řeknu, že postup, který nyní musíme dodržet, je samozřejmě velmi důležitý z hlediska demokracie. Je to také příležitost pro členské státy, aby ukázaly, že neříkají jen falešnou chválu, ale že skutečně mají kompetentní, schopné kandidáty, a to ženy, jež jsou připraveni navrhnout.
<P>
Jinak se stanou ti z nás, kteří tvoříme většinu obyvatelstva EU, menšinou, až přijde na přijímání demokratických rozhodnutí. Jak napsal Václav Havel a jak mnohokrát říkal, demokracie není něco, co jednou provždy a neodvolatelně spadlo z nebe, ale demokracie je něco, co musíme udržovat, za co musíme neustále znova a znova bojovat. Samozřejmě jsme úzce spolupracovali se švédským předsednictvím a ráda bych opět vyjádřila jak za sebe, tak jménem Komise, své díky za pilnou práci, kterou švédské předsednictví odvedlo, jak vím, včetně přípravy toho, co bude nyní provedeno.
<P>
Jak řekl dříve pan Barroso, Komise dnes přijala rozhodnutí o prvních opatřeních, za které musíme nést odpovědnost, a sice o občanské iniciativě. Začneme širokým kolem konzultací, kdy rozešleme Zelenou knihu s deseti otázkami. Jestliže na ně dostaneme do konce ledna dostatek odpovědí, doufáme, že budeme moci po rychlé rozpravě, včetně rozpravy zde v Parlamentu, mít k dispozici novou občanskou iniciativu, jež bude připravena k provedení do konce příštího roku. To je samozřejmě dobrý příklad toho, jak můžeme využít nové oddíly Lisabonské smlouvy a její nové možnosti, které dávají občanům silnější hlas a větší vliv.
<P>
O záležitosti změny klimatu a vyjednávání o klimatu se zde již zmínilo dost lidí, i ministryně pro evropské záležitosti. Přirozeně budeme nejsilnější, když budeme hovořit jedním hlasem a nadále trvat na výrazné a samozřejmě závazné dohodě. Samozřejmě budeme s to přezkoumat formu dohody, když budeme vědět, s jakými návrhy či protinávrhy naši partneři přicházejí ke stolu. A konečně, ovšem že doufám, že budeme nadále úzce spolupracovat při provádění Lisabonské smlouvy. Tato práce musí začít nyní, jak zde, tak v Komisi, a já ráda představím názory Parlamentu na to, jak by měla být organizována práce Komise, také panu Barrosovi. Ještě jednou, jsme strážci smlouvy a samozřejmě se postaráme o to, abychom smlouvu do písmene dodržovali.
<P>
(Potlesk)
<SPEAKER ID="100" NAME="Předsedající">
Rozprava je ukončena.
<P>
Písemná prohlášení (Článek 149)
<SPEAKER ID="101" NAME="Elena Oana Antonescu  " AFFILIATION="PPE">
písemně. - (RO) Provádění právních předpisů o obchodování s povolenkami na emise znečišťujících látek způsobí náklady, které budou v jednotlivých zemích rozdělovány odlišným způsobem, vždy podle hospodářského modelu dané země. Některé země již mají širší škálu možností, jež jim umožňují snížit emise bez nějakého podstatného nárůstu cen energie. Země, které dosud procházejí procesem restrukturalizace energetického odvětví, by pocítily dopad těchto opatření na úrovni spotřebitele neúměrně ke své možnosti zaplatit náklady na změnu. Země, která má ve své skladbě energetických zdrojů velký podíl větrné energie, si dovolila investovat do obnovitelných zdrojů energie, když se již rozvinula, přičemž v tomto procesu způsobovala znečištění. Na druhou stranu země, která je doposud ve velké míře závislá na výrobě energie z uhlí, musí překlenout technologickou propast a současně také omezit své emise znečišťujících látek. V této situaci jsou země východní Evropy. Proto se domnívám, že rozhodnutí o financování boje proti změně klimatu musí tento faktor zohledňovat a vyloučit země z posledního kola přistoupení z placení některých daní, jež by tyto ekonomiky nadměrně zatížily.
<SPEAKER ID="102" NAME="Elena Băsescu  " LANGUAGE="RO">
Evropská rada v tuto chvíli věnuje zvláštní pozornost hospodářské a finanční situaci Evropské unie. Celosvětová finanční krize postihla evropské státy, občany a podniky mimořádně tvrdě. Protože se očekává, že situace s nezaměstnaností se v Evropě bude nadále zhoršovat, musí být přijaty udržitelné závazky v politikách dynamického trhu práce. Evropská komise předpověděla míru nezaměstnanosti v 27 členských státech na 10,25 %. Rada a Komise musí pokračovat ve svém úsilí o vytvoření strategií obnovy ve spolupráci s Evropským parlamentem a členskými státy tím, že bude realizovat Plán evropské hospodářské obnovy.
<P>
Při stanovování lhůt, do nichž mají vlády přerušit své strategie proti krizi, musí být situace a závazky každého státu posuzovány jednotlivě. Pokud jde o Rumunsko, jsou v plánu dohody s Evropskou unií a Mezinárodním měnovým fondem na rok 2009 a 2010. V důsledku toho rozvrátí jakékoli přerušení této finanční podpory protikrizový program, jejž Rumunsko zahájilo. Je politováníhodné, že nestabilita způsobená blokováním parlamentní většiny v Rumunsku (PSD (Sociálně demokratická strana) + PC (Konzervativní strana), PNL (Národní liberální strana), UDMR (Demokratický svaz Maďarů v Rumunsku)) vyvolává pochybnosti o obdržení třetí části příspěvku z MMF.
<SPEAKER ID="103" NAME="Dominique Baudis  " LANGUAGE="FR">
Po vyjednáváních na zasedání Evropské rady ve dnech 29. a 30. října a po rozhodnutí českého Ústavního soudu dne 3. listopadu podepsal prezident České republiky Václav Klaus Lisabonskou smlouvu.
<P>
Smlouva bude nyní moci vstoupit v platnost a vybaví orgány funkcí vysokého představitele pro zahraniční věci a stálého předsedy Rady vždy na dva a půl roku. Zásadní je složení nové Komise, stejně jako volba osobností, které budou zastávat funkci předsedy Rady a vysokého představitele pro zahraniční věci.
<P>
Volba předsedy Rady je zásadní, neboť tato osoba bude na dva a půl roku ztělesňovat Evropu. Kromě toho má v době globalizace a mocenských bojů mezi kontinenty nesporný strategický význam volba vysokého představitele pro zahraniční věci.
<P>
Jmenování budou dojednána na mimořádném zasedání Evropské rady dne 19. listopadu. Nacházíme se v bodě obratu evropské historie. Volby, které provedete vy, hlavy států a předsedové vlád, rozhodnou o Evropě, kterou chcete mít v budoucnu. Buďte proto ambiciózní, protože Evropa musí být dynamická, iniciativní, účinná a politická, jestliže chceme pokračovat v pokroku.
<SPEAKER ID="995" NAME="Maria Da Graça Carvalho  " LANGUAGE="PT">
Vítám pevné odhodlání, které projevily hlavy států a předsedové vlád EU minulý měsíc na zasedání Evropské rady, pokud jde o pokračování ve vedení boje proti změně klimatu.
<P>
Evropští vedoucí představitelé potvrdili odhad, že do roku 2020 by mohly celkové náklady na zmírnění dopadů a přizpůsobení v rozvojových zemích činit zhruba 100 miliard EU ročně. EU posílila své postavení ve vyjednávání tím, že dosáhla dohody o financování potřebném na pomoc rozvojovým zemím, zejména těm nejchudším. Jsem však znepokojena skutečností, že nebylo učiněno žádné jasné rozhodnutí o příspěvku EU a podílu každého členského státu na celkové zátěži, které by zohledňovalo schopnost jednotlivých zemí platit. Aby byla konference v Kodani úspěšná, je zásadní, aby byla uzavřena politická dohoda, jež se bude nejdůležitějšími tématy zabývat šířeji, zvláště s ohledem na závazky, které mají všechny zúčastněné strany přijmout.
<SPEAKER ID="104" NAME="Nessa Childers  " AFFILIATION="S&amp;D">
písemně. - Našim evropským vedoucím představitelům se již zase nepodařilo překonat mrtvý bod ve vyjednáváních před konferencí v Kodani. Tento summit byl samozřejmě v médiích probírána jako úspěch, zatímco ve skutečnosti jsme nedosáhli ničeho než řečí. Naši evropští vůdci měli možnost učinit spravedlivou a věrohodnou nabídku financování pro rozvojový svět, jež by pokrylo náklady na změnu klimatu, která tyto země postihuje nejvíce, nicméně je způsobována u nás, ve vyspělém světě. Tento summit nedosáhl úrovně stanovené Výborem pro životní prostředí, veřejné zdraví a bezpečnost potravin tohoto Parlamentu a občanskou společností na celém světě, kteří vyzývali, aby EU přislíbila alespoň 30 miliard EUR a - což je rozhodující - aby se pevně zavázala, že to bude nové financování, jež doplní nynější zámořskou rozvojovou pomoc.
<P>
Ať s Kodaní nebo bez Kodaně, změna klimatu bude následující desetiletí s námi. Toto je dosud největší zkouškou 21. století. Musíme v Kodani uzavřít právně závaznou dohodu, a proto potřebujeme, aby naši evropští vedoucí představitelé měli více skutečné politické odvahy a méně prázdných řečí.
<SPEAKER ID="105" NAME="Diogo Feio  " LANGUAGE="PT">
V době, kdy se Evropě konečně podařilo překonat krizi smluv, v níž byla zapletena, a Lisabonská smlouva byla výsledně ratifikována 27 státy, vítám skutečnost, že je zde nový právní a institucionální rámec, jenž umožní, aby Unie fungovala způsobem odpovídajícím její nynější velikosti, prostřednictvím posílení pravomocí Parlamentu a zaměřením zvláště na úlohu vnitrostátních parlamentů v evropské integraci.
<P>
Na tento okamžik jsme čekali a po schválení Lisabonské smlouvy má Unie příležitost, nyní, když má svůj nový institucionální rámec, převzít hlavní úkoly, které bude muset v bezprostřední budoucnosti provést. Na tomto místě musím zdůraznit, že se od Evropské unie očekává, že bude vyvíjet činnost za účelem boje proti krizi, povzbuzování hospodářství a posílení důvěry trhu, se zvláštním důrazem na snížení úrovně nezaměstnanosti v Evropě. Nyní, kdy vidíme váhavé známky hospodářské obnovy, musíme zaměřit své úsilí na povzbuzení evropského hospodářství, věnovat zvláštní pozornost primárním a sekundárním odvětvím - se zvláštním důrazem na zemědělství -, která byla krizí těžce postižena, a na vytváření evropské struktury dohledu.
<SPEAKER ID="106" NAME="Ilda Figueiredo  " LANGUAGE="PT">
Opakuji, že hlavní prioritou na tomto zasedání Evropské rady bylo bohužel schválení podmínek, jež zaručí vstup takzvané Lisabonské smlouvy v platnost do konce roku 2009, jinými slovy zaujmout postavení, které zmožní rychlou ratifikaci Českou republikou. Hlavní obavou vedoucích představitelů Evropské unie jsou institucionální záležitosti, které umožní rychlejší pokrok kapitalistické, federalistické a militaristické integrace Evropské unie.
<P>
Témata hospodářské, finanční a sociální krize proto ustoupila do pozadí. Malý pokrok, jehož bylo dosaženo, je vlastně výsledkem velkého tlaku důležitých sektorů v některých členských státech; příkladem je krize v odvětví mléka. Dokonce i v tomto případě šla Rada ve zvýšení rozpočtu na rok 2010 jen na 280 milionů EUR.
<P>
Evropská komise však právě předložila návrhy vyplývající z pokynů Rady, které jsou velmi znepokojivé, pokud jde o nadměrný schodek i oznámení zvýšení věku pro odchod do důchodu. Místo aby reagovali na vážné sociální problémy chudoby a nezaměstnanosti, tak navrhují opatření, která mají zhoršit sociální situaci a do očí bijící nerovnosti, jež již existují.
<SPEAKER ID="107" NAME="Zita Gurmai  " AFFILIATION="S&amp;D">
písemně. - Zasedání Evropské rady bylo pro Evropskou unii zásadní, protože odstranilo poslední překážku pro vstup Lisabonské smlouvy v platnost. Nicméně nás všechny upozorňuji, že to nemůžeme považovat za výsledek sám o sobě. Jsme jen v půli cesty: nyní si musíme zvyknout na nový institucionální rámec. Pokud jde o přizpůsobení, Parlament pokračuje dobře, protože již pracoval na svém jednacím řádu a diskutoval o zřízení nových institucí, jako je Evropská služba pro vnější činnost. Dalším krokem je sestavit Komisi, která bude mít vedoucí postavení a bude představovat naše hodnoty. Proto členské státy naléhavě vybízím, aby jmenovaly způsobilé a kvalifikované osoby a usilovaly o Komisi, jež bude vyvážena z hlediska pohlaví. Rovněž tak musíme zvolit vedoucí představitele na vrcholné posty co nejdříve, nesmíme ztrácet čas. Není čas se chovat jako nespolehliví lidé. Jestliže se považujeme za nositele univerzálních hodnot, potřebujeme nyní vedoucí představitele, kteří je dokážou důvěryhodně zastupovat - například v Kodani, kde budou národy vyjednávat o blízké budoucnosti lidstva, a Evropa bude potřebovat jejich talent, odpovědnost a velkorysost, aby bylo dosaženo dohody.
<SPEAKER ID="994" NAME="Marian-Jean Marinescu  " LANGUAGE="RO">
V prvé řadě vítám ratifikaci Lisabonské smlouvy Českou republikou. Vstup Lisabonské smlouvy v platnost dne 1. prosince a nové vztahy mezi orgány, které smlouva zavádí, umožní zástupcům Evropské unie řídit účinněji jak důsledky hospodářské a finanční krize, tak vyjednávání o boji proti změně klimatu v Kodani. Známky hospodářské obnovy nemusí vyvolat okamžité stažení podpůrných politik, protože to by mohlo mít dlouhodobý negativní vliv na hospodářství. Také doufám, že se členské státy dohodnou na koordinované strategii stažení stimulačních opatření, až pro to nastane ten správný okamžik. Rovněž očekáváme, že bude v budoucnu uzavřena dohoda o souboru návrhů na zřízení nové struktury finančního dohledu v Evropské unii. V neposlední řadě bychom neměli zapomínat, že evropští občané budou sledovat konsolidovanou Evropu ještě více a budou očekávat, že EU v nadcházejících letech zlepší situaci s nezaměstnaností. Proto musí evropské orgány co nejdříve prosadit nové politiky dynamického trhu práce.
<SPEAKER ID="108" NAME="Iosif Matula  " LANGUAGE="RO">
Chci vyjádřit svou podporu stanoviskům Evropské komise a Evropské rady, která jsou vyzdvižena v předložených dokumentech. Blíží se konference v Kodani a EU musí hrát důležitou roli při vyjednávání komplexní a ambiciózní celosvětové dohody o boji proti změně klimatu.
<P>
Závěry Evropské rady se zmiňují o potřebných finančních prostředcích, jichž je zapotřebí jak na celosvětové úrovni, tak i na úrovni evropské, pro boj s negativními dopady změny klimatu, jako jsou sucha, požáry a záplavy, které mají každým rokem tolik obětí a způsobují tak velké ztráty.
<P>
Domnívám se, že EU musí co nejsoudržněji poskytovat finanční podporu na opatření, jež členské státy přijaly v souvislosti se zavlažováním, stavbou přehrad, zalesňováním a povzbuzováním výroby obnovitelných zdrojů energie, jako je sluneční či větrná energie, energie z biopaliv a vodní energie. Také jsme zaznamenali velkou potřebu finanční podpory z EU na úrovni místních orgánů a soukromých jednotlivců, kde nejsou k dispozici finanční prostředky nezbytné ke stavbě budov s větší energetickou účinností. EU musí dále věnovat větší pozornost tomuto hledisku, aby občané zůstali ve středu zájmu evropských politik.
<SPEAKER ID="993" NAME="Franz Obermayr  " LANGUAGE="DE">
To, co se před několika dny odehrálo na summitu Evropské rady, je skandální a otřásá vší důvěrou ve společenství hodnot, na které EU tak často kladla důraz. EU chtěla, aby prezident Klaus podepsal za každou cenu, dokonce i za tu, že vysloví nepřímý souhlas s historickou nespravedlností. Na základě Benešových dekretů bylo do roku 1947 kolem 2,9 milionů lidí prohlášeno za nepřátele státu a vyhnáno čistě z důvodu své národnosti. V důsledku toho tragicky zemřelo asi 230 000 lidí. Nejenže dekrety nesoudí občany na základě konkrétních zločinů, jichž se dopustili; výchozím bodem je pouze etnický původ. Dnes bychom to nazývali etnickou čistkou, něčím, co by měly všechny členské státy ve skutečnosti otevřeně odmítnout. Z právního hlediska bylo odsunutým občanům odepřeno právo na presumpci neviny, řádný soud a přiměřené odškodnění za vyvlastnění. Felix Ermacora, profesor mezinárodního práva a bývalý zpravodaj Spojených národů, dokonce došel ve svém právním posudku z roku 1991 k závěru, že vyhnání naplnilo skutkovou podstatu genocidy. Navzdory tomu všemu a bez jakéhokoli věcného odůvodnění byla prezidentu Klausovi zaručena výjimka, jež zajišťuje neuplatňování Listiny základních práv EU. Nicméně tento "doplněk" nevstoupí v platnost, dokud smlouvu neratifikuje Island nebo Chorvatsko. Toto období nabízí jedinečnou příležitost k podání žádostí o odškodnění.
<SPEAKER ID="109" NAME="Rovana Plumb  " LANGUAGE="RO">
Jednostranné kroky EU nestačí, přestože EU stojí v popředí boje proti změně klimatu.
<P>
Nebude možné uzavřít celosvětovou dohodu o zmírnění a přizpůsobení se dopadům změny klimatu, aniž by se zapojily rozvojové země, zejména ty nejvyspělejší z nich. Na vývoj těchto států již změna klimatu dopadá: sucho, záplavy, přírodní katastrofy, dezertifikace, se všemi hospodářskými a sociálními důsledky.
<P>
Jakákoli akce ke zmírnění dopadů a přizpůsobení se situaci vyžaduje, aby byl zaveden silný mechanismus opatření, podávání zpráv a kontrolování vývoje, společně s řádně spravovaným fondem, v němž budou veřejné i soukromé finanční prostředky.
<P>
Toto spojené úsilí napomůže dosáhnout cílů snížení emisí skleníkových plynů a vytvoření udržitelného hospodářství a zelených pracovních míst.
<SPEAKER ID="110" NAME="Joanna Senyszyn  " LANGUAGE="PL">
Pan Barroso brzy přidělí novým komisařům portfolia. Doufám, že neudělá tak do očí bijící chybu, jako když v minulém funkčním období navrhnul za komisaře pro spravedlnost kandidáta s mentalitou 19. stolení, katolického fundamentalistu, mužského šovinistu a homofoba. Evropský parlament tehdy nedovolil, aby Komise udělala takový kompromis. Věřím, že Parlament nebude muset opět zasahovat.
<P>
Podle prohlášení pana Barrosa by portfolia měla být přidělena tak, aby byla zachována zlatá zásada rovnováhy. Komise by určitě měla být více sociální a komisaři by měli být způsobilí. Pan Barroso si nyní nemusí dělat starosti s opětovným zvolením, takže může své úsilí soustředit na boj proti krizi a na sociální aspekty svého programu. Je proto zásadní, aby byla hospodářská a sociální portfolia svěřena komisařům z naší socialistické politické rodiny.
<P>
Jestliže Komise nebude vyvážená co do pohlaví, bude to známkou toho, že zde není opravdová rovnost. Je nejvyšší čas, aby byl ustavičně nenaplněný ideál rovnosti žen a mužů prakticky realizován. Na nejvyšší posty byli v Evropské unii zvoleni muži (předseda Evropského parlamentu a předseda Evropské komise). To je bohužel zjevná podpora diskriminace vůči ženám. Je načase to změnit a konečně uskutečnit právní předpisy EU, které zakazují veškerou diskriminaci. Nastal čas žen! Mezi 250 miliony dynamických, odvážných a silných občanek Evropské unie bude snadné nalézt vhodné kandidátky, včetně kandidátek na pozice předsedy Evropské rady a vysokého představitele pro společnou zahraniční politiku.
