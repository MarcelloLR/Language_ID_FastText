<CHAPTER ID="007">
Sacharovova cena 2009 (oznámení laureáta)
<SPEAKER ID="072" NAME="Předseda">
Rád bych na úvod uvedl některé důležité informace o Sacharovově ceně za rok 2009. Konference předsedů Evropského parlamentu, jež proběhla dnes dopoledne, udělila Sacharovovu cenu za rok 2009 organizaci Memorial, jejímiž hlavními aktivisty jsou Oleg Orlov, Sergej Kovalev a Ljudmila Alexejeva, a všem dalším ochráncům lidských práv v Rusku, jež tato organizace zastupuje. V letošním roce jsme cenu udělili organizaci Memorial. Upřímně doufáme, že tím přispějeme k ukončení kolotoče strachu, nejistoty a násilí obklopujícího ochránce lidských práv v Ruské federaci.
<P>
Doufáme rovněž, že vyšleme zprávu, že aktivisté za lidská práva musí mít možnost svobodně vykonávat svá nejzákladnější práva na svobodu myšlení, svobodu slova a svobodu písemného projevu. Musíme být svobodní ve svých myšlenkách, neboť to je klíčové při zjišťování pravdy.
<P>
Dovolte mi podělit se s vámi o mé velké potěšení, že mohu jakožto předseda Evropského parlamentu vyhlásit tuto cenu, a to zejména jako člověk pocházející z hnutí Solidarita. Svého času jsme měli závažné problémy velmi podobné těm, které mají dnes naši kolegové a partneři v Ruské federaci. Jsem velmi rád, že pravda a svoboda nakonec vždy zvítězí. Tak tomu bylo v mnoha zemích střední a východní Evropy. Skutečnost, že Rusové, kteří dnes hledají pravdu, se nemohou svou činností zabývat svobodně, je velkým problémem pro celou Evropu a osobní tragédií pro ně samotné. Účelem této ceny je, abychom my, poslanci Evropského parlamentu, vyjádřili svou podporu jejich aktivitám.
<P>
(Potlesk)
<P>
Rád bych učinil několik obecných poznámek: Od roku 1988, což je nyní již více než 20 let, uděluje Evropský parlament každoročně Sacharovovu cenu za svobodu myšlení, aby tak ocenil osoby či organizace za jejich příspěvek rozvoji v oblasti lidských práv a základních hodnot.
<P>
Měli bychom dnes také vzpomenout na všechny ty výjimečné osoby, jež se svým vlastním úsilím a odhodláním postavily vůči tvrdé realitě útlaku, perzekuce a exilu. Často se jedná o "obyčejné" lidi, kteří prokazují mimořádnou odvahu a odhodlání. Tito lidé často riskují mnoho, dokonce i své životy. Udělili jsme cenu spisovatelům, novinářům, politikům, profesorům, právníkům a organizacím, jež bojují za svobodu práce, a dokonce sdružením žen bojujícím proti násilným zmizením. Svoboda myšlení představuje všeobecnou hodnotu.
<P>
Chtěl bych využít této příležitosti a říci, že oba nominovaní, jež tento rok Sacharovovu cenu nezískali, mají naši velkou podporu, a že bychom měli také zmínit jejich jména, neboť se jedná o osoby, které na nás udělaly mimořádně silný dojem. Skutečnost, že jsme uvedli jejich jména, skutečnost, že s námi byli při tolika rozpravách, mnoho vypovídá o naší velké podpoře toho, co udělali. Náš respekt a uznání si zaslouží nejen vítěz ceny, ale též nominovaní.
<P>
(Potlesk)
<P>
Slavnostní předání ceny proběhne ve středu dne 16. prosince ve Štrasburku.
