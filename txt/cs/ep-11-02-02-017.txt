<CHAPTER ID="017">
Jmenování vedoucích pracovníků evropských orgánů dohledu (rozprava)
<SPEAKER ID="227" NAME="Předsedající">
Dalším bodem jsou prohlášení Rady a Komise o jmenování vedoucích pracovníků evropských orgánů dohledu.
<SPEAKER ID="228" NAME="Enikő Győri">
úřadující předsedkyně Rady. - Pane předsedající, ráda bych poděkovala panu komisaři a váženým poslancům a poslankyním - mým milým bývalým kolegům a kolegyním - za příležitost vyjádřit se jménem Rady k procesu jmenování předsedů a výkonných ředitelů nových evropských orgánů dohledu a k zásadám, podle nichž by se mělo řídit vykonávání jejich povinností.
<P>
Předpisy týkající se evropských orgánů dohledu, které byly schváleny před necelými třemi měsíci, nedávají Radě žádnou konkrétní úlohu při jmenování předsedů a výkonných ředitelů jednotlivých orgánů, toto jmenování je prováděno příslušnou dozorčí radou.
<P>
V souladu s předpisy o orgánech dohledu je tedy předseda každého z nich jmenován dozorčí radou. Předpisy o orgánech dohledu dále přisuzují klíčovou roli Evropskému parlamentu, kterému byla udělena možnost nesouhlasit se jmenováním těchto vedoucích pracovníků a zbavit předsedu jeho funkce po rozhodnutí dozorčí rady.
<P>
Kde je tedy v tomto scénáři místo pro Radu? Rada jako spolutvůrce legislativy souhlasila s Parlamentem, že do těchto pravidel budou začleněna opatření, která mají za cíl zajistit, že členové dozorčí rady - správní rady - předseda a výkonný ředitel každého orgánu dohledu budou chráněni a zároveň zavázáni k naprosté nezávislosti, aby jednali výhradně v zájmu Unie.
<P>
Nebudu doslova citovat ustanovení těchto pravidel, konkrétně články 42, 46, 49 a 52, ale jejich smysl je jasný. Tím je, že ani členové rad s hlasovacím právem ani předseda či výkonný ředitel nesmí žádat ani přijímat pokyny od institucí a orgánů Evropské unie, vlád členských států ani od žádných veřejných či soukromých organizací, a ty naopak nesmí usilovat o ovlivňování předsedy či výkonného ředitele ve výkonu jeho funkce.
<P>
Pravidla o evropských orgánech dohledu podléhají pravidlům o zaměstnancích, jež byly schváleny orgány EU. Obsahují rovněž řadu klíčových opatření, která usilují o to, aby byl předseda a výkonný ředitel každého orgánu vybrán co nejobjektivnějším způsobem, přísně na základě kritérií stanovených v článcích 48 a 51 pravidel.
<P>
Kromě manažerských zkušeností podle konkrétního profilu výkonného ředitele jsem zaznamenala, že oba články vyjmenovávají kritéria "zásluhy, dovednosti, znalosti finančních institucí a trhů a zkušenosti související s finančním dohledem a regulací".
<P>
Co se týká financování, Rada při schvalování pravidel dala orgánům dohledu do vínku velké ambice a já jsem si jistá, že to samé platilo i pro Parlament. Nyní bude na obou institucích coby rozpočtových orgánech, aby se tyto ambice každoročně promítly do přiměřených prostředků přidělených na základě rozpočtového návrhu Komise.
<P>
Předsednictví rovněž přikládá velký význam tomu, aby všechny členské státy plnily své závazky vůči těmto novým orgánům. Pro Radu jako spolutvůrce legislativy má zásadní význam, aby veškerá opatření byla provedena plně a věrně. Očekáváme, že Evropská komise jako ochránce smluv zajistí, že tomu tak skutečně bude.
<P>
Jak poslanci vědí, Komisi je rovněž podle bodu odůvodnění 55 pravidel svěřena zodpovědnost vypracovat seznam kandidátů, jímž se bude řídit proces výběru prvního předsedy každého z orgánů. Parlament a Rada při schvalování pravidel souhlasily s tímto zahajovacím postupem.
<P>
Doufám, že předsedové nyní budou moci zahájit svou práci. Je nadmíru důležité, aby tyto nové agentury zahájily svou činnost co nejdříve. Představují nezbytnou součást reakce EU na výzvy, které před nás staví finanční krize. Nemůžeme si dovolit čekat a já si jsem jistá, že se mohu spolehnout na plnou podporu Parlamentu při zabezpečení jejich hladkého zřizování a fungování.
<P>
Výsledkem dobré spolupráce mezi Parlamentem a Radou je, že EU nyní disponuje zcela novou strukturou dohlížecích orgánů. Naší společnou zodpovědností je nyní zajistit, aby se evropské orgány dohledu mohly co nejdříve pustit do práce.
<P>
Jako představitelka předsednictví, jež je vstřícné vůči Parlamentu, jsem odhodlána pracovat v maximálním souladu s ním a rovněž doufám, že budu moci spolupracovat s Parlamentem, který bude věrným partnerem.
<SPEAKER ID="229" NAME="Michel Barnier">
člen Komise. - (FR) Pane předsedající, paní ministryně, dámy a pánové, Evropská unie má od 1. ledna nový systém dohledu pro finanční sektor.
<P>
Tento systém spolu s fundamentální reformou regulace trhů a finančních subjektů zvýší finanční stabilitu Unie a doufám, že položí pevné základy pro finanční sektor a rozšíří jeho možnosti, neboť finanční sektor je pro naše země nanejvýš důležitý.
<P>
Rád bych nejprve poblahopřál Evropskému parlamentu ke klíčové úloze, kterou po několik let hrál v tomto procesu. Za skutečnost, že nyní máme účinnější systém dohledu nad finančním sektorem a že si bereme ponaučení z krize v této oblasti, stejně jako i v jiných oblastech, vděčíme do značné míry právě Evropskému parlamentu.
<P>
Nyní se blížíme do posledních fází tvorby této nové struktury tří evropských orgánů dohledu, kdy v příštích několika dnech budou jmenováni jejich předsedové a výkonní ředitelé. Dámy a pánové, jmenování probíhalo s naprostou transparentností a plně se drželo pravidel, podle nichž byly tyto orgány vytvořeny, jakož i dalších pravidel, které upravují způsob jmenování představitelů orgánů dohledu v Evropské unii.
<P>
Na šest pozic, o nichž jsem hovořil, bylo podáno přibližně 275 žádostí. Všechny byly pečlivě, objektivně zváženy. Role přidělené různým zúčastněným stranám, Evropskému parlamentu, dozorčí radě a Komisi samotné byly důsledně dodrženy. V budoucnu budeme nadále zabezpečovat, aby že proces bude transparentní a řádně naplánovaný, aby Hospodářskému a měnovému výboru Evropského parlamentu umožnil co nejúčinněji plnit jeho velmi významnou úlohu.
<P>
Parlament vůči těmto orgánům vznášel a vznáší velké požadavky a já se domnívám, že je to tak správně. Vznáší požadavky, které chápu. Komise stejně jako Parlament zastává názor, že předsedové a výkonní ředitelé těchto orgánů musí být vybráni na základě zásluh, zkušeností, nezávislosti, své oddanosti vůči Evropě a znalosti otázek spojených s dohledem nad finančními trhy a jejich regulací. Dámy a pánové, v tomto duchu dosud probíhal proces výběru, který jsme vedli na základě obdržených přihlášek.
<P>
Navíc, jelikož Parlament a Rada v článku 68 pravidel ustanovujících tyto orgány rozhodly, že předsedové a výkonní ředitelé budou podléhat pravidlům vztahujícím se na zaměstnance institucí Unie, Komise zajišťuje, aby se tak dělo a aby v této oblasti, stejně jako v jiných, byla pravidla dodržována.
<P>
Dámy a pánové, vyjádřili jste obavy týkající se platů a maximálního věku vedoucích pracovníků těchto orgánů. V tomto směru jsme prozkoumali všechny možnosti, abychom dosáhli co největší pružnosti, a tato otázka může být v případě potřeby znovu přezkoumána v průběhu hodnocení fungování těchto orgánů, k čemuž má dojít na konci roku 2013.
<P>
Rovněž souhlasím se záměrem Parlamentu dosáhnout optimální rovnováhy v zastoupení obou pohlaví v čele těchto orgánů. V předvýběrovém řízení se Komise přísně držela zásady rovných příležitostí na základě zaregistrovaných přihlášek. V souvislosti s tím konstatuji, že v nejnovějším výběrovém řízení pro výběr výkonných ředitelů, které probíhá a ještě neskončilo, usilují o pozici výkonné ředitelky dvě velmi schopné ženy.
<P>
Plně souhlasím s Parlamentem, že potřebujeme silné orgány, které nepodléhají politickému ani jinému vměšování. Předsedové, výkonní ředitelé a členové různých rad, kteří mají hlasovací právo, musí být naprosto nezávislí a jednat výhradně v zájmu Unie. Parlament a Rada tuto zásadu zakotvily do pravidel ustanovujících tyto orgány, zejména do článků 42, 46, 49 a 52, o nichž právě mluvila paní ministryně Győriová.
<P>
Komise, ochránce práva EU, se dnes zcela a úplně ujme své zodpovědnosti a zajistí, aby tyto články byly přísně dodržovány. Chtěl bych ještě dodat, že Komise bude zastoupena v řídicích orgánech těchto institucí a že v tomto ohledu bude samozřejmě pozorně sledovat, aby každé přijaté rozhodnutí bylo v zájmu Unie.
<P>
Co se týká složení dozorčích rad, Komise již vyzdvihla právní nezbytnost a politický význam toho, aby se tyto rady skládaly z představitelů kompetentních národních orgánů. Já jsem těmto orgánům osobně napsal, a pokud to bylo zapotřebí, tento bod jsem objasnil. Některé národní úřady poté své zastoupení změnily. Jiné tak ještě musí učinit. Můžete si být jisti, že Komise bude na tento bod velmi bedlivě dohlížet a bude neoblomná.
<P>
Složení rad orgánů musí plně respektovat přání vaše a zákonodárců obecně a já osobně dohlédnu na to, aby se představitelé národních úřadů skutečně účastnili nejméně, opakuji, nejméně dvakrát ročně v souladu s článkem 40 pravidel, podle kterých jsou tyto orgány zřízeny.
<P>
Závěrem, dámy a pánové, souhlasím se záměrem Parlamentu zajistit, aby tyto orgány měly nezbytné finanční a lidské zdroje k důvěryhodnému plnění svých povinností. Rozpočtový orgán může spoléhat na technickou podporu Komise k zajištění soudržnosti mezi zodpovědnostmi stanovenými těmto orgánům na jedné straně a samozřejmě zdroji přidělenými k plnění těchto povinností na straně druhé.
<P>
Pane předsedající, dámy a pánové, nyní je nezbytné, aby byl úspěšně dokončen proces jmenování a schvalování předsedů a výkonných ředitelů těchto orgánů. Ty se musí dát do práce. Mohu vás ujistit, že každý den získávám důkaz o užitnosti těchto nových orgánů, neboť s nimi v současnosti téměř každodenně vedeme konzultace.
<P>
Úkoly, které tyto orgány musí v součinnosti s Evropským výborem pro systémová rizika přijmout, mají nejvyšší důležitost. Chtěli jsme, aby byly plně funkční od 1. ledna. Nyní je zodpovědností každého z nás na základě rolí, které zastáváme, jim umožnit, aby své úkoly mohly plnit rychle a v dobrých podmínkách. K tomu potřebují plnou podporu vaší instituce.
<P>
Chci znovu potvrdit, že Komise zajistí plné respektování záměru tvůrce zákona a rovněž to, že tyto orgány budou pracovat pouze a jenom v zájmu Evropské unie.
<SPEAKER ID="231" NAME="Jean-Paul Gauzès">
jménem skupiny PPE. - (FR) Paní předsedající, paní Győriová, pane Barniere, tato právě probíhající rozprava není rozpravou právní, je rozpravou skutečně politickou. Je to rozprava o budoucnosti finanční regulace v Evropě. Jedná se o vyvrcholení jednoho aspektu práce prováděné Parlamentem spolu s Radou pod vedením Komise. Proto budu mluvit zcela jasně.
<P>
Z našeho pohledu nejde o provádění jakési revoluce či o ukazování svalů jen tak pro nic za nic. Jde o to zajistit, aby se skutečně respektoval duch dohod mezi Radou a Parlamentem. Nejde o právnické cvičení. Na textech nezáleží. My je známe. Na čem záleží, je způsob, jakým budou tyto texty uvedeny do praxe. V tomto ohledu bych chtěl poděkovat panu komisaři za jasný projev.
<P>
Nikdy jsme se nesnažili Komisi zpochybňovat a slova, která zde pan komisař pronesl, jsou v naprostém souladu s přáním Parlamentu. Hovoříme zde o politickém činu, který spočívá v následujících slovech: "Tyto orgány byly zřízeny, musíme jim proto poskytnout konkrétní zdroje, aby mohly řádně fungovat."
<P>
Ano, domnívám se, že máme nejen pochyby, ale rovněž podezření ohledně způsobu, jakým byla tato opatření provedena v řadě členských států těmi, kteří si přejí odbourat evropský dohled a zabránit finanční regulaci na evropské úrovni. Právě proti tomu se nyní stavíme, protože my jsme přesvědčeni, že pokud by k tomu došlo, pak jsme během jednání o dohledu byli podvedeni. Jednání byla dlouhá a složitá. Každý udělal nějaký ústupek. Belgické předsednictví odvedlo pozoruhodnou práci a pan komisař poskytl výjimečný impuls. Mohli bychom tu dnes mít orgány bez skutečné moci: kvůli nízkému statutu jmenovaného personálu; kvůli skutečnosti, že členské státy nevybraly ty nejlepší a možná i kvůli nezajímavým platům.
<P>
Každopádně dnes Parlament potřebuje konkrétní odpověď. Paní ministryně, navzdory přátelství, které k vám cítím, jelikož jsem s vámi seděl ve stejné poslanecké lavici, ve stejné skupině a ve stejném výboru, musím říct, že dopis, který jsem viděl a který je - připouštím - pouze první verzí, je nedostatečný.
<P>
Poskytnu vám reakci skupiny Evropské lidové strany (Křesťanských demokratů). Je velmi prostá. Jménem Rady říkáte, že plně souhlasíte s tím, co právě prohlásil pan komisař. Můžu vám sdělit, že pro nás to je dostačující prohlášení. Prohlášení učiněné panem komisařem je přesné. Dotýká se problému lidských a finančních zdrojů. Váš dopis musí říci: "Souhlasíme v podstatě se vším, co prohlásil pan komisař." To je velmi důležité, paní Győriová.
<P>
My souhlasíme v podstatě se vším, co pan komisař prohlásil na dnešním plenárním zasedání.
<SPEAKER ID="232" NAME="Udo Bullmann" LANGUAGE="DE">
Paní předsedající, dámy a pánové, proč tu jsme? Pan Barnier prohlásil, že tu jsme proto, že Evropský parlament uspěl při zřizování evropských orgánů dohledu hodných toho jména. To nebylo součástí programu Rady. Nebylo to součástí programu členských států. Komise měla rovněž pochyby, jak dlouho ve věci zřízení tohoto nového orgánu skutečně vytrváme. Rada pochopí - bude muset pochopit - a Komise pochopí také - snad dokonce sama od sebe - proč si děláme starosti.
<P>
Ne, tento Evropský parlament - a zjišťuji, že toto prohlášení se vztahuje na všechny stranické skupiny, a nikoli jen na nás sociální demokraty - nedovolí, aby národní hry některých států podkopaly pravomoci těchto nových dozorčích orgánů. Proto se samozřejmě zajímáme o jmenování jejich personálu. V tomto směru máme práva - jmenování s námi musí být konzultována.
<P>
Pár věcí nám ve skutečnosti zavdává příčinu k obavám. Dostáváme seznamy jednotlivců a dostáváme přitom seznamy, z nichž nemůžeme zjistit, zda došlo k uplatnění kritéria rovných příležitostí obou pohlaví. Obdrželi jsme návrhy kandidátů, přičemž při jejich posuzování - říkám to s veškerou úctou vůči lidem, jichž se to týká - nevidíme nikoho, kdo by podle našeho názoru nedokázal odvést dobrou práci. Jedná se očividně o dobré lidi, kteří už ve své práci prokázali, že ji dokáží dělat dobře, ale ti, kteří nám byli předloženi, nejsou lidé, kteří by na základě nějaké kompetence prokázané v dosavadní práci mohli národním dohlížecím orgánům sdělit, jaká bude jejich pozice v případě konfliktu. Kde existuje evropský dohled, slábne národní hybná síla. To nás překvapuje, zlobí nás to a musí nás to přimět k činům.
<P>
Tyto postupy jsou nedostačující a já si kladu otázku, proč nemůžeme například použít stejného přístupu jako v případě lidí zodpovědných za Evropský úřad pro boj proti podvodům, kde vás názor Parlamentu samozřejmě zajímá také. Proč to tak nemůžeme udělat? Ještě pořád máme příležitost, co se týká výkonných ředitelů. Ještě pořád můžete dokázat, že vás názor Evropského parlamentu zajímá. Ještě pořád máte příležitost. Chtěl bych vyzvat vás oba - úřadující předsedkyni Rady a bývalou kolegyni poslankyni, paní Győriovou, a pana komisaře Barniera - abyste se této příležitosti chopili. Můžete vzít do úvahy připomínky této sněmovny. Můžete nám jasně sdělit, jak s námi chcete v budoucnu spolupracovat. Můžete nám jasně sdělit, jaké cíle budete podporovat při reformě v roce 2013 a jak tyto orgány vybavíte. Budete rovněž moci jasně projevit, zda stojíte o náš názor ohledně personálu, který ještě nebyl jmenován. Žádám vás proto ve vší upřímnosti v zájmu Evropy, abyste tato pravidla rychle zajistili.
<SPEAKER ID="233" NAME="Sylvie Goulard">
jménem skupiny ALDE. - (FR) Paní předsedající, paní Győriová, pane komisaři, děkuji vám, že jste dnes mezi námi. Všichni si dobře uvědomujeme, že bylo jen málo času, a o to více vám děkujeme, že jste začali odpovídat na naše dotazy. Domnívám se, že je nutné zasadit naši motivaci jasně do kontextu, tak jak to udělali kolegové poslanci a poslankyně.
<P>
Motivuje nás skutečnost, že jsme po měsíce společně usilovali, aby bylo "před krizí" a "po krizi", aby na našem vnitřním trhu, který umožnil rozmach finančních služeb a bankovní činnosti - my naprosto podporujeme veškerou přeshraniční činnost v tomto odvětví -, došlo k harmonizaci společných pravidel a dohledu. Upřímně řečeno, během těchto jednání - když jsme navíc měli podporu Komise - nám došlo, že jsme za potížisty. Bylo do očí bijící, že některé členské státy si chtěly udržet kontrolu nad dohledem a že nechtěly, aby jim kdokoli strkal nos do jejich záležitostí.
<P>
Paní Győriová, říkáte nám, že Rada nemá co mluvit do jmenování těchto úředníků, což je po právní stránce pravda, ale některé členské státy číhají v záloze. Pan komisař navíc poukázal na skutečnost, že jeho úřad musel některým státům říci, aby vyslaly špičkové lidi. Parlament tedy koná svoji práci v tom, že se orgánům dohledu snaží zajistit nezávislost, zdroje a odhodlání pohnout se kupředu.
<P>
Samozřejmě si svoji zodpovědnost uvědomujeme. Více než kdokoli jiný chceme, aby se tyto orgány pustily do práce, protože jsme osobně přispěli k jejich vzniku. Nemáme žádnou touhu oddalovat začátek jejich činnosti; mám na mysli například zátěžové testy bank, jež jsou velmi důležité. Prostou skutečností však je, jak bylo řečeno, že budeme mít požadavky, že tuto záležitost nepustíme z očí, že najdeme potřebný čas podrobně prozkoumat, co jste nám každý z vás řekl, a s čistým svědomím pak učiníme rozhodnutí.
<P>
Ráda bych poděkovala panu Barnierovi za některá velmi jasná prohlášení a chtěla bych požádat vás, paní Győriová, abyste nebyla naivní. V sázce je hodně.
<SPEAKER ID="234" NAME="Sven Giegold" LANGUAGE="DE">
Paní předsedající, dámy a pánové, podle mého názoru jde o to, jak nejlépe využít možností, jež poskytuje zákon, ke skutečnému vytvoření silného finančního dohledu v Evropě, a my máme pochybnosti ohledně toho, zda jsou tyto možnosti těmito orgány skutečně beze zbytku využívány. Pozorujeme nedostatky v postupu. Dosud jsme jako Parlament neměli možnost předem vidět seznam kandidátů, pouze konečné výsledky. Bylo by velmi snadné poslat nám nyní seznam výkonných ředitelů. Při obsazování pozic zcela zjevně nebyla dodržena zásada rovnosti pohlaví a vzhledem k některým událostem v průběhu procesu máme určité pochybnosti, zda některé členské státy obsadí pozice v těchto orgánech skutečně v zájmu Evropy.
<P>
Tento a další body v našem dopise nás ospravedlňují k tomu, abychom položili zásadní otázku. Nad tím vším ovšem samozřejmě stojí otázka vhodnosti dotyčných jednotlivců a v tomto ohledu je třeba každého hodnotit zvlášť na základě jeho schopností. V tomto směru pozorujeme dva významné problémy. Při slyšeních jsme zjistili, že jeden z kandidátů zpochybnil skutečnost, že se jedná o evropskou instituci, a hovořil namísto toho o síti orgánů dohledu, a i poté co mu byla v tomto směru položena další otázka, nebyl ochoten změnit pohled.
<P>
Nedostalo se nám jasných odpovědí, když jsme se ptali, zda jsou kandidáti ochotni zveřejnit jakýkoli lobbistický kontakt ve finančním sektoru. Všem třem kandidátům jsme zaslali dopis, a co se nás týče, závisí výsledek hlasování na tom, zda obdržíme jasné, úplné odpovědi na tyto otázky.
<SPEAKER ID="235" NAME="Kay Swinburne">
jménem skupiny ECR. - Paní předsedající, ECR vítá příležitost hovořit dnes ve sněmovně o těchto otázkách.
<P>
Ráda bych jasně prohlásila, že naše skupina se domnívá, že všichni tři kandidáti na předsednictví evropských orgánů dohledu, tak jak byli včera představeni Hospodářskému a měnovému výboru, jsou plně kvalifikovaní a schopni plnit svou významnou úlohu.
<P>
Veškeré poznámky, které dnes večer učiním, se týkají výhradně postupu, který nás dovedl k tomuto bodu. Žádám proto, aby byli ve výběrových řízeních v budoucnu vybíráni kandidáti z co největšího množství schopných lidí, aby bylo zajištěno nezávislé rozhodování a rozmanitost lidí v řídicích funkcích podobných orgánů. K dosažení tohoto cíle je zapotřebí, aby platové rozmezí odpovídalo předpokládanému významu těchto funkcí. Za každou cenu bychom se měli vyvarovat zbytečných věkových omezení a jakýchkoli dalších kritérií, jež nesouvisí s technickými dovednostmi a kompetentností.
<P>
V postupu výběru a transparentnosti vůči Parlamentu se příště můžeme zlepšit. Doufám, že se pro příště poučíme.
<SPEAKER ID="236" NAME="Marta Andreasen">
jménem skupiny EFD. - Paní předsedající, domnívám se, že není zapotřebí vedoucích pozic v těchto agenturách, protože si myslím, že není zapotřebí samotných agentur. Bude snad vytvoření nové úrovně dohledu zvané ESMA představovat nějaké zlepšení v porovnání s existujícími orgány dohledu? Domnívám se, že tak pouze způsobíme chaos v tom, kdo je za co zodpovědný.
<P>
Vytvoří tento dohlížecí orgán regulační opatření vhodná pro největší světový finanční distrikt? Pochybuji o tom. Spíše si myslím, že dojde k přijetí triviálních teorií davu, který se staví proti trhu, a tyto budou uvaleny na londýnskou City. Problémy, které způsobila finanční činnost nedávných let, měly původ v tom, že ti, kteří byli zodpovědní za vymáhání pravidel, je zrušili nebo nedodržovali.
<P>
Neexistuje žádná záruka, že tyto orgány budou jakkoli lepší. Navíc nám byl na každou pozici představen jediný kandidát - což je naprosto nedemokratický postup. Pochopitelně, stejným způsobem byl jmenován předseda Komise, všichni komisaři a vysoká představitelka. Mohla bych pokračovat ještě dlouho. Vyzývám vás, abyste hlasovali proti těmto i jakýmkoli jiným kandidátům.
<SPEAKER ID="237" NAME="Michel Barnier">
Komise. - (FR) Paní předsedající, budu stručný, protože jsem se už vyjádřil s maximální upřímností a jasností. Velmi pečlivě jsem vážil každé slovo svého prohlášení, které bude písemně potvrzeno dopisem, který jsem podepsal spolu s místopředsedou Šefčovičem, aby všechno bylo naprosto jasné.
<P>
V odpovědi na vaše projevy, za něž vám děkuji, bych se chtěl zmínit o třech otázkách.
<P>
První z nich se týká nezávislosti a pravomoci předsedů těchto orgánů. Těší mne, byť nepřekvapuje, naprosté zaujetí Parlamentu pro tuto otázku. Komise tento postoj sdílí a je odhodlána tuto nezávislost a pravomoc hájit a zajistit jejich respektování. Jde o klíčový problém a právě toto je důležité pro budoucnost, uvědomíme-li si, s jakým množstvím závažných úkolů se tyto orgány budou potýkat. Byla zmíněna otázka ratingových agentur a zátěžových testů. Právě v těchto otázkách budeme potřebovat tyto orgány a jejich důvěryhodnost. To je první věc, kterou jsem chtěl zdůraznit, na ní se samozřejmě shodnou Parlament a Komise a já doufám, že i Rada.
<P>
Druhým bodem je otázka procesu výběru. Dámy a pánové, vzpomínám si na diskuze při trojstranných rozhovorech, kde se o tomto postupu mnohokrát debatovalo, až se spolutvůrci zákona nakonec dohodli. Je, jaký je, a bezpochyby má své nedostatky. Já osobně jsem pro jeho vylepšení přišel s ustanovením "rendez-vous". Nemám jediný důvod - a to vám říkám s čistým svědomím - si myslet, že by tento proces neumožňoval vybrat dobré kandidáty. Nemám důvod zpochybňovat motivaci vybraných kandidátů. Když jsem dostal seznam kandidátů, kteří se dostali do užšího výběru, a setkal se s každým z nich osobně, sám jsem se chopil zodpovědnosti vypracovat pořadí na základě toho, co podle mého nejlepšího svědomí byla nejužitečnější a nejdůvěryhodnější kritéria. Při hledání těchto dobrých kandidátů jsme však spoléhali na seznamy a 275 přihlášek, jež nám dodaly regulační orgány členských států. Pro zlepšení těchto postupů, které bezpochyby zdokonaleny být mohou, máme ustanovení "rendez-vous". Chtěl bych však s klidným svědomím prohlásit, že alespoň co se mne týče, nemám jediný důvod říkat či domnívat se, že jsme nevybrali dobré kandidáty, kteří by nebyli schopni dostát své zodpovědnosti.
<P>
A konečně je tu třetí bod, který mnozí z vás vznesli, a tím je úroveň zastoupení orgánů. Komise bude vždy dohlížet na to, aby toto zastoupení odpovídalo pravidlům a bylo na nejvyšší úrovni. Rád bych upřímně poděkoval Evropskému parlamentu za podporu v této klíčové otázce, která představuje jeden z klíčů k důvěryhodnosti.
<P>
Paní předsedající, dámy a pánové, toto jsem vám chtěl sdělit před tím, než se všichni odebereme k spánku, jak řekl jeden z předřečníků. Chtěl jsem vás tím ujistit, vyjádřit osobně jménem všech komisařů, že je naším zájmem pozorně celou věc sledovat, abychom zajistili úspěšnou činnost těchto orgánů. Vznikne tak skutečný evropský dohled, který nenahradí národní orgány dohledu, ale zefektivní jejich spolupráci a bude mít své vlastní pravomoci při řešení výzev a rizik, které jsou nyní zcela jasně nadnárodní.
<P>
Kromě Evropského výboru pro systémová rizika jsme potřebovali, a nyní do značné míry díky vám i máme, tyto tři radarové obrazovky, tři další orgány. Dámy a pánové, nyní je zapotřebí, aby se všichni urychleně pustili do práce, protože, upřímně řečeno, pozoruji, že trhy se pohybují velmi rychle, v této naší demokratické době mnohem rychleji než my, a tyto orgány musí pracovat velmi rychle.
<SPEAKER ID="238" NAME="Enikő Győri">
úřadující předsedkyně Rady. - Paní předsedající, vážené poslankyně a poslanci, především mi dovolte zodpovědět otázku, která v dnešní rozpravě mnohokrát zazněla: bude Rada souhlasit s revizí postupu jmenování uvedeného v nařízení?
<P>
Vím, že stejné odůvodnění uvádí, že pro následné jmenování předsedů by měla být ve zprávě zvážena možnost, aby Komise vypracovala seznam užšího výběru kandidátů.
<P>
Rovněž vím, že článek 81 pravidel také umožňuje, aby byla revize vypracovaná Komisí zaslána Evropskému Parlamentu a Radě do 2. ledna 2014 a poté každé tři roky. To nám tedy umožní pravidla na základě praktických zkušeností včas zlepšit a v této souvislosti se těším na konstruktivní dialog mezi našimi orgány, který povede k budoucímu hodnocení.
<P>
úřadující předsedkyně Rady. - (HU) Paní předsedající, projevy, které tu zazněly z úst pana komisaře a mých, vycházely z našich kompetencí. Obdrželi jsme dopis od předsedy Hospodářského výboru a oba jsme se snažili zodpovědět otázky, které spadaly do našich příslušných kompetencí. Snažila jsem se vás přesvědčit, že zde existují záruky nezávislosti a že ve věci tvorby rozpočtu je úkolem Rady a Parlamentu, jelikož tyto orgány mají finanční zodpovědnost, zajistit, aby tyto orgány mohly fungovat. Z tohoto důvodu mi připadá, že zde existuje pro všechny orgány jasný společný úkol.
<P>
Dopis, který dnes poslal předseda ECOFIN, ministr György Matolcsy, jako odpověď na dopis předsedy ECON z dnešního rána, byl napsán v tomto duchu a já věřím, že podobně jako pro Komisi bude i pro vás uspokojivou odpovědí. Rada a úřadující předsednictví toto plně podporují. Na to se dotazoval pan Gauzès a Komise odpověděla na problémy spadající do rámce jejích kompetencí. Proto doufám, že zítra už nebudou žádné překážky bránit Parlamentu ve schválení kandidátů a že se orgány dohledu budou moci konečně pustit do práce.
<SPEAKER ID="240" NAME="Předsedající">
V souladu s článkem 120 jednacího řádu byly předloženy tři návrhy usnesení na ukončení rozpravy.
<P>
Rozprava je ukončena. Hlasování se bude konat zítra v 11:30.
<P>
Písemná prohlášení (článek 149 jednacího řádu)
<SPEAKER ID="241" NAME="Alfredo Pallone" LANGUAGE="IT">
Tento Parlament významně přispěl k vytvoření nových evropských orgánů pro finanční dohled. Z toho důvodu chce dnes večer zdůraznit svou úlohu a vyzývá Radu a Komisi, aby se zavázaly zajistit, že tyto orgány budou fungovat nezávisle a budou mít k dispozici personál a zdroje, které potřebují. To platí bez ohledu na to, kdo bude jmenován. Kandidáti na pozice předsedů evropských orgánů dohledu ve skutečnosti prokázali, že jsou schopní odborníci a já si jsem jistý, že se své role dokáží zhostit nestranně a více než uspokojivě. Domnívám se, že je naprosto nezbytné kandidáty podpořit a zajistit, aby orgány mohly svou činnost zahájit co nejdříve, neboť je třeba vyřešit řadu problémů, které vyžadují okamžité činy. Právě tuto skutečnost, která nás přiměla k vytvoření orgánů dohledu, musíme mít při zítřejším hlasování na paměti.
