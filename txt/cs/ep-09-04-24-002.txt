<CHAPTER ID="002">
Dvacátá pátá výroční zpráva Komise o kontrole uplatňování práva Společenství (2007) (rozprava) 
<SPEAKER ID="006" NAME="Předsedající">
Další položkou je zpráva paní Frassoniové předložená jménem Výboru pro právní záležitosti o dvacáté páté výroční zprávě Komise o kontrole uplatňování práva Společenství (2007).
<SPEAKER ID="007" NAME="Monica Frassoni">
, zpravodajka. - (IT) Paní předsedající, dámy a pánové, toto je má třetí zpráva o uplatňování práva Společenství a musím říct, že - s veškerou úctou k množství práce, kterou jsme společně s Komisí odvedli - si nemyslím, že můžeme říct, že jsme nějak zvlášť spokojení. Domnívám se, že jsou zde tři základní problémy, které bych chtěla zmínit a na které vás, a zejména Komisi, naše zpráva upozorňuje.
<P>
V porovnání se situací na začátku vidím, že má Komise tendenci věnovat menší pozornost tomu, co Parlament dělá a žádá, vzhledem k tomu, že na rozdíl od předchozí praxe jsme nedostali téměř žádnou odpověď na otázky, které jsme kladli v předchozích dvou zprávách. Musím říct, že mě to do určité míry frustruje, neboť jsme se všichni shodli na tom, že otázka uplatňování práva Společenství je v programu zlepšení právní úpravy prioritou.
<P>
Setkali jsme se následujícími problémy: tři základní otázky, které jsme společně s Komisí projednávali, byla transparentnost, zdroje a délka procesů.
<P>
Jsme svědky toho, že pokud jde o nový bod, který jsme společně formulovali, čili o otázku transparentnosti, byl pokrok spíše pomalý a kvůli novým nařízením ohledně přístupu k dokumentům mají ti, kdo se zabývají řízením pro porušování práva, nebo ti, kdo požadují zahájení řízení pro porušování práva, stále menší možnost zjistit, proč se taková řízení ukončí nebo zahájí.
<P>
Za druhé bych chtěla mluvit o otázce stanovení priorit: stanovování priorit a dodržování a provádění řízení pro porušování práva musí přirozeně zahrnovat rozhodnutí, která nejsou jen technická, ale i politická, a zde máme bohužel i po třech či čtyřech letech práce na tomto bodu problém s mechanismem kontroly a transparentnosti, a to nejen interně, tedy ve vztahu ke Komisi, ale i externě.
<P>
Chtěla bych uvést několik příkladů týkajících se především práva Společenství v oblasti životního prostředí. Víme, že jde o hlavní problém uplatňování evropského práva, a jak z hlediska zdrojů, tak z hlediska priority, která se tomuto odvětví přisuzuje, jsme stále výrazně pozadu.
<P>
Jednou z nejzajímavějších otázek, kterou jsme s Komisí velmi konstruktivně řešili, byla otázka zkrácení doby řízení pomocí řady mechanismů, které byly předloženy a částečně i dohodnuty společně s Komisí. I v této otázce jsme však zůstali na mrtvém bodě kvůli určité netečnosti, kterou bude doufám možné v budoucnu překonat.
<P>
Další otázkou, kterou jsme s Komisí podrobně probírali, byl "pilotní projekt": jde o plán, podle něhož je stížnost, kterou občan podá Komisi, předána příslušnému členskému státu, aby se k ní mohl určitým způsobem vyjádřit. Hodnocení fungování tohoto projektu, které poskytly některé státy, a především náš komisař pan Tajani, je značně neuspokojivé. To, že Komise už nepíše přímo osobám obviněným z možného porušování práva, velmi demotivuje úřad, který nese za toto údajné porušení práva odpovědnost, k tomu, aby odpověděl.
<P>
Je to vždy takto: pokud regionu napíše italské ministerstvo, bude to určitě méně efektivní, než když přijde dopis přímo od Komise. I když se na pilotní projekt snesla tato kritika, ze strany Komise bohužel nepřišla žádná reakce. Paní předsedající, vyhrazuji si právo vystoupit i v druhé části rozpravy a odpovědět na komentáře, které pan místopředseda Tajani určitě předloží.
<SPEAKER ID="008" NAME="Antonio Tajani" LANGUAGE="FR">
Paní předsedající, zastupuji dnes v rozpravě o naší výroční zprávě za rok 2007 o kontrole uplatňování práva Společenství pana předsedu Barrosa, který mě požádal, abych vám vyřídil, že ho mrzí, že se této rozpravy nemůže osobně zúčastnit.
<P>
Komise vítá, že Parlament podpořil její přístup vyjádřený ve sdělení z roku 2007 s názvem "Evropa přinášející výsledky - uplatňování práva Společenství".
<P>
Barrosova komise přikládá velký význam řádnému uplatňování práva Společenství a řadí ho mezi své hlavní priority. Komise proto vyvinula zvláštní úsilí k tomu, aby zlepšila své pracovní metody ve prospěch občanů a podniků, jak vysvětluje i ve svém sdělení z roku 2007.
<P>
Dřívější usnesení Parlamentu ovlivnila velkou řadu iniciativ, které jsou ve sdělení představeny. Za prvé bylo v lednu minulého roku zavedeno častější rozhodování o postupu v případě porušení práva za účelem urychlení řešení případů; za druhé jsme v dubnu loňského roku v 15 členských státech zahájili projekt "Pilotní Evropská unie", kdy se zkouší nová metoda, jejímž cílem je zlepšení řešení problémů a dostupnosti informací; za třetí je hlavním cílem této iniciativy, která je blízká zájmům Parlamentu, lépe sloužit zájmům občanů a podniků, pokud jde o otázky a problémy, s nimiž se setkali při uplatňování práva Společenství včetně porušování tohoto práva; za čtvrté bude Komise i nadále pokračovat v rozhodování o stíhání porušování práva v případě neshody s projektem "Pilotní Evropská unie", a to především prostřednictvím řízení pro porušení práva; za páté sdělil pan předseda Barroso písemně panu předsedovi právního výboru Parlamentu panu Garganimu podrobné informace o fungování pilotního projektu v prosinci 2008. Tento dopis rovněž potvrdil úmysl Komise předložit Parlamentu zevrubnou zprávu o prvním roce fungování projektu, přičemž přípravné práce byly již zahájeny.
<P>
Komise rovněž na základě tohoto sdělení přijala více politicky zaměřenou výroční zprávu. Poukazuje sice na práci realizovanou v předchozím roce, ale snaží se také stanovit priority v otázce uplatňování práva Společenství a připravit program uvedení těchto priorit do praxe.
<P>
Zpráva představuje významné strategické prohlášení Komise o klíčovém aspektu programu "Zlepšování právní úpravy". Jedním z cílů této iniciativy je poskytnout Parlamentu užitečnější informace pro vytvoření lepšího rámce pro budoucí meziinstitucionální diskuse.
<P>
Parlament uvítal stanovení priorit uvedených ve výroční zprávě za rok 2008, především priorit týkajících se základních práv a kvality života. Komise ve své výroční zprávě poprvé stanovuje přesnější priority pro jednotlivá odvětví. Cílem naší práce je více se zaměřit na akce, které budou mít účinnější výsledky v zájmu všech občanů a podniků.
<P>
Přijatá opatření týkající se priorit stanovených v předchozím roce a dosažený pokrok budou představeny ve výroční zprávě za tento rok, v níž budou uvedeny rovněž nové priority pro období 2009-2010.
<P>
Děkuji vám. S velkým zájmem očekávám příspěvky poslanců do této rozpravy a na jejím konci odpovím paní Frassoniové.
<SPEAKER ID="009" NAME="Diana Wallis">
autorka stanoviska Petičního výboru. - Paní předsedající, chci poblahopřát paní Frassoniové k její zprávě. Myslím, že jsme na této zprávě v posledních dvou, třech letech jménem Parlamentu obě rády pracovaly. Tato spolupráce se mi líbila, ale nelíbí se mi to, že každý rok opakujeme tytéž věci, a mám pocit, že se pohybujeme v kruhu.
<P>
Mělo by to být poměrně jednoduché, protože jde o to, aby byli naši občané schopní chápat, co to je evropské právo; když se objeví problém, aby věděli, jak postupovat při prosazování práva; a nakonec aby viděli výsledek tohoto prosazování práva v praxi. Zatím se však zřejmě neustále snažíme vytvářet nové mechanismy, jak v praxi zacházet s procesem, který již funguje, ale není zjevný a není transparentní.
<P>
Dosáhli jsme určitého pokroku v tom, že se Komise rozhodla postarat o začátek procesu ve smyslu zajištění větší srozumitelnosti práva EU a jsem ráda, že se nyní s určitou pravidelností objevují takzvaná shrnutí pro občany, předcházející jednotlivé zákony, takže se můžeme všichni dozvědět - i ti, které zastupujeme, se to mohou dozvědět - kam bychom měli směřovat a který zákon by se měl prosadit.
<P>
Avšak pokud jde o proces prosazování práva, jsme zřejmě stále v situaci, kdy otázka toho, zda se má právo prosadit, či ne, není tak zřejmá - proč se má či nemá dané rozhodnutí přijmout - a občané se často jen diví. Nedávno jsme dostali dopis od člověka, který se snažil prosadit uplatňování určitého zákona a je nyní tak znechucen celou evropskou strukturou, že i když byl předtím proevropský, podporuje teď protievropskou stranu.
<P>
O to právě jde: pokud se teď neosvědčíme, ztratí veškeré evropské právo a všechny naše instituce dobrou pověst. Je to takto vážné. My všichni jakožto poslanci trávíme poslední dny tohoto mandátu v poklusu, od trialogu k trialogu, od dohody v prvním čtení k dohodě v prvním čtení, dohadujeme se o spoustě textů, obsahu vět v právních předpisech. To je skvělé. Pokud je však nakonec neprosadíme tak, jak občané očekávají, měli bychom se sami sebe zeptat: o co tedy jde?
<P>
Všechny naše instituce jsou odpovědné za sledování práva EU. Vy jako Komise máte hlavní odpovědnost a v určitém smyslu si přeji, abychom nemuseli vést takovouto diskusi každý rok.
<SPEAKER ID="010" NAME="Tadeusz Zwiefka" LANGUAGE="PL">
Paní předsedající, jednou z hlavních zásad fungování Evropské unie je to, že členské státy souhlasí s povinností provádět a uplatňovat právo Společenství. Tato zásada je základní pro proces integrace. Bezpochyby potřebujeme trvalou, aktivní spolupráci Komise a členských států, aby byly poskytovány rychlé a účinné odpovědi na pochybnosti občanů a aby byla kritizována a napravována porušení práva Společenství. Vítám prohlášení Komise o užší spolupráci s Evropským parlamentem v oblasti podávání zpráv a uplatňování práva Společenství.
<P>
V uplatňování práva Společenství hrají hlavní roli vnitrostátní soudy, a proto plně podporuji úsilí Komise při přípravě doškolování soudců, zástupců právních profesí a státních úředníků v členských státech. Skutečné uplatňování práva Společenství se však stále potýká s vážnými problémy, jež zahrnují i velmi rozšířené prodlevy v provádění směrnic.
<P>
Jedním z nejdůležitějších mechanismů, pomocí kterých zjistíme, jak je ve skutečnosti evropské právo uplatňováno, je systém žádostí o rozhodnutí o předběžné otázce, jehož cílem je poskytnout vnitrostátním soudům možnost zajistit jednotný výklad a uplatnění evropského práva ve všech členských státech.
<P>
Základním problémem při postupu žádostí o rozhodnutí o předběžné otázce je doba nutná k získání odpovědi od Soudního dvora, která je bohužel stále asi 20 měsíců. Důvod je stále stejný - překlad soudních spisů do všech jazyků EU. To zabere přibližně devět měsíců. Tyto překlady jsou pochopitelně nesmírně důležité, protože díky nim je možný přístup široké veřejnosti k nejnovějším a nejdůležitějším evropským rozsudkům, čímž se zvyšuje právní důvěra v Evropskou unii. Úspěch nebo neúspěch efektivního zavedení práva EU bude konec konců dán tím, který institucionální model bude považován za vhodný. Znalosti a prostředky nejsou všechno. Nutná je také vůle k činům.
<SPEAKER ID="011" NAME="Lidia Joanna Geringer de Oedenberg">
jménem skupiny PSE. - (PL) Paní předsedající, podobně jako v předchozích letech Komise na otázky uvedené v loňském usnesení o kontrole uplatňování práva Společenství, jehož jsem autorkou, neodpověděla. V tomto ohledu jsou zde tři základní otázky, které by se měly zlepšit, a protože se tak neděje, jsme znepokojení. Jedná se o transparentnost, zdroje a dobu trvání procesů.
<P>
Z nových případů porušení práva, ke kterým došlo v roce 2007, 1196 souviselo se zanedbáním oznámení o vnitrostátních opatřeních týkajících se provádění směrnic Společenství. Je nepřijatelné, aby si Komise vyčlenila 12 měsíců na vyřízení těchto jednoduchých případů, které kromě rychlé reakce nevyžadují žádnou analýzu ani hodnocení. Projekt "EU Pilot", který byl před rokem zahájen v 15 členských státech, testuje novou metodu reagování na stížnosti a mohl by být rozšířen na ostatní členské státy, ale nedostatečné informování o hodnocení jeho fungování bohužel Parlamentu neumožňuje, aby se k tomu vyjádřil.
<P>
Musím s politováním říct, že během tohoto parlamentního období nedošlo ohledně úlohy Parlamentu v kontrole uplatňování práva Společenství k žádnému významnému pokroku. V souvislosti s tím bychom měli vyzvat k urychlenému uplatnění souvisejících reforem, které navrhla pracovní skupina pro reformu a které rozšiřují možnosti Parlamentu kontrolovat uplatňování práva Společenství v členských státech.
<SPEAKER ID="012" NAME="Manuel Medina Ortega" AFFILIATION="PSE">
(ES) Paní předsedající, tentokrát jsem rád, že zde nezastupuji Komisi, jsem rád, že je zde pan Tajani, protože pan Tajani má tu výhodu, že byl členem Evropského parlamentu. Vím, že jste si jako bývalý poslanec této sněmovny prožil frustraci, jakou zažíváme jako členové EP v případě uplatňování práva Společenství.
<P>
V Parlamentu máme tendenci se plést do práce Komise, ale myslím, že dáváme Komisi nemožný úkol, protože veškeré právo Společenství a veškeré uplatňování práva Společenství se opírá o nepřímé uplatňování.
<P>
Jinými slovy, Komise má jen několik úředníků v centrále, kam přicházejí některé stížnosti, a má určité možnosti jednat, ale v současnosti existuje tendence omezovat rozpočtové pravomoci, takže Komise schopná jednat nebude.
<P>
Veškeré právo Společenství a veškeré uplatňování práva Společenství se opírá o činnost vnitrostátních orgánů: vnitrostátních parlamentů, soudů a státních úředníků.
<P>
Z tohoto hlediska se nedomnívám, že můžeme od Komise požadovat mnoho. Komisi bychom měli pomoci a myslím, že zpráva paní Frassoniové zahrnuje několik bodů, které by mohly být k zajištění uplatňování práva Společenství užitečné . Mám na mysli body týkající se vzájemného vztahu národních opatření a směrnic, spolupráce s národními parlamenty a činnosti národních soudů.
<SPEAKER ID="013" NAME="Christopher Beazley" AFFILIATION="PPE-DE">
Paní předsedající, rád bych věděl, zda by pan komisař Tajani souhlasil s tím, že největší překážkou správného dodržování práva Společenství jsou v jistém smyslu v podstatě naše vnitrostátní vlády.
<P>
Uvedu příklad. Přibližně před 20 lety jsme se dohodli na tom, že v celé Evropské unii platí čtyři svobody. V mém volebním obvodu je mnoho lidí původem z Itálie, mezi nimi je učitel, který samozřejmě plynně hovoří italsky. Vrátil se domů do Itálie, ale v jeho rodné zemi mu nebylo dovoleno učit, protože vystudoval v Anglii. Je to nepochybně špatně, ale nemůžeme s tím nic dělat, protože italské úřady říkají, ať už pro to mají jakýkoliv důvod, že je to vyhrazeno italským státním příslušníkům.
<P>
Chování britské vlády na letištích mi připadá jako jasné porušení většiny evropských dohod. Může Komise něco udělat, třeba to, že na příštím summitu vyzve jednotlivé národní vlády, aby projevily trochu evropské solidarity?
<SPEAKER ID="014" NAME="David Hammerstein" AFFILIATION="Verts/ALE">
(ES) Paní předsedající, v posledních pěti letech jsem jako poslanec a člen petičního výboru přezkoumal stovky a stovky petic, stížností a otázek týkajících se životního prostředí a byl jsem svědkem velmi omezené spolupráce ze strany vnitrostátních orgánů. Bylo by dokonce možné říct, že některé členské státy se proti uplatňování směrnice o přirozených prostředích a ostatních ekologických směrnic skutečně bouří.
<P>
Vidíme, že útvary Komise jsou nevhodné; nemají ani dostatečné zdroje, ani politickou vůli uplatnit právo Společenství ani v nejjednoznačnějších případech. To vše trvá již roky, takže ve většině případů, když se řízení pro porušení práva dostane před Evropský soudní dvůr, jednáme již "v okamžiku smrti", takže v nezvratných situacích týkajících se životního prostředí právo již nezmůže nic.
<SPEAKER ID="015" NAME="Antonio Tajani" LANGUAGE="FR">
Paní předsedající, dámy a pánové, návrhy usnesení, o kterých dnes diskutujeme, přikládají v oblasti uplatňování práva Společenství zvláštní význam zájmům občanů a konkrétně těm, kdo podávají stížnosti.
<P>
Komise se v rámci omezení týkajících se povinnosti zachovávat mlčenlivost snaží zajistit větší transparentnost a zveřejňovat ve své výroční zprávě na webové adrese EU a ve své korespondenci více informací.
<P>
Komise vytváří společný portál Evropské unie, který by měl sloužit občanům. Hledá nejlepší způsob, jak občanům předložit užitečné informace a jak je nasměrovat k informacím, které nejlépe odpovídají jejich zájmům.
<P>
Komise v současnosti dokončuje práci zaměřenou na vysvětlení principu odpovědnosti členských států za porušování práva Společenství, což by mělo občanům pomoci dosáhnout u vnitrostátních soudů odškodnění.
<P>
Pokud jde o stížnosti, potvrzuje Komise význam formálních náležitostí, účinnému vyřizování stížností a informování stěžovatelů o průběhu vyřizování jejich stížností. Potvrzuje také svůj zájem docházet k řešení co nejrychleji.
<P>
A konečně bych rád poukázal na to, co právem zmínila paní Wallisová a pan Medina Ortega, tedy na význam vnitrostátních soudů při uplatňování práva Společenství. Komise pracuje na mnoha frontách, se soudci členských států, jak uvedl pan Zwiefka, aby zvýšila jejich povědomí o různých aspektech práva Společenství a zajistila, aby měli všechny nástroje, které pro přístup k příslušným informacím potřebují.
<P>
Pokud jde o novou metodu "Evropská unie Pilot", nejde o další přídavnou etapu řízení. Díky této metodě můžeme rychle přezkoumat, zda lze s příslušnými zainteresovanými stranami v členském státě nalézt řešení přímo a rychle. Byla vytvořena na základě mnohaleté praxe Komise, k níž se přidal větší závazek Komise a zúčastněných členských států, pokud jde o organizaci kontaktů a výsledky, na něž je nutné se zaměřit.
<P>
V dnes diskutovaném návrhu usnesení je mnoho konkrétních bodů. Komise ve své odpovědi na usnesení vysvětlí aspekty, k nimž se dnes nemohu vyjádřit.
<P>
Pokud jde o infrastrukturu, která je také součástí mého portfolia, mohu jen přivítat výzvu Evropského parlamentu, aby se zajistilo projednání a případně ukončení řízení pro porušení práva, která brání členským státům investovat do infrastruktury, jež by mohla mít vliv na provádění evropského plánu hospodářské obnovy.
<P>
Paní předsedající, dámy a pánové, vítáme společný zájem, který vyjádřil Evropský parlament a Komise ve věci vhodného a řádného uplatňování práva Společenství v zájmu občanů a podniků.
<P>
Potvrzujeme, že společně hodnotíme tento aspekt programu "Zlepšování právní úpravy" jako zásadní.
<SPEAKER ID="016" NAME="Monica Frassoni">
, zpravodajka. - (IT) Paní předsedající, dámy a pánové, chci panu předsedovi poděkovat. Je nesmírně zajímavé, že si pan komisař ze všech usnesení vybral bod, se kterým jsem jako zpravodajka nejméně spokojená, ale i tak vítám všechno, co řekl, i závazky, které jménem Komise přijal.
<P>
Chtěla jsem také využít této příležitosti a poukázat na některé problémy, které bude Komise doufám schopná vyřešit. Prvním je postupné omezování nezávislosti generálních ředitelství vlivem kombinace účinnosti právního útvaru, který je stále méně ochotný chodit k soudu, a generálního sekretariátu, který je stále méně ochotný podporovat členské státy; příkladů bych bohužel mohla uvést mnoho.
<P>
Existuje také skutečný problém neúčinné kontroly uplatňování práva Společenství z důvodu nedostatku prostředků. Paní předsedající, v souvislosti se směrnicí, kterou jsme se do hloubky zabývali, tedy směrnicí 2004/38/ES, bylo předloženo 1500 stížností. Jde o směrnici o svobodném pohybu občanů, v souvislosti se kterou občané předložili 1500 stížností, ale zahájeno bylo jen 19 případů porušení práva.
<P>
Dále, pokud jde o otázku projektu Pilot, již jsem hovořila o problému omezené schopnosti přesvědčit a toho, že lhůty nelze vždy zkrátit. Jistě, pokud půjde v rámci projektu Pilot o otázky jako je již ověřené znečišťování životního prostředí, předpisy o lovu, které jsou zjevně a otevřeně v rozporu s pravidly Společenství, nelze po členských státech požadovat, aby jednaly, protože se tím řízení ještě víc oddálí.
<P>
A konečně, pane předsedo, je tu problém, který považuji za znepokojivý a který je relativně nový, a tím je kombinovaný účinek mimořádné a neustále se zvyšující formálnosti odpovědí Komise a stále větší libovůle při rozhodování. Nedávno byl uzavřen případ porušování práva z důvodů politické účelovosti - mluvím o projektu MoSE. Je jisté, že když se pojem politické účelovosti dostane do kontrolního postupu, který by měl být především legální, mohou se věci zkomplikovat.
<P>
Konečně v rámci naší vlastní instituce, Parlamentu, čelíme závažnému problému, protože reformy, o nichž hodláme diskutovat a v květnu hlasovat, zahrnují návrhy na výrazné snížení pravomocí Petičního výboru. Tím by došlo k velmi závažné chybě, protože omezení pravomocí petic znamená omezení moci občanů, stížností a řešení případů porušování práv Společenství.
<SPEAKER ID="017" NAME="Předsedající">
Rozprava je ukončena.
<P>
Hlasování se bude konat dnes.
