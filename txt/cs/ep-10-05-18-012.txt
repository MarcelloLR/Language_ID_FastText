<CHAPTER ID="012">
Jakostní a bezpečnostní normy pro lidské orgány určené k transplantaci - Akční plán pro dárcovství a transplantaci orgánů (2009-2015) (rozprava)
<SPEAKER ID="341" NAME="Předsedající">
Dalším bodem je společná rozprava o:
<P>
zprávě Miroslava Mikolášika za Výbor pro životní prostředí, veřejné zdraví a bezpečnost potravin o návrhu směrnice Evropského parlamentu a Rady o jakostních a bezpečnostních normách pro lidské orgány určené k transplantaci - C6-0480/2008 - a dále o
<P>
zprávě Andrése Perella Rodrígueze za Výbor pro životní prostředí, veřejné zdraví a bezpečnost potravin o sdělení Komise: Akční plán pro dárcovství a transplantaci orgánů (2009-2015): posílená spolupráce mezi členskými státy.
<SPEAKER ID="342" NAME="Miroslav Mikolášik" LANGUAGE="SK">
Jsem velmi rád, že mám dnes tuto jedinečnou příležitost před vámi vystoupit a říci vám něco o pokroku, jehož jsme dosáhli při jednáních v Parlamentu, ale i v následných třístranných rozhovorech na tak velice důležité téma, jakým je dárcovství a transplantace orgánů.
<P>
Nejen jako hlavní zpravodaj, ale rovněž jako lékař považuji já osobně zmíněný legislativní návrh za nesmírně důležitý. Pevně věřím, že tato nová směrnice podstatným způsobem zohledňuje největší výzvu, jíž v současnosti v procesu dárcovství a transplantace čelíme, to jest nedostatek orgánů pro pacienty, kteří na ně čekají.
<P>
V kontextu poskytování co nejlepší ochrany zdraví občanům Evropské unie je naším cílem zajistit vysokou kvalitu a bezpečnost lidských orgánů určených k transplantaci.
<P>
Výbor pro životní prostředí, veřejné zdraví a bezpečnost potravin o návrhu zprávy hlasoval 16. března, kdy byl návrh přijat jednoznačnou většinou a v kontextu doporučení zpravodaje. Následně jsme absolvovali tři intenzivní interinstitucionální třístranné rozhovory Parlamentu, Komise a Rady pod vedením španělského předsednictví.
<P>
Dovolte mi nyní zvlášť vyzdvihnout následující body, jež byly pro naši diskuzi klíčové.
<P>
Zaprvé, zásady platné pro dárcovství orgánů.
<P>
Dobrovolné a bezplatné dárcovství orgánů je základní zásadou, která nesmí být v žádném případě a za žádných okolností zpochybněna. Altruistická povaha dárcovství musí být zachována, abychom zabránili jakékoli formě komercializace nebo finanční motivace dárců. Zároveň musí být zabezpečena co nejvyšší ochrana žijících dárců. Zde bych se rád zmínil o živé diskuzi, kterou téma poskytování orgánů živými dárci vyvolalo. Na jednu stranu zůstává tato metoda doplňkovou k získávání orgánů od zemřelých dárců, avšak na stranu druhou jde o alternativu se značným potenciálem.
<P>
Pochopitelně nemáme v úmyslu bránit pokroku v této oblasti, musíme však zajistit, aby poskytování orgánů živými dárci, kteří nemají s příjemcem genetické nebo rodinné vazby, zůstalo i nadále dobrovolné a bezplatné. Zásada bezplatnosti se nevztahuje na případy tzv. kompenzace, kdy žijící dárce může získat příspěvek odpovídající nákladům souvisejícím s darováním. Členské státy však musí přesně definovat podmínky, za kterých lze takový příspěvek udělit, abychom se vyhnuli jakýmkoli finančním podnětům nebo ziskům potenciálních dárců.
<P>
Další důležitou otázkou v oblasti zásad jsou alokační kritéria - zajištění toho, že orgány nebudou osobě odebrány před úředním uznáním jejího úmrtí či před vyjádřením plně informovaného souhlasu dárce. Tuto záležitost se nám podařilo obhájit v části úvodních ustanovení, tzv. bodech odůvodnění.
<P>
Druhou zásadou je sledovatelnost, ochrana osobních údajů a důvěryhodnost. Členské státy musí zajistit, aby bylo možné veškeré orgány odebrané, alokované a transplantované na jejich území vysledovat od dárce až k příjemci a naopak. Tento koncept nahradil původní návrh anonymity, která je v rozporu s bezpečností celého procesu. Osobní údaje musí zůstat důvěrné.
<P>
Třetí zásadou je rámec pro jakost a bezpečnost. Jednoznačně jsme se shodli na tom, že členské státy by měly stanovit národní rámce, které organizačně upraví všechny fáze procesu, od darování až po transplantaci. Členské státy budou následně o svých aktivitách a výsledcích dosažených v oblasti plnění tohoto nařízení informovat Komisi, a to do tří let od jeho vstupu v platnost. Zde očekáváme značný pokrok, zejména v případě zemí, kde systém zatím není dostatečně rozvinutý a ve kterých by proto mohl díky přijetí vhodných systémových opatření počet transplantací výrazně vzrůst.
<P>
Obzvlášť rád bych zdůraznil úlohu transplantačního koordinátora nebo koordinačního týmu, jejichž význam je nepopiratelný. Prokázalo se to v mnoha zemích, kde transplantace probíhají hladce.
<P>
Rád bych na závěr zmínil ještě kritéria jako například organizaci a provádění odběrů, určení úlohy příslušných orgánů, zapojení třetích zemí, výměnu orgánů s třetími zeměmi a bezpečnost celého procesu. V rámci ustanovení na základě Lisabonské smlouvy jsme schválili tzv. akty v přenesené pravomoci (a už budu končit).
<P>
Nakonec bych chtěl zdůraznit, jak nesmírně důležité je zvýšit povědomí veřejnosti o těchto záležitostech, a proto vyzývám Komisi, aby povzbudila členské státy v propagaci dárcovství orgánů prostřednictvím speciálních programů. Dovolte mi poděkovat všem, kdo přispěli k úspěšnému průběhu jednání, a zvláště pak ocenit efektivní a konstruktivní přístup španělského předsednictví.
<SPEAKER ID="343" NAME="Andrés Perelló Rodríguez" LANGUAGE="ES">
Paní předsedající, paní Jiménez García-Herrerová, pane komisaři, je tomu 43 let, co doktor Christian Barnaard pronesl větu "Jesus, dit kan werk", která v afrikánštině znamená "Ježíši, ono to bude fungovat", a to když se nevěřícně díval, jak právě jím transplantované srdce dál bije. Tehdy se stalo běžnou záležitostí transplantovat potřebný orgán od někoho, kdo jej nepotřebuje, tomu, kdo bez něj nemůže žít.
<P>
Je ovšem také pravda, že se dosud nepodařilo zabránit tomu, aby na čekací listině bylo přes 56 000 Evropanů, ani tomu, že než tato rozprava skončí, 12 z těchto lidí zemře, protože se jim nedostalo potřebných orgánů. To je výzva pro Parlament, který by na tomto plenárním zasedání měl přijmout jak směrnici, o níž tak přehledně mluvil Dr. Mikolášik, tak akční plán.
<P>
Není pochyb o tom, že musíme nabídnout takové přehledné a efektivní způsoby podpory naší veřejnosti, aby už žádný Evropan nezemřel kvůli nedostupnosti orgánů způsobené nedostatky v transplantačním systému.
<P>
Delší život Evropanů, snížení počtu dopravních nehod a pokroky ve vědě jsou samozřejmě něčím, co je třeba oslavovat, zároveň však znamenají i více orgánů, které musí být dostupné, protože existuje více lidí, kteří je mohou potřebovat.
<P>
Když se Evropanů ptáte, zda by byli ochotni darovat orgány, aby zachránili svého spoluobčana, jejich odpovědi bývají jasné a velmi pozitivní. Důvodem, proč se to obvykle přímo neodráží v počtu transplantací provedených v jednotlivých zemích, je nepochybně to, že potřebujeme zlepšit základní aspekty transplantačního systému, jako jsou koordinace, informace, odborný výcvik a vzdělávání veřejnosti.
<P>
V některých zemích se ukazuje, že pokud jsou koordinace a výcvik na optimální úrovni, počet transplantací na milion obyvatel se zvýší. Pokud dovolíte, uvedu jako příklad Španělsko, kde funguje model, jemuž se musíme snažit přiblížit.
<P>
Kromě záruk kvality a bezpečnosti orgánů a komplementárního, svobodného a dobrovolného charakteru poskytování orgánů živými dárci, uvedených ve směrnici, stanoví akční plán rovněž doporučení ohledně potřeby průběžného výcviku odborníků a potřeby vzdělávání a informování veřejnosti, bez nichž může celý systém jen těžko fungovat.
<P>
To všechno tvoří základ pro optimalizaci toho, co bychom mohli nazvat harmonizovaným evropským transplantačním systémem, který je jakožto nástroj k dosažení našeho cíle společný všem členským státům. Tím cílem je dosáhnout situace, kdy žádný Evropan nezemře proto, že se mu kvůli nedokonalému systému nedostalo k životu nezbytných orgánů.
<P>
V Evropě 21. století si nemůžeme dovolit, aby z důvodu nedostatku koordinace nebo optimalizovaných systémů docházelo k tomu, že budou nevyužity orgány, které by mohly být prospěšné jiným Evropanům. Toho lze dosáhnout přijetím zmíněné směrnice a akčního plánu, které jsou výsledkem tvrdé práce.
<P>
Rád bych této příležitosti využil ke zdůraznění vůle a spolupráce projevené oběma zpravodaji, v tomto případě panem Mikolášikem, stejně jako stínovými zpravodaji. Také bych rád vyzdvihl značnou podporu, již španělské předsednictví - reprezentované španělským ministrem zdravotnictví a Dr. Matesanzem, ředitelem španělské Národní organizace pro transplantaci - vyjádřilo směrnici i akčnímu plánu, neboť jsme se na ně mohli vždy spolehnout.
<P>
Rád bych zdůraznil, že ti, kteří tak tvrdě pracovali, si zaslouží naše díky, a poprosil vás, abyste jim oplatili jednomyslným přijetím zprávy. Jako poslanec jsem vděčný za odvedenou práci, jako Evropan jsem vděčný za tento krok k záchraně životů všech občanů Evropské unie, kteří by jej někdy mohli potřebovat.
<SPEAKER ID="344" NAME="Trinidad Jiménez García-Herrera" LANGUAGE="ES">
Paní předsedající, pane komisaři, dámy a pánové, je mi potěšením vystoupit na plenárním zasedání Parlamentu a zúčastnit se společné rozpravy o dárcovství a transplantaci orgánů.
<P>
Tato rozprava je určitě velice důležitá, především proto, že bude mít přímé důsledky pro životy lidí a zdraví tisíců Evropanů. V tomto kontextu bych vám ráda připomněla, že i přes neustálý růst počtu darování a transplantací orgánů v posledních letech se odhaduje, že v pořadnících na vhodné orgány je v současnosti v Evropské unii 56 000 pacientů, z nichž mnozí zemřou dříve, než se k nim orgány dostanou.
<P>
Je to důležitá rozprava také proto, že nám umožňuje podpořit štědrost a solidaritu v naší společnosti. Dovolte mi uvést příklad: v Evropské unii je dnes 18 dárců na každý milion obyvatel. Kdyby se nám toto číslo podařilo zvýšit na nejvyšší úroveň, jíž dosahují například Španělsko (34 dárců) nebo Portugalsko (více než 30), mohli bychom v Evropě zachránit dalších 20 000 životů.
<P>
Podobně i propagace dárcovství orgánů živými dárci v celé EU na úrovni, jaká je ve Skandinávii, Spojeném království nebo Nizozemsku, by každoročně umožnila zbavit další 2000 pacientů nutnosti docházet na dialýzu. Nikdy bychom neměli zapomínat, dámy a pánové, že bez dárců nejsou transplantace možné.
<P>
Dnešní odpolední rozprava by nám měla konečně umožnit spuštění společné strategie EU pro vytvoření nejlepšího systému dárcovství a transplantace orgánů na světě. Článek 168 Lisabonské smlouvy nám navíc poskytuje příležitost k vytvoření jednotného, vysoce kvalitního a bezpečného rámce pro proces dárcovství a transplantace orgánů.
<P>
V této oblasti byly v roce 2008 představeny dvě důležité iniciativy Komise, na nichž v posledních měsících Rada a Parlament usilovně a vstřícně spolupracovaly.
<P>
První z nich je návrh směrnice upravující jakost a bezpečnost orgánů určených k transplantaci. Jak už jsem řekla, tato směrnice stanovuje jednotný právní rámec, jenž nám musí umožnit omezit určitá rizika ve všech fázích procesu využití orgánů k léčbě, od jejich darování až po transplantaci. To znamená nejen záruky kvality a bezpečnosti lidských orgánů, ale i ochranu dárců a příjemců prostřednictvím ustanovení příslušných orgánů.
<P>
Další iniciativou je akční plán přispívající k posílení spolupráce mezi členskými státy, jehož hlavní cíle jsou tři: zaprvé zvýšit dostupnost orgánů, zadruhé zlepšit efektivitu a usnadnit přístup k transplantačnímu systému, zatřetí zvýšit kvalitu a bezpečnost.
<P>
Dámy a pánové, tyto dvě iniciativy nám nabízejí společný rámec, evropský rámec, zahrnující nejen nejlepší společné prvky, ale také to nejlepší z organizační a sociální praxe, co jednotlivé členské státy v této oblasti dosud vybudovaly. Jinými slovy je to rámec postavený na kvalitě, bezpečnosti a inovacích.
<P>
Dosáhneme jej vytvořením evropského systému dárcovství a transplantací, založeného na hodnotách a zásadách, které všichni sdílíme: solidarity, spravedlnosti a jednoty, jež jsou symbolem identity EU. Díky tomu budeme v oblasti dárcovství orgánů soběstační, což nám pomůže i v boji proti transplantační turistice.
<P>
Jistě se mnou budete souhlasit, řeknu-li, že vstup této směrnice v platnost a parlamentní podpora akčního plánu už samy o sobě přispějí k nárůstu případů výměny orgánů mezi jednotlivými členskými státy a k propagaci dárcovství.
<P>
Zaprvé, vytváříme rámec EU, abychom Evropanům umožnili rovný přístup ke zdravotní péči všeobecně, konkrétně pak k transplantacím. Zadruhé, z tohoto efektivnějšího rámce EU budou mít přímý prospěch i ti pacienti, kteří mají kvůli svým specifikům menší šanci získat takový orgán, jaký odpovídá jejich potřebám. Výsledkem bude méně orgánů promrhaných kvůli absenci vhodného příjemce v určité zeměpisné oblasti.
<P>
Dámy a pánové, než skončím, jménem španělského předsednictví bych ráda poděkovala českému a švédskému předsednictví za práci, kterou odvedli, neboť v roce 2009 zahájila jednání a připravila podmínky pro výrazný pokrok, umožněný také spoluprací členských států a Komise.
<P>
Španělské předsednictví by rovněž rádo poděkovalo Parlamentu za jeho usilovnou práci, a zejména pak zpravodajům, panu Mikolášikovi a panu Perellovi, za jejich úsilí o prosazování nezbytné dohody a konsenzu.
<P>
Na základě spolupráce všech orgánů EU musíme dosáhnout dohody, jež nám umožní vytvořit evropskou službu, která na jednu stranu poskytne 500 milionům lidí záruky kvality a bezpečnosti a na druhou stranu pomůže propagovat rovný přístup k léčbě, na němž každoročně závisí tolik životů, a také solidaritu v naší společnosti. Obohaťme to, co Evropská unie dnes znamená.
<SPEAKER ID="345" NAME="John Dalli">
člen Komise. - Paní předsedající, 56 000 Evropanů čeká v Evropě na transplantaci orgánů; pro mnoho z nich je úspěšná transplantace otázkou života a smrti. Proto tady dnes jsme: abychom zajistili vysokou kvalitu a bezpečnost transplantace orgánů v celé Evropě. Právě tím se zabývá jak návrh Komise na směrnici, tak akční plán. Rád bych zpravodaji, doktoru Mikolášikovi, i stínovým zpravodajům poděkoval za vynikající práci, kterou odvedli při přípravě návrhu směrnice o jakostních a bezpečnostních normách pro orgány. Rovněž bych rád poděkoval panu Perelló Rodríguezovi za jeho zprávu z vlastního podnětu o akčním plánu pro dárcovství a transplantaci orgánů.
<P>
Dovolte mi připomenout, že hlavními cíli těchto dvou iniciativ je zlepšit jakost a bezpečnost lidských orgánů určených k transplantaci, zvýšit jejich dostupnost a zefektivnit a zpřístupnit systémy provádění transplantací. Návrh směrnice stanoví právní rámec pro požadavky na jakost a bezpečnost orgánů, akční plán se zaměřuje na zvýšení dostupnosti orgánů a účinnost přepravních systémů.
<P>
Šestiletý akční plán stanoví 10 prioritních kroků k posílení spolupráce mezi členskými státy prostřednictvím společných aktivit a sdílení osvědčených postupů. Beru ohled na přání Parlamentu zahrnout do akčního plánu činnosti, které se s ohledem na obsah článku 168 Smlouvy nemohou stát právními závazky ve směrnici, především zohlednění kritérií pro distribuci orgánů, přání potenciálních dárců a otázky spojené s lékařskou praxí. Komise chce podporovat členské státy při předkládání těchto důležitých otázek Parlamentu.
<P>
Co se týče směrnice, jsem velice rád, že po rychlých a konstruktivních rozhovorech mezi Parlamentem, Komisí a Radou nyní snad v prvním čtení dosáhneme dohody. Domnívám se, že jde o první dohodu dosaženou v prvním čtení od vstupu Lisabonské smlouvy v platnost.
<P>
Jsem přesvědčený, že text včetně předložených pozměňovacích návrhů zahrnuje hlavní zájmy Parlamentu uvedené ve zprávě Dr. Mikolášika. Dovolte mi okomentovat několik konkrétních záležitostí.
<P>
Rozhodně podporuji zásadu dobrovolného a bezplatného dárcovství, jež je pro zajištění kvality a bezpečnosti orgánů naprosto zásadní. Rovněž vítám vysvětlení, že zásada bezplatnosti nebrání, aby žijící dárci získali náhradu, pokud bude přísně omezena na pokrytí výdajů a ušlého příjmu spojených s dárcovstvím. Zcela se ztotožňuji se zájmem Parlamentu bojovat proti obchodování s orgány. Návrh se však omezuje na otázky kvality a bezpečnosti, jak jsou stanoveny v článku Smlouvy o veřejném zdraví. V této souvislosti vítám, že je v textu směrnice vyjádřen záměr bojovat proti obchodování s orgány také nepřímo, a to například prostřednictvím udělování oprávnění transplantačním centrům, stanovením podmínek pro odběr orgánů a vytvořením systémů jejich sledovatelnosti.
<P>
Chápu také zájem Parlamentu na stanovení transparentních, nediskriminačních a vědeckých kritérií pro distribuci orgánů. Ačkoli tato záležitost leží již mimo oblast zodpovědnosti EU, akceptuji zahrnutí této zásady do bodu odůvodnění. Rovněž vítám skutečnost, že navržený text počítá s dárcovstvím orgánů jak od žijících, tak od zemřelých dárců, které funguje ve většině členských států. Poskytování orgánů živými dárci zvyšuje počet dostupných orgánů a jsem rád, že text podporuje snahy o ochranu žijících dárců jako způsob zajištění kvality a bezpečnosti orgánů určených k transplantaci.
<P>
Pokud jde o opatření ohledně systémů poskytování souhlasu a potvrzování úmrtí, tyto oblasti jsou upraveny vnitrostátními právními předpisy. V duchu kompromisu však Komise může přijmout navržená doplňková vysvětlení. Beru na vědomí přání Parlamentu zahrnout do akčního plánu činnosti, jež nemohou být zajištěny směrnicí, a to zejména kritéria distribuce orgánů, přání potenciálních dárců a otázky spojené s lékařskou praxí. Komise je nakloněna podpoře členských států při jednání o těchto záležitostech.
<P>
Dovolte mi nadnést další téma: přijmout zákon je první krok. Na čem ale opravdu záleží je jeho provedení. Proto Komise trvá na tom, aby členské státy podávaly zprávy o tom, jak provádějí jednotlivé směrnice do vnitrostátního práva: tzv. srovnávací tabulky. Parlament to vždy podporoval. Lituji, že nyní poprvé Parlament nepodporuje to, aby byla povinnost členských států podávat zprávu o provádění zahrnuta do směrnice.
<P>
A konečně, několik pozměňovacích návrhů propojuje předkládaný návrh s ustanoveními Lisabonské smlouvy o postupu projednávání ve výborech. Vítám, že byla Komisi poskytnuta možnost přijímat v této věci v jasně stanovených situacích akty v přenesené pravomoci podle postupu pro naléhavé případy. Prohlašuji, že Evropská komise se zavazuje, že bude Parlament i Radu o možnostech přijímání aktů v přenesené pravomoci podle postupu pro naléhavé případy důkladně informovat. Jakmile budou útvary Komise předpokládat, že by akt v přenesené pravomoci mohl být přijat podle postupu pro naléhavé případy, neformálně na to upozorní sekretariáty Parlamentu a Rady.
<P>
Jménem Komise dále prohlašuji, že opatřeními obsaženými ve směrnici nebude dotčen žádný budoucí postoj orgánů, pokud jde o provádění článku 290 Smlouvy o fungování Evropské unie, ani jednotlivými legislativními akty, které taková opatření obsahují.
<P>
Na závěr mi dovolte dodat, že Komise je připravena podpořit kompromisní balíček.
<SPEAKER ID="346" NAME="Cecilia Wikström" LANGUAGE="SV">
Paní předsedající, ráda bych začala poděkováním panu Mikolášikovi za vynikající a velmi konstruktivní spolupráci na této důležité zprávě.
<P>
V oblasti dárcovství a transplantace lidských orgánů existuje mnoho úskalí. Máme velkou zodpovědnost a musíme naplnit očekávání velkého množství pacientů na čekacích listinách, žijících ze dne na den v nejistotě a čekajících na nový život, který jim nový orgán může přinést. Hranice mezi životem a smrtí nemůže být zřetelnější.
<P>
Mezi úkoly Evropského parlamentu patří i vedení odhodlaného boje proti zavrženíhodnému obchodování s lidskými orgány. To je jedna z věcí, jimiž se zabýváme. Vytyčením jasných etických a bezpečnostních pravidel můžeme lépe zajistit samozřejmé právo občanů na jejich tělo, nedotknutelnost a sebeurčení. Jsem ráda, že názory Výboru pro právní záležitosti byly vzaty v potaz.
<P>
Těžko můžeme načrtnout jasnější obraz našeho společného cíle, než je ochrana života lidí v jednotlivých členských státech. Zpráva tento obraz zachycuje velice přesně.
<SPEAKER ID="347" NAME="Eva Lichtenberger" LANGUAGE="DE">
Paní předsedající, dámy a pánové, ano, je to pravda, jde o otázku života a smrti. To je přesně ten důvod, proč je dnešní rozprava tolik emotivní.
<P>
V jednotlivých evropských zemích fungují naprosto různorodé systémy pro transplantaci orgánů, systémy, jakým způsobem mohou lidé vyjádřit svůj souhlas či nesouhlas, zda lze využívat vlastní orgány či zda mohou členové rodiny udělit souhlas s transplantací. V budoucnu by si podle této zprávy měly země, jejichž systémy jsou výrazně restriktivní, vzít příklad z jiných států, aby si uvědomily i pozitivní dopady. Skutečnost, že tolik lidí čeká na transplantaci, pro nás musí být znamením, abychom vytvářeli více možností a zvyšovali dostupnost, ale také zajistili kvalitu, bezpečnost a dostupnost. Tím bychom zároveň vytvořili významný nástroj pro boj proti obchodování s orgány - něčemu vskutku zavrženíhodnému - a umožnili lepší regulaci transplantací orgánů od žijících dárců, které musí být opravdu bezplatné.
<SPEAKER ID="348" NAME="Peter Liese">
jménem skupiny PPE. - (DE) Paní předsedající, paní Jiménez García-Herrerová, pane komisaři, dámy a pánové, Španělsko není jen mistrem světa ve fotbale, to ví skoro každý a je to samozřejmě pěkné, ale ještě důležitější je, že Španělsko je v čele Evropy, i pokud jde o transplantace orgánů.
<P>
Podstatou španělskému modelu, a to by nám všem mělo být naprosto jasné, je organizace v nemocnicích. V jiných evropských zemích se orgány, bohužel to musím říci, plýtvá, a to ani ne proto, že by členové rodin nechtěli dát souhlas, nebo že by oběti nemívaly kartu dárce či odmítaly darovat své orgány, ale ve většině případů prostě proto, že lékaři nemají čas se těmito věcmi zabývat.
<P>
Španělsko celou věc mnohem lépe zorganizovalo, a to pomocí transplantačních koordinátorů. Kdekoli je podobný systém zaveden, daří se zachraňovat více lidí a více jich může žít zdravý život, aniž by museli podstupovat dialýzu nebo jiné nepříjemné procedury. Proto by si členské státy měly skutečně vzít tento bod Perellovy zprávy k srdci.
<P>
Směrnice se zabývá především kvalitou a bezpečností, ale také důsledky pro pacienty čekající na orgány. Je to z toho důvodu, že v současné době se může stát, že orgán není v některém členském státě využit, neboť se nepodaří dostatečně rychle nalézt vhodného příjemce. Pokud budeme mít jednotné jakostní a bezpečnostní normy, bude možné zlepšit i přeshraniční výměnu orgánů a pomoci tak pacientům. To znamená, že jde rovněž o důležitý bod.
<P>
Další velmi důležitou součástí směrnice je, že musíme bojovat proti obchodování s orgány. Jde o záležitost, již nelze prostě ignorovat. Z toho důvodu jsem společně s několika dalšími poslanci na zítřek pozval odborníka, který se zabývá vyšetřováním obchodování s orgány a úmyslného zabíjení lidí kvůli orgánům k transplantaci v Číně a který zde vystoupí. Prosím své kolegy, aby zaměřili svoji pozornost i na toto téma.
<P>
Prostřednictvím směrnice a akčního plánu jsme vyslali jasný signál. Dobrovolné a bezplatné dárcovství je vymezeno právně závazným způsobem a já děkuji všem, kteří k dosažení tohoto cíle přispěli.
<SPEAKER ID="349" NAME="Karin Kadenbach" LANGUAGE="DE">
Paní předsedající, paní Jiménez García-Herrerová, dámy a pánové, i já bych ráda vyjádřila svůj souhlas s předchozími řečníky a začala slovy "život je krásný". Je to věta, již znovu a znovu slýchávám od svého bývalého kolegy, místopředsedy vlády spolkové země Ernsta Högera, který po kousnutí klíštětem prodělal vážnou srdeční příhodu, ale měl v prosinci 2004 to štěstí, že našel vhodného dárce. Ernst Höger je dnes naživu a dobře se mu daří, chodí mezi námi plný života a energie a říká nám, že "život je krásný".
<P>
Už jsme tato čísla dnes slyšeli: 55 až 60 000 Evropanů čeká na možnost říci nám někdy v budoucnu, tak jako Ernst Höger, že "život je krásný". Dvanáct z nich každý den umírá, protože naše systémy ještě nedospěly do stádia, kdy bychom byli schopni včas dostat orgány z místa, kde jsou k dispozici, až k těm, kteří je potřebují. Proto je naším úkolem takový systém uvést do praxe. Věřím, že akční plán je velice důležitý, že musíme zajistit bezpečnost dárcovství a transplantací orgánů a že musíme žijícím dárcům, které rovněž nutně potřebujeme - když toto říkám, myslím prostě na velké množství pacientů na dialýze - poskytnout jistotu té nejlepší lékařské péče, a také že musíme s největší rozhodností bojovat proti jakémukoli obchodování s orgány - jinými slovy, dobrovolné a bezplatné dárcovství je naprosto zásadní věc.
<P>
Musíme zaručit souhlas dárců. Musíme vytvořit takový evropský systém, abychom překonali velký rozdíl mezi jedním dárcem na milion obyvatel v mnoha členských státech a téměř 40 dárci na milion obyvatel ve Španělska, kteří jsou mistři. Měli bychom se snažit, společně s našimi národními systémy zdravotnické péče, provést akční plán co nejdříve to bude možné a zajistit tak ten nejvyšší standard, aby 55 000 pacientů, kteří nyní čekají na transplantaci orgánu, mohlo také jednou říci "život je krásný".
<SPEAKER ID="350" NAME="Frédérique Ries" LANGUAGE="FR">
Paní předsedající, očekáváme, že už zítra budeme mít zcela zásadní směrnici o dárcovství a transplantaci orgánů. V Evropě na tento právní předpis léta čeká asi 60 000 pacientů čekajících na srdce, plíci, játra nebo ledvinu. Dvanáct z nich každý den zemře, protože už čekali moc dlouho.
<P>
Jako řečníci přede mnou bych i já ráda zdůraznila, jak vynikajícího výsledku jsme dosáhli, což by nebylo možné bez spolupráce mezi našimi zpravodaji, panem Perelló Rodríguezem a panem Mikolášikem, stínovými zpravodaji, jedním z nichž jsem byla i já, a španělským předsednictvím. Při této příležitosti bych také ráda ocenila Dr. Matesanze, jenž byl vynikajícím průvodcem při naší návštěvě Madridu.
<P>
Neměli bychom si plést cíle. Hlavní prioritou je zvýšit v Evropě počet darovaných orgánů, a tím také zvětšit povědomí evropských mužů a žen o dárcovství, neboť rozdíly mluví samy za sebe a jsou zcela očividné: ve Španělsku je 34 zemřelých dárců na milion obyvatel, v mé zemi, v Belgii, jich je 27, ale pouze jediný v Rumunsku. Proto musíme občany v oblasti dárcovství poučit a umožnit potenciálním dárcům přístup k informacím; zbořit administrativní bariéry, což je naprosto zásadní; ve všech 27 členských státech ustanovit vnitrostátní orgány zodpovědné za kontrolu jakosti a bezpečnosti orgánů od jejich odběru až po transplantaci; a také inspirovat se, jak už bylo řečeno, lepšími systémy organizace, které fungují například ve Španělsku, kde je celý proces spjat se systémem včasného varování, neustálého varování v celém procesu, a to od úmrtí dárce až po transplantaci.
<P>
Náš kompromis obsažený ve směrnici, náš slavný pozměňovací návrh č. 106 shrnující všechny naše snahy, vysílá jasnou zprávu o naději všem pacientům tím, že povoluje - a to bylo někdy předmětem vskutku důkladných diskuzí - využití ne zcela optimálního orgánu v extrémně naléhavých případech, zejména prostřednictvím podpory poskytování orgánů žijícími dárci, pokud je to samozřejmě možné. Mluvím především o darování ledvin nebo jater, což je dárcovství, které je nezbytné, které je čím dál tím častější, které podporují praktičtí lékaři i specialisté a které zároveň dosud tvoří v průměru pouze 5 % všech případů darování orgánu.
<P>
Více konejte a více spolupracujte: to jsou úvahy v pozadí akčního plánu, jehož vypracování vedl pan Perelló Rodríguez.. Jedním příkladem je můj návrh na možnost on-line zápisu do národního nebo evropského registru dárců zároveň s případným poskytnutím údaje na občanském či řidičském průkazu, čímž by se usnadnila identifikace osoby jako dárce, a tím by se celá záležitost urychlila.
<P>
Nakonec bych ráda v rychlosti dodala, že jsme odvedli vynikající práci a dali jsme přednost etice naděje před etikou zákazů.
<SPEAKER ID="351" NAME="Satu Hassi" LANGUAGE="FI">
Paní předsedající, dámy a pánové, mé díky směřují především pánům Mikolášikovi a Perelló Rodríguezovi, a to za naprosto vynikající práci, kterou odvedli. Nejtěžším bodem jednání bylo poskytování orgánů žijícími dárci. Na jednu stranu máme dlouhé seznamy pacientů čekajících na transplantaci ledvin, na straně druhé je nutné chránit žijící dárce a bránit ilegálnímu obchodování s orgány a extrémnímu zneužívání chudých lidí, které je s ním spojené.
<P>
Nedosáhli jsme tak dobrého výsledku, jak si naše skupina Zelených/Evropské svobodné aliance představovala. Nejbezpečnějším řešením, co se lidských práv dárců týče, by bylo trvat na tom, aby členské státy zavedly přísné vnitrostátní systémy bránící ilegálnímu obchodování s orgány, pokud hodláme povolit poskytování orgánů žijícími dárci mimo oblast rodiny a nejbližších příbuzných. Ačkoli vyjednaný legislativní text není ve svých cílech tak ambiciózní, doufám, že všechny země EU přijmou přísná opatření, aby ilegální obchodování s orgány vymýtily. Podle Rady Evropy pochází 5-10 % transplantovaných ledvin ročně z ilegálního obchodu s orgány, což znamená tisíce obětí každý rok. Dobrovolné a bezplatné dárcovství je nejbezpečnějším řešením, a to i pro příjemce orgánů.
<P>
Kriminalita spojená s obchodováním s orgány nemůže existovat, pokud neexistují prostředníci a poptávka. Je strašlivé číst zprávy o tom, jak se orgány nakupují v chudých zemích Afriky, Asie a dokonce i východní Evropy. Nejvíce šokující jsou ovšem zprávy popisující, jak jsou lidé dokonce přímo zabíjeni. Australští chirurgové provádějící transplantaci orgánů už například odsoudili čínskou praxi zabíjení vězňů kvůli jejich orgánům. My v Evropě musíme udělat všechno pro to, abychom vzniku trhu spojeného s takovouto kriminalitou zabránili.
<SPEAKER ID="352" NAME="Marisa Matias" LANGUAGE="PT">
Paní předsedající, pane komisaři, paní Jiménezová, nedostatek orgánů pro transplantace je velkým problémem. Už se o něm mnohokrát mluvilo a je to velký problém, jenž s sebou přináší spousty otázek pro všechny z nás, ať už v oblasti veřejného zdraví nebo záležitostí s ním spojených, např. upevnění šedého trhu či obchodování s orgány; to zdravotnickému systému a našim občanům nic dobrého nepřináší. Proto proti těmto trestným činům musíme bojovat, a jedním ze způsobů, který se mi zdá více než významný a relevantní, je boj pomocí právních předpisů a návrhů podobných tomu, o němž se tu dnes bavíme. Z toho důvodu se chci zaměřit na nejdůležitější body, které zmíněné dva návrhy obsahují.
<P>
Náš dosavadní systém je plný ohromných nerovností, protože mu tyto dva návrhy chybí. Nerovností mezi členskými státy, nerovností mezi existujícími systémy, nerovností v dostupnosti orgánů, nerovností mezi občany: myslím si, že tyto nerovnosti nemůžeme trpět. Je proto důležité usilovat aspoň o jejich omezení, a přesně o to se návrhy snaží. Domnívám se však, že odpovědí na tento problém je evropský systém zachovávající některá specifika některých zemí, který je nebude nutit k zavádění přísnějších systémů. Práce odvedená zpravodaji, panem Mikolášikem a panem Perelló Rodríguezem, je mimořádně důležitá a přispívá k řešení problému, jemuž v současné době čelíme.
<P>
Pokud mluvíme o návrzích založených na dárcovství, dobrovolnosti, bezplatnosti, diskrétnosti, ochraně údajů, sledovatelnosti, zodpovědnosti - zde považuji za důležitý zájem Parlamentu pomoci pacientům až do úplného zotavení, a nikoli pouze darovat orgány - a spolupráci mezi členskými státy, jsme na správné cestě.
<P>
Ovšem pokud jde o poskytování orgánů žijícími dárci, musím zmínit i to, že jsem potěšena zahrnutím rozšíření jejich práv. Evidentně jsou zaručena všechna práva a všechny podmínky, ale je velice důležité, že jsme vystoupili i mimo omezený okruh klasické rodiny, protože jinak bychom vytvořili zase jiné formy nerovnosti. Z toho důvodu považuji propagaci dárcovství jako hlavního zdroje transplantací a ochranu údajů a bezpečnost pacientů za více než dostačující důvody pro to, abychom se dnes ráno sešli a společně přijali dva předložené návrhy, které jsou pro Evropskou unii mimořádně důležité.
<SPEAKER ID="353" NAME="Anna Rosbach">
jménem skupiny EFD. - (DA) Paní předsedající, doufám, že tuto směrnici nebude muset nikdy nikdo zde využít. Dvacet sedm zemí EU znamená 27 rozdílných systémů norem, a k tomu ještě lidé ze zemí mimo EU, kteří se sem dostali nelegálně a kteří jsou kvůli své chudobě ochotni za mizivou částku darovat třeba svoji ledvinu. Naneštěstí jsme v posledních letech zaznamenali mnoho příkladů mizerně odvedené práce, která měla dopad jak na pacienty, tak na dárce. Potřebujeme proto koordinaci na úrovni EU a musíme samozřejmě zajistit, aby se příjemcům i dárcům dostávalo té nejlepší možné péče. V několika členských zemích EU se člověk jako dárce narodí, zatímco ve většině se jím lze stát pouze po aktivním vyjádření osobního souhlasu. A tak se nacházíme v situaci, kdy máme 27 zcela různých zákonných právních úprav a systémů pojištění, což nenabízí zrovna mnoho příležitosti ke spolupráci.
<P>
Mluvíme o nesmírně složitém problému, protože je nutné zajistit i to, aby hlavní prioritou byla také kvalita orgánů. Čistě ze zdravotních důvodů je zapotřebí vypořádat se s problémem ilegálního dárcovství orgánů, kdy dárce často není znám, a tím pádem není znám ani jeho či její zdravotní stav. Bylo by velmi nešťastné využívat ledviny, srdce a jiné orgány od dárců s nakažlivými chorobami, infekcemi, leukémií nebo něčím horším. Proto je nezbytné orgány před použitím prověřit. Musíme mít jistotu, že operace budou prováděny bezpečně, jinými slovy, že personál zodpovědný za samotnou operaci bude mít dostatečný odborný výcvik a dohled bude na nejvyšší úrovni.
<SPEAKER ID="354" NAME="Pilar Ayuso" AFFILIATION="PPE">
(ES) Paní předsedající, pane komisaři, paní Jiménez García-Herrerová, nejprve bych ráda vyzdvihla práci zpravodajů, pana Mikolášika a pana Perella, a všechnu práci, kterou odvedli pro dosažení toho nejlepšího možného kompromisu v oblasti transplantační politiky v Evropské unii.
<P>
Ráda bych také zdůraznila přínos španělského předsednictví a Dr. Matesanze, ředitele španělské Národní organizace pro transplantaci, neboť Španělsko je v současné době s počtem 34,4 dárců na milion obyvatel na předním místě ve světě. Je to čistě díky neustálému zlepšování organizace a opatřením přijatým pro rozšíření povědomí veřejnosti o dárcovství orgánů.
<P>
V celé Evropské unii potřebujeme dosáhnout následujícího: zvýšit počet darovaných orgánů, zajistit, aby všechny transplantace odpovídaly stejným jakostním normám, a podporovat spolupráci mezi všemi členskými státy.
<P>
Musíme také zaručit, že veškeré dárcovství bude dobrovolné a bezplatné, s výjimkami zmíněnými komisařem Dallim, abychom bojovali proti obchodování s orgány, které těží především z jejich nedostatku. Akční plán k tomu může přispět tím, že nám pomůže vyřešit nedostatek orgánů a zvýší dostupnost transplantací.
<P>
Řešení přijaté v otázce poskytování orgánů žijícími dárci je velice významné, neboť nesmíme zapomínat, že poskytování orgánů žijícími dárci je důležitým doplňkem a ukázalo se jako účinné i v případech, kdy mezi dárcem a příjemcem neexistuje žádná genetická vazba.
<SPEAKER ID="355" NAME="Gilles Pargneaux" AFFILIATION="S&amp;D">
(FR) Paní předsedající, pane komisaři, podporovat, koordinovat a dohlížet na dárcovství orgánů: to jsou naše cíle, a proto je velmi důležité, že jsme se tu sešli a že můžeme přispět k rozvoji dárcovství a transplantace orgánů v Evropě.
<P>
V současné době 60 000 lidí, evropských mužů a žen, čeká v Evropě na transplantaci, a podle našich odhadů jich každodenně 12 zemře, a to proto, že ačkoli 81 % Evropanů vyjadřuje svoji podporu kartám dárce, takovou kartu jich má pouhých 12 %. Z toho důvodu jde především o otázku sladění systémů podle příkladu Španělska, v oblasti transplantací nejlepšího člena sedmadvacítky. Úroveň dárcovství orgánů se od jedné země ke druhé výrazně liší. Jedná se tedy o věc harmonizace.
<P>
Jak už jste, pane komisaři, dříve zmínil, výzvou je i vytvoření evropské sítě dárců orgánů, která by nám umožnila lépe naplňovat potřeby evropských občanů.
<P>
Jde rovněž o zlepšení spolupráce mezi všemi členskými státy. Musíme zajistit ustanovení vnitrostátních orgánů, které budou zodpovědné za dohled nad jakostí a bezpečností orgánů od jejich odebrání dárci až po transplantaci. Francouzský pacient čekající na transplantaci jater tak bude moci získat vhodný orgán například z Německa nebo Itálie s vědomím, že v celé Evropě jsou dodržovány společné minimální normy.
<P>
Jde také o opětovné ujištění, jak už bylo naznačeno, že svobodný a dobrovolný charakter dárcovství je účinnějším způsobem boje proti obchodování s orgány a transplantační turistice, a tedy proti tomu, aby bohatí pacienti cestovali kvůli transplantaci do zahraničí, například do Číny.
<P>
A konečně, vítám akční plán zaměřený na rozvoj transplantací v Evropě, o kterém budeme dnes rovněž hlasovat, a jsem potěšen prací zpravodajů, především pak zprávou pana Perelló Rodrígueze.
<SPEAKER ID="356" NAME="Miroslav Ouzký" LANGUAGE="CS">
Dovolte mi nejprve, abych vyjádřil svůj údiv nad tím, že zástupce mé skupiny byl v tom úvodním kole vystoupení jménem skupin přeskočen. Zřejmě došlo pouze k nějakému omylu.
<P>
Já bych chtěl ve své řeči vyzdvihnout práci obou zpravodajů a považuji ji za velmi přínosnou. Jestliže existuje téma, které je skutečně evropské ve zdravotnictví a ochraně veřejného zdraví, pak jsou to jistě transplantace. Tato norma je logickým a velmi vítaným krokem. Také velmi oceňuji, že zpravodajové vynechali ten etický rozměr, který samozřejmě bude nadále patřit do působnosti členských států. Jak zde již zaznělo, existuje rozdílný přístup, v mé zemi je např. zmiňovaný institut předpokládaného souhlasu. Některé země naopak vyžadují explicitní souhlas.
<P>
Považuji to za základní stavební kámen, který může povýšit a rozšířit možnosti stávajícího Intertransplantu, a jestliže zde bylo řečeno, že to je zřejmě první norma po přijetí Lisabonské smlouvy, která může být přijata v prvním čtení, tak mě to těší. Ale ještě více mě těší, že je to téma, které je skutečně evropské. A to velmi oceňuji.
<SPEAKER ID="357" NAME="Předsedající">
Pokud jde o seznam řečníků, záležitost se řeší.
<SPEAKER ID="358" NAME="Oreste Rossi" AFFILIATION="EFD">
(IT) Paní předsedající, dámy a pánové, zlepšení dostupnosti orgánů, zlepšení jejich kvality a přístupu k nim a rozšíření povědomí veřejnosti o těchto záležitostech: to jsou požadavky Výboru Evropského parlamentu pro životní prostředí, veřejné zdraví a bezpečnost potravin s cílem zkrátit čekací listiny na transplantace.
<P>
Potřebujeme proto nejen podporovat biotechnologický výzkum a distribuci orgánů v rámci Evropské unie, ale rovněž zavést evropské karty dárce, bránit transplantační turistice a posílit boj proti ilegálnímu obchodování s orgány prostřednictvím přísného trestání zodpovědných osob. Abychom zabránili nezákonnému jednání, musí být poskytování orgánů žijícími dárci chápáno jako poslední možnost, když už neexistují žádné jiné, jako např. dárcovství po smrti. Žijící dárce nesmí dostat žádnou finanční odměnu s výjimkou náhrady za nepříjemnosti po operaci, jejíž výši stanoví vnitrostátní předpisy.
<P>
Členské státy by také měly schválit a dodržovat přísná právní opatření ohledně transplantací a žijících dárců, kteří nejsou pokrevnými příbuznými, aby byl systém transparentnější a zabránilo se nelegálnímu prodeji orgánů a dárcovství z donucení. Musí také zajistit úhradu sociálních nákladů žijícím dárcům a chránit je před diskriminací, především ze strany systémů pojištění.
<P>
Parlament však zdůrazňuje, že poskytování orgánů žijícími dárci musí být považováno za doplňkové k dárcovství po smrti. Dárcovství orgánů musí zůstat přísně nekomerční, je nutné podpořit opatření na ochranu dárců a zajistit, že darování orgánů je dobrovolné, a to z altruistických důvodů.
<SPEAKER ID="359" NAME="Předsedající">
Pane Ouzký, ještě jednou vám mnohokrát děkuji za upozornění. Záležitostí jsme se zabývali. Šlo o organizační problém způsobený chybou v našem počítačovém systému. Budete proto v zápisu uveden jako mluvčí své skupiny. Doufám, že tím je záležitost vyřešena. Děkuji vám za upozornění.
<SPEAKER ID="360" NAME="Elisabetta Gardini" AFFILIATION="PPE">
(IT) Paní předsedající, dámy a pánové, pane komisaři, dnes zde diskutujeme o transplantacích orgánů, které jsou nepochybně jedním z nejpozitivnějších aspektů pokroku v oblasti zdravotnictví, zároveň však vyvolávají mnohé otázky ohledně práv dárců a příjemců, s nimiž se musíme vypořádat na úrovni etické, sociální, právní i ekonomické.
<P>
Vydáváme se řádnou cestou, na níž se budeme zabývat řešením vážného nepoměru mezi potřebou orgánů a množstvím těch dostupných, aniž bychom porušili zásadu bezplatného, dobrovolného dárcovství. Cílem bude zabránit jakýmkoli formám komercializace a ilegálního obchodování, zajistit kvalitu a bezpečnost orgánů určených k transplantaci a zavést opatření spojující důvěrnost a sledovatelnost. Je samozřejmé, že v kontextu přeshraniční výměny orgánů a značných rozdílů mezi transplantačními systémy jednotlivých členských států lze těchto cílů dosáhnout pouze prostřednictvím lepší koordinace a spolupráce.
<P>
Domnívám se, že je velice důležité vytvořit evropskou databázi a přijmout společné jakostní a bezpečnostní normy. Zároveň však musíme dávat pozor, abychom nezaváděli nesmyslně přísná pravidla nebo nezvyšovali byrokratickou zátěž, jimiž bychom jenom zkomplikovali proces, který v současnosti funguje dobře a efektivně. Nejenže by to stálo v rozporu s našimi cíli...
<P>
(Předsedající řečníka přerušila)
<SPEAKER ID="361" NAME="Kristian Vigenin" AFFILIATION="S&amp;D">
(BG) Paní předsedající, pane komisaři, dámy a pánové, diskutujeme o tématu, které má ze své samotné podstaty přímý dopad pouze na omezený počet lidí, narozdíl od jiných záležitostí, jež jsou důležité pro zdravotní péči v celé Evropské unii. Na druhou stranu jde o předmět zvýšeného zájmu, a to ze dvou základních důvodů. Prvním z nich je ten, že transplantace jsou vnímány jako největší úspěch moderní medicíny. Druhým důvodem je, že v praxi jsou všichni občané potenciálními dárci, což vyvolává mnohé otázky nejrůznější povahy.
<P>
Dále chci zdůraznit, že lidský život je nesmírně cenný a že musíme vynaložit veškeré úsilí, abychom jej zachránili. Statistiky ukazují, jak výrazně se situace v jednotlivých členských státech liší. V některých zemích už byl vytvořen celý kvalitní systém, zatímco v jiných má systém zdravotní péče nesmírné potíže a transplantace jsou řazeny spíše do kategorie "exotické medicíny". Pacienti, kteří transplantaci potřebují, jsou nuceni uchylovat se k transplantační turistice, ačkoli si samozřejmě uvědomují vysoké riziko i to, že porušují zákony a etiku tím, že zachraňují svůj život za cenu násilné ztráty či zničení jiného.
<P>
Je důležité zabránit komercializaci dárcovství orgánů a zaručit, že poskytování orgánů žijícími dárci bude zcela bezplatné, a zároveň zajistit dárcům veškerou potřebnou péči a náhradu ušlého výdělku. Obzvlášť důležité je vytvořit transparentní systém monitorování orgánů v rámci Evropské unie, a to nejen před transplantací, ale i po ní.
<P>
Věřím, že navrhovaná směrnice zlepší dostupnost orgánů pro občany EU, kteří potřebují transplantaci, že zvýší důvěryhodnost dárcovského systému a podpoří výměnu osvědčených postupů, které bude možné aplikovat na nadnárodní úrovni.
<SPEAKER ID="362" NAME="Marina Yannakoudakis" AFFILIATION="ECR">
Paní předsedající, všichni podporujeme směrnice, které pomáhají zachraňovat životy, a já bych ráda panu zpravodaji poblahopřála k práci, kterou odvedl při přípravě zprávy, jež se zdá v podstatě jednoduchá, ve svých jednotlivostech je ale složitá.
<P>
V oblasti posmrtného dárcovství je řada citlivých záležitostí, jež je třeba vyřešit, například věc etiky, postavení rodiny zemřelého, otázka, zda by karty dárce měly být povinné, nebo jestli bychom evropské karty dárce vůbec měli zavést. Všechny tyto záležitosti musíme řešit s respektem, protože žádný vyloženě správný či špatný přístup neexistuje.
<P>
Otázka poskytování orgánů žijícími dárci je největší výzvou. Existuje zde důležitá hranice, kterou nelze překročit, a tou je zajištění toho, aby dárcovství bylo dobrovolné a bez finančního zisku.
<P>
Ve směrnici se podařilo dosáhnout rovnováhy mezi zajištěním dobré kvality posmrtného dárcovství a uznáním nezbytnosti poskytování orgánů žijícími dárci. Její přednost spočívá v zohlednění skutečnosti, že pouze posmrtné dárcovství nestačí pokrýt potřebu orgánů, a proto stanoví kontrolní mechanismy a vodítka pro zajištění toho, že poskytování orgánů žijícími dárci bude prováděno korektně, s ohledem na ochranu dárce i příjemce, na dobrovolném a bezplatném základě.
<P>
(Předsedající řečníka přerušila)
<SPEAKER ID="363" NAME="Horst Schnellhardt" AFFILIATION="PPE">
(DE) Paní předsedající, pane komisaři, dámy a pánové, já sám mám v týmu člověka, který se musel spolehnout na transplantaci orgánů. Viděl jsem, jak byl rád, že může využít jejích výhod. Zároveň jsem však viděl, jak musel čekat a jak byla kvalita jeho života omezená. Je proto důležité, abychom návrh přijali ihned. Každý rok zemře v Německu tisíc pacientů - a to je fakt - protože pro ně není žádný dostupný orgán, a z toho důvodu musíme tento nedostatek napravit a zaručit kvalitu. Bude to mít významný sociální dopad.
<P>
V Evropě máme ty nejlepší podmínky k tomu, abychom dosáhli výrazného zlepšení, a to díky existenci vnitřního trhu a evropským orgánům. Využijme těchto podmínek. Jsem rád, že jsme do směrnice zahrnuli to, že dárcovství musí být dobrovolné a bezplatné, což zaručí zachování úcty k lidské důstojnosti.
<P>
Co se týká poklesu počtu dárců, chtěl bych požádat Komisi - už to mnohokrát dokázala - aby v Evropě vytvořila atmosféru diskuse a informovanosti a usnadnila tak kladné přijetí směrnice občany. Nedomnívám se, že by bylo nutné harmonizovat různorodé systémy. Potřebujeme je spíš zkoordinovat a myslím si, že stanovení transplantačního koordinátora v nemocnicích je významným krokem.
<P>
(Předsedající řečníka přerušila)
<SPEAKER ID="364" NAME="António Fernando Correia De Campos" AFFILIATION="S&amp;D">
(PT) Paní předsedající, paní Jiménezová, pane komisaři, schopnost nahradit zničené lidské orgány těmi od jiné osoby a předejít jejich odmítnutí je jedním z velkých úspěchů současné medicíny. Evropské srovnání ukazuje rozdíly. Ukazuje, že průměrné země jako například Portugalsko si v podobných srovnáních vedou velice dobře a že větší země jako například Španělsko jsou dnes vnímány jako přední země, pokud jde o organizaci a osvědčené postupy.
<P>
Existují určité zásady a metody, které je třeba zajistit. Zaprvé, rozšiřování jakýchkoli vědeckých poznatků a informací, které povedou ke zvýšení počtu žijících dárců poskytujících orgány a díky nimž bude zároveň posmrtné dárcovství obecným jevem. Zadruhé, zákaz komerčního dárcovství nejen ve členských státech, ale i mimo ně, zákaz transplantační turistiky a boj s obchodováním s orgány. Zatřetí, aktivní propagace dárcovství v nemocnicích jako způsobu překonání nedostatku orgánů.
<P>
Za poslední, paní předsedající, zajištění rovného přístupu k transplantacím pro všechny, kdo je potřebují a splňují pro ně podmínky podle jednotných klinických kritérií, podle zásady univerzálního přístupu ke zdraví: paradigmatu sociální Evropy, na něž jsme hrdí. Blahopřeji zpravodajům k odvedené práci.
<SPEAKER ID="365" NAME="James Nicholson" AFFILIATION="ECR">
Paní předsedající, nejprve bych rád poděkoval oběma zpravodajům, kteří na těchto zprávách velmi tvrdě pracovali a společně vytvořili vynikající výsledek a zároveň reálný plán pro dárcovství a transplantaci orgánů v rámci celé Evropy.
<P>
Všichni si ta čísla dobře uvědomujeme - každý rok potřebují transplantaci tisíce lidí po celé Evropě. S ohledem na to jsem rád, že hodláme společně usilovat o navýšení počtu rejstříků dárců orgánů prostřednictvím podpory různých typů registrace a posilování přeshraniční spolupráce, což umožní vytvářet nejvhodnější dvojice dárců a příjemců. Pro mě je klíčovou záležitostí zvyšování všeobecného povědomí a myslím si, že tyto zprávy k tomu mohou přispět.
<P>
Také mohu říci, že rád vidím, že jsme ve zprávách zdůraznili klíčové zásady, a to altruistický charakter, dobrovolnost a bezplatnost dárcovství orgánů. Je to důležité, pokud chceme občany podporovat v dárcovství a zajistit kvalitu a bezpečnost celého systému. Mnoho životů už bylo zachráněno. Mnoho dalších může být zachráněno. Doporučuji přijetí zprávy.
<SPEAKER ID="366" NAME="Theodoros Skylakakis" AFFILIATION="PPE">
(EL) Paní předsedající, směrnice, o níž dnes diskutujeme, se bude v následujících letech s pokrokem v medicínské technologii a genetice dotýkat čím dál tím více lidí. Nemůžeme dnes přesně stanovit, kolika transplantací se bude jednou týkat tato směrnice, která se může stát mnohem důležitější, než si umíme představit.
<P>
Proto je dobré, že její text má pevné základy v altruismu a dobrovolném dárcovství a požaduje po členských státech přijetí velmi přísných opatření. Jednou nevýhodou kompromisu, o němž budeme hlasovat, však je, že ve srovnání s textem, o kterém jsme hlasovali původně, rozmělňuje kontrolní mechanismy, neboť říká, že bude existovat buď kontrola, nebo "audit," zatímco původní text počítal jak s kontrolou, tak hodnocením organizací, které budou provádět transplantace a poskytovat orgány. Je to slabá stránka textu, ale věřím a doufám, že ne závažná. Považuji však za důležité na ni upozornit, neboť transparentnost je v otázce transplantací klíčová.
<SPEAKER ID="367" NAME="Zbigniew Ziobro" AFFILIATION="ECR">
(PL) Paní předsedající, transplantace a transplantologie potřebují naši silnou podporu a především potřebují, jakožto součást zdravotnických služeb, lepší organizaci a koordinaci. Je však také mimořádně důležité zvýšit důvěru společnosti v tento obor medicíny, obzvlášť proto, že evropská veřejnost je tak často upozorňována na nejrůznější problémy, včetně ilegálního obchodování s orgány z neznámých zdrojů.
<P>
Jako polský nejvyšší státní zástupce jsem dohlížel na vyšetřování případu, v němž bylo zjištěno množství nesrovnalostí v získávání orgánů, a to včetně nelegálních plateb lékařům, které je měly motivovat ke hledání informací o dárcích s podezřením na mozkovou smrt. Dodáním informací o jediném dárci si mohli polští lékaři vydělat víc než celý měsíční plat.
<P>
V oblasti transplantací si společnost musí být jistá, že se vše provádí v souladu s právními předpisy, transparentně a bez jakýchkoli postranních zájmů a že tento ušlechtilý lékařský postup nebude zneužíván jako zástěrka jiných ohledů než záchrany lidského života. Důvěra je naprosto zásadní.
<SPEAKER ID="368" NAME="Françoise Grossetête" AFFILIATION="PPE">
(FR) Paní předsedající, pane ministře, pane komisaři, naše dnešní rozprava ukazuje, že důkazy jsou alarmující a že pro to, abychom se s touto výzvou vypořádali, musíme posílit přeshraniční výměnu orgánů a propojit tak dárce a příjemce. Ukazuje také, že vzhledem k délce čekacích lhůt bude neuskutečnění takového kroku znamenat pro pacienty velmi malou šanci na získání potřebných orgánů.
<P>
Společné závazné normy kvality a bezpečnosti darovaných orgánů v 27 členských státech musí být přijaty s naprostou nezbytností, aby se zlepšila úroveň přeshraniční výměny orgánů a zvýšily se míry dárcovství. Proto je v této záležitosti nutný evropský rámec.
<P>
Musíme být samozřejmě mimořádně obezřetní, co se týče ilegálního obchodování s orgány. Musí být zavedena veškerá dostupná opatření pro boj s mafiánskými sítěmi a transplantační turistikou. Zároveň je ale potřeba neztěžovat poskytování orgánů žijícími dárci, které musí zůstat záležitostí svobodné a informované volby. Musíme zaručit zásadu dobrovolnosti transplantací a zabránit tlakům na potenciální dárce.
<P>
Musíme proto podporovat ty pacienty, kteří se rozhodnout pro záchranu životů věnovat své orgány, neboť riziko odmítnutí je při těchto transplantacích podstatně nižší než v případě orgánů pocházejících od zemřelých dárců.
<P>
Ráda bych také varovala ty, kteří by z etických důvodů chtěli v Evropě omezit poskytování orgánů od žijících dárců, a upozornila je na rizika obchodování s orgány. Poskytování orgánů od žijících dárců musí být v první řadě velice přísně regulováno, a to je jediné řešení.
<SPEAKER ID="369" NAME="David Casa" AFFILIATION="PPE">
(MT) Paní předsedající, jak zmínil pan komisař, v rámci Evropské unie čeká na transplantaci orgánů kolem 56 000 osob. Pro mnoho z těchto pacientů, jak už bylo řečeno, může transplantace znamenat rozdíl mezi životem a smrtí, a proto věřím, že jde o významné kroky, které si zaslouží další diskuzi. Opatření přímo nezvýší množství orgánů k transplantaci, ale zavedení jednotných metod v členských státech by mělo zvětšit míru důvěryhodnosti a posílit spolehlivost jednotlivých zemí, což dále povede k nárůstu počtu darovaných orgánů jak v rámci států, tak mezi nimi navzájem.
<P>
Některé z problémů zmíněných ve zprávě nelze vyřešit přímo. Oceňuji však snahy zpravodajů o zvýšení povědomí o této záležitosti a doufám, že budou v nezávazné podobě připojeny ke konečnému znění dokumentu. Na závěr bych panu komisaři Dallimu a zpravodajům rád poblahopřál k dobře odvedené práci na tomto citlivém tématu.
<SPEAKER ID="370" NAME="Daciana Octavia Sârbu" AFFILIATION="S&amp;D">
(RO) Transplantace a dárcovství orgánů každým rokem zachraňují a prodlužují životy tisíců evropských občanů. Je nešťastné, že tisíce dalších pacientů umírají, zatímco čekají na transplantaci, ačkoli v rámci Evropské unie existují vhodní dárci. Jde o obtížnou a kontroverzní záležitost, která vyvolává důležité otázky. Parlament prostřednictvím této zprávy potvrzuje společný názor, že jakýkoli komerční aspekt celého procesu, který by mohl vést k prodeji a nákupu orgánů, je nelegální.
<P>
Je zásadní, abychom schválili a zavedli efektivní systém co nejrychleji to bude možné, nejenom proto, že tak zachráníme životy pacientů, ale také proto, že takový systém sníží poptávku po orgánech, které by jinak byly získávány ilegálně za účelem zisku nebo dokonce proti vůli dárců.
<SPEAKER ID="371" NAME="Izaskun Bilbao Barandica" AFFILIATION="ALDE">
(ES) Paní předsedající, ráda bych všem poblahopřála k této iniciativě, neboť pro mnohé lidi znamená zvýšení předpokládané délky života a mění solidaritu a bratrství v něco víc než jen slova.
<P>
Baskicko (Euskadi) drží světový rekord v dárcovství orgánů. V roce 2009 jsme měli 38,5 darování na každý milion obyvatel. To znamená, že každý rok provedeme 60 transplantací ledvin a 30 transplantací jater na každý milion obyvatel. Ve Spojených státech jsou tato čísla 54,7 a 21,4, v Evropě 35,1 a 13,4 a ve Španělsku 48,8 a 24,6.
<P>
Tento úspěch je výsledkem systému používaného v nemocnicích za účelem zajištění dárcovství a procesu zlepšování organizace a zvyšování obecného povědomí, což jsou dvě myšlenky, které je nutné podpořit. Je také výsledkem práce zahájené v roce 1986, kdy byl vytvořen regionální systém koordinace transplantací: další příklad, jak mohou regiony přispět celé Evropě.
<SPEAKER ID="372" NAME="Frieda Brepoels" AFFILIATION="Verts/ALE">
(NL) Přibližně před dvěma lety přijal Evropský parlament zprávu Adamose Adamou ohromující většinou. Zpráva se poprvé věnovala politikám v oblasti dárcovství a transplantace orgánů na úrovni EU. Bylo mi velkým potěšením, že jsem se na ní jako jedna ze stínových zpravodajů mohla podílet.
<P>
Dnes mohu s nesmírným potěšením říci, že zpravodaj, pan Mikolášik, a jeho stínoví zpravodajové odvedli skvělou práci a i v tomto krátkém časovém úseku úspěšně dosáhli dohody s Radou už při prvním čtení. Klíčové body z oné dva roky staré zprávy byly z větší části zahrnuty a posloužily jako základ. Proto doufám, že tato směrnice a akční plán poslouží ke zvýšení počtu dárců orgánů v Evropské unii, takže pacienti už nebudou muset končit na čekacích listinách.
<SPEAKER ID="373" NAME="Krisztina Morvai" AFFILIATION="NI">
Paní předsedající, ráda bych pana zpravodaje poprosila o ujasnění dvou záležitostí. Jednou z nich je systém "předpokládaného souhlasu" a systém "předpokládaného nesouhlasu". Chápu to tak, že tyto dva systémy fungují ve členských státech zároveň. Podle jednoho z nich se předpokládá, že zemřelý dárce by býval souhlasil s transplantací. Zdá se očividné, že z hlediska počtu dostupných transplantací je tento systém mnohem efektivnější. Nebylo by tedy vhodné doporučit všem členským státům, aby systém předpokládaného souhlasu zavedly?
<P>
Druhou záležitostí je anonymita versus sledovatelnost. Zdá se, že mezi nimi existuje určitá kontroverze. O co přesně jde? Co je konkrétně anonymita a sledovatelnost?
<SPEAKER ID="374" NAME="Alf Svensson" AFFILIATION="PPE">
(SV) Paní předsedající, okolo 95 % nás všech říká, že bychom si přáli transplantaci orgánu, kdyby nám to prodloužilo život. K dárcovství orgánů je však připravena zhruba pouhá polovina z nás. Proto potřebujeme v této oblasti ovlivnit veřejné mínění.
<P>
Můžeme zlepšit koordinaci? Zajisté. Srdce odebrané z těla zemřelé osoby je životaschopné pouhé čtyři hodiny. Tak tomu bylo dříve. Avšak dnes, pokud se rozhodneme využít moderních lékařských technologií vyvinutých pro transplantace, je životaschopné až 24 hodin.
<P>
Máme dnes rovněž lékařské znalosti, které nám umožňují "vyčistit" či obnovit plíce, řeknu-li to jednoduše, takže mohou být využity pro transplantaci způsobem, který by byl dříve nemyslitelný. Je známou skutečností, že plíce jsou životaschopné pouhé dvě hodiny po úmrtí.
<P>
Usilujme o to, aby byly vědecké poznatky plně využívány v praxi. Věřím, že je to základní předpoklad pro to, aby se koordinace stala skutečností a nezůstala jen tématem diskuzí.
<SPEAKER ID="375" NAME="Janusz Władysław Zemke" AFFILIATION="S&amp;D">
(PL) Děkuji vám mnohokrát za příležitost promluvit. Chci se vrátit k něčemu, co je podle mého názoru zcela základní záležitostí.
<P>
V různých členských státech Evropské unie jsou pro určování potenciálních dárců používány zcela různé metody. V některých zemích se od potenciálního dárce vyžaduje písemný souhlas, zatímco v jiných se předpokládá, že pokud neexistují žádné námitky, orgán může být dárci odebrán. Tato opatření mají samozřejmě zcela zásadní vliv na počet dárců. V souvislosti s tím bych se chtěl zeptat zástupce Evropské komise, zda by Komise neměla aktivněji podporovat druhou možnost, kdy není písemný souhlas zapotřebí? Kdyby mohly být orgány odebírány každému, kdo proti tomu nevyjádřil námitky, stačilo by to k radikálnímu zvýšení počtu dárců.
<SPEAKER ID="376" NAME="Angelika Werthmann" AFFILIATION="NI">
(DE) Paní předsedající, dámy a pánové, na seznamech čekatelů na transplantaci orgánů je přes 55 000 pacientů. Téměř 10 lidí každý den během čekání zemře.
<P>
Transplantace orgánů - ano, samozřejmě, ale opravdu jedině dobrovolná, s vyjádřením souhlasu a bezplatná, aby bylo možné bojovat proti ilegálnímu obchodování s orgány, a samozřejmě založená na nejvyšší dostupné kvalitě a bezpečnosti pro všechny zúčastněné.
<SPEAKER ID="377" NAME="Elżbieta Katarzyna Łukacijewska" AFFILIATION="PPE">
(PL) Jsem ráda, že otázka dárcovství a transplantace orgánů je pro španělské předsednictví prioritou, neboť se dá říci, že jde o věc života a smrti. Navzdory skutečnosti, že počet transplantací každý rok roste, počet čekatelů na transplantaci neklesá.
<P>
Navzdory rostoucímu společenskému povědomí je zřejmý výrazný nepoměr mezi členskými státy v oblasti dárcovství a transplantologie. Z toho důvodu je důležité kromě vytvoření evropského modelu pro dárcovství a transplantace, který by využil osvědčených postupů a nejlepších řešení, i zvyšovat společenské povědomí a přijatelnost. Proto jsem ráda, že jako vzor pro navrhovaná opatření posloužilo Španělsko, dosahující nejlepších výsledků jak v počtu dárců a provedených transplantací, tak v získávání široké společenské podpory pro myšlenku dárcovství a transplantace orgánů.
<SPEAKER ID="378" NAME="Ricardo Cortés Lastra" AFFILIATION="S&amp;D">
(ES) Paní předsedající, paní Jiménez García-Herrerová, dovolte mi začít tím, že vám řeknu, že pocházím z Kantábrie, malého španělského regionu s počtem 61 dárců na milion obyvatel, nejvyšším ve Španělsku i v Evropě. Rád bych poblahopřál panu Perellovi a panu Mikolášikovi k jejich zprávě a k podpoře návrhu směrnice, která přichází jako odpověď na nedostatek orgánů v Evropské unii.
<P>
Úspěch Španělska lze využít jako příkladu pro zbytek Evropské unie, s prvky jeho systému jako například příslušné vnitrostátní orgány, sledovatelnost orgánů a žijící dárci.
<P>
Také bych rád poblahopřál španělskému předsednictví k tomu, že vyjádřilo svoji pevnou podporu této záležitosti jakožto jedné ze svých priorit.
<P>
Dámy a pánové, jak víte, na čekacích listinách se v současné době nachází téměř 56 000 pacientů. Míry dárcovství a dostupnost orgánů se od jedné evropské země ke druhé výrazně liší. Nedostatek orgánů je klíčovým faktorem ovlivňujícím transplantační programy. Dostupné osvědčené postupy přináší v některých státech mnohem větší výhody než v jiných. Z toho důvodu - a teď už budu končit - je přijetí této zprávy zcela zásadní pro zlepšení situace ve všech členských státech.
<SPEAKER ID="379" NAME="Salvatore Iacolino" AFFILIATION="PPE">
(IT) Paní předsedající, paní Jiménez García-Herrerová, pane komisaři, dámy a pánové, v současné době je lidem často upíráno právo na transplantaci. Upírání tohoto práva je možná jednou z nejzávažnějších okolností, co se týče sociální péče, zejména s ohledem na psychologické následky, a přesto stále přetrvává chronická nerovnost mezi počtem lidí na čekacích listinách a počtem pacientů, kteří transplantovaný orgán dostanou. Proces dárcovství je navíc velice citlivou otázkou, pokud jde o zdravotní a právní záležitosti, a často jej komplikují postupy, jež jsou obvykle spíše těžkopádné a pomalé, namísto toho, abychom reakci zdravotnictví urychlovali.
<P>
Evropská unie se proto musí zavázat, že bude zajišťovat skutečnou solidaritu a dobrovolné aktivity, aniž by opatření byla méně závazná, a to prostřednictvím zvyšování odborného charakteru a kultury dárcovství jako takové. Přijetí jednotných jakostních norem je proto rozhodným krokem vpřed, který musíme vnímat pozitivně jako součást cíle, k němuž může dále přispět Světová zdravotnická organizace.
<SPEAKER ID="380" NAME="Karin Kadenbach" AFFILIATION="S&amp;D">
(DE) Paní předsedající, tuto rozpravu jsem sledovala velice pozorně. Slova vyvolávají v člověku představy. Několikrát jsme dnes slyšeli o ilegálním obchodování s orgány - o nelegální činnosti a o obchodu. Myslím si, že tato směrnice stanoví zcela jasně, že obchodování s orgány je samo o sobě nelegální činností. Nesmíme vyslat signál, že by obchodování s orgány mohlo být za určitých okolností legální.
<P>
Ráda bych vyzvala poslance, aby zdůrazňovali, a to i ve sdělovacích prostředcích, že požadujeme dárcovství orgánů, jinými slovy činnost, při níž chce jedna strana pomoci druhé žít déle, ale neočekává za to nic jiného než vděčnost. Nemůže tak existovat žádné ilegální obchodování s orgány, protože není dovoleno žádné obchodování s orgány. Existuje pouze dárcovství orgánů.
<SPEAKER ID="381" NAME="Trinidad Jiménez García-Herrera" LANGUAGE="ES">
Paní předsedající, pane komisaři, dámy a pánové, ráda bych všem politickým skupinám a všem řečníkům poděkovala za podporu a konstruktivní tón jejich projevů. Ráda bych také vyjádřila svoji spokojenost, neboť dohodou, jíž v dnešní rozpravě dosáhneme, zároveň celý proces uzavíráme.
<P>
Kromě potíží s přípravou právních předpisů týkajících se technických aspektů, které by se s pokrokem vědy mohly měnit, jsme se museli vypořádat s praktickými problémy zavádění Lisabonské smlouvy v období šesti měsíců. Španělské předsednictví by proto rádo upřímně poděkovalo všem evropským orgánům - Parlamentu, Komisi a Radě - a všem členským státům za jejich spolupráci při dokončování tohoto úkolu. Byl to úkol, který zahrnoval jednak flexibilitu a adaptaci, jednak zodpovědnost a touhu po konsenzu, jež byla dnes odpoledne jasně vyjádřena.
<P>
Dámy a pánové, podařilo se nám, aby byla Unie pro veřejnost efektivnější a relevantnější, a to by nás mělo těšit. Zároveň však, jak sami víte, práce přijetím této směrnice nekončí. Právě naopak, je třeba nadále pracovat na zajištění toho, aby myšlenka ochrany veřejného zdraví, již jsme následovali a také dosáhli, zůstala po provedení směrnice do vnitrostátních právních předpisů zachována.
<P>
Potřebujeme dále pracovat na vytváření větší míry solidarity a ochraně společenské hodnoty, již si přejí všichni, kdo se na vytváření a uvádění této směrnice do praxe podíleli. Máme před sebou také hodně práce na akčním plánu, který nám nabízí jedinečnou příležitost pro další poučení, přizpůsobení a zlepšení.
<P>
Ještě jednou velice děkuji všem parlamentním skupinám za jejich podporu a konstruktivní přístup. Společně toho dosáhneme. Už jsme toho dosáhli.
<SPEAKER ID="382" NAME="John Dalli">
člen Komise. - Paní předsedající, jsem přesvědčen, že po velice dobré spolupráci mezi Komisí, Parlamentem a Radou se nám podařilo dosáhnout shody ve všech klíčových oblastech. Ještě jednou bych rád poblahopřál a poděkoval Dr. Mikolášikovi a panu Perello Rodriguezovi za jejich příspěvek.
<P>
Věřím, že prostřednictvím zajištění norem vysoké jakosti a bezpečnosti lidských orgánů bude navrhovaná směrnice velkým přínosem pro evropské pacienty. Směrnice přinese srovnatelné bezpečnostní normy v celé Unii a vyšší důvěryhodnost transplantačních systémů. Jsem přesvědčen, že navrhovaná směrnice plní nároky jak na ochranu údajů občanů, tak na sledovatelnost orgánů, a že nepřímo přispívá k boji proti obchodování s orgány.
<P>
Není to řešení všech problémů v oblasti transplantace orgánů; tato směrnice však poskytuje rámec, vyjasňuje hranice zodpovědnosti a stanoví některé normy. Musí však být vykonáno ještě mnohé v oblastech organizace našich nemocnic, sběru a šíření informací, přesné charakterizace orgánů a opatření proti ilegálnímu obchodování. V tomto kontextu přispěje k řešení sledovatelnost, ta ale závisí i na prosazování členskými státy.
<P>
Členským státům je poskytnuta velká míra flexibility a doufáme, že všechny členské státy budou celé záležitosti věnovat náležitou pozornost. Příslušné orgány, ustanovené jednotlivými státy, by měly mít adekvátní vybavení a zdroje, aby mohly zajistit sběr a kontrolu údajů, sledovatelnost, dodržování norem, charakterizaci orgánů, transplantace a provádění účinného dohledu, aby hlásily nežádoucí účinky a reakce, což nám všem v budoucnu umožní minimalizovat rizika.
<P>
Paní předsedající, paní úřadující předsedkyně Rady, vážení poslanci, z příspěvků vážených poslanců v této rozpravě je zřejmé, že kompromisní znění, které dnes před námi leží, odpovídá zájmům všech. Děkuji vám za vaše příspěvky, vaši spolupráci a vaši podporu.
<P>
Tabulka pozměňovacích návrhů k návrhu směrnice Evropského parlamentu a rady na jakostní a bezpečnostní normy pro lidské orgány určené k transplantaci
<P>
- C6-0480/2008 -
<P>
Zpravodaj: Miroslav Mikolášik (PPE)
<P>
Pozměňovací návrhy:
<P>
Přímo přijatelné: pozměňovací návrh 106 (Text jako celek, blok č. 1, kompromisní pozměňovací návrh): Komise souhlasí s přijetím kompromisního znění textu legislativními orgány.
<SPEAKER ID="383" NAME="Miroslav Mikolášik" LANGUAGE="SK">
Děkuji vám za vaše příspěvky k této diskuzi a vyjadřuji hluboké přesvědčení, které jsme, myslím, během rozpravy všichni sdíleli, že tato směrnice přesahuje politické kontroverze, protože je o lidech, je o pacientech a je ve prospěch záchrany života.
<P>
Věřím, že více orgánů a více úspěšně léčených pacientů pomůže vrátit více lidí do plnohodnotného života, k jejich rodinám, na nové nebo původní místo v pracovním procesu a změní kvalitu jejich života rozhodujícím způsobem.
<P>
Otevřenost, přístupnost, bezpečnost, kvalita, dostupnost, altruismus, více žijících dárců, bezplatnost a dobrovolnost - to jsou všechno zásady, které jsme v této směrnici společně zohlednili.
<P>
Věřím, že tato směrnice poskytne více orgánů i díky posílené spolupráci a výměně mezi jednotlivými zeměmi bez ohledu na hranice a že to členské státy EU novým a rozhodujícím způsobem spojí.
<P>
Věřím, že díky této směrnici všichni přispějeme k dosažení toho, co jsme si předsevzali na začátku: více konsenzu, více lásky, více spolupráce a hlavně více šťastných pacientů.
<SPEAKER ID="384" NAME="Andrés Perelló Rodríguez" LANGUAGE="ES">
Paní předsedající, skutečnost, že Parlamentu se podařilo přijmout první směrnici od vstupu Lisabonské smlouvy v platnost již během prvního čtení, a to navzdory náročnému krizovému období v Evropě i ve světě, jímž nyní procházíme, vypovídá mnoho o citlivosti této sněmovny. Posiluje to rovněž důvěru v demokratické instituce a ukazuje, že poslanci tohoto Parlamentu se chtějí posunout vpřed a dosáhnout pokroku stejným tempem jako věda a se stejnou vůlí a mírou solidarity jako evropská společnost.
<P>
Nevím, jestli jsme učinili všechno zcela dobře, nebo zda jsme toho mohli učinit více, ale rád bych odstranil veškeré pochybnosti, které mohly vzniknout. Jsem si jistý, že pokud splníme vše, co se chystáme v tomto Parlamentu přijmout, umožníme lidem déle žít a zabráníme páchání jakékoli kriminality související s obchodováním s orgány v EU. K takové kriminalitě může docházet jinde ve světě, ale rozhodně to není případ Evropské unie.
<P>
Proto pokud v důsledku některých projevů u někoho jisté pochybnosti stále přetrvávají, jak řekli moji kolegové, rád bych je odstranil. Nebyl to náš úkol. Snažili jsme se respektovat svědomí všech, pravidla etiky a morálky, a zároveň neztrácet z dohledu základní cíl: aby ani jediný Evropan nemusel zůstat bez transplantace orgánu, který potřebuje k životu, neboť dokážeme zajistit více transplantací, a tím také omezíme obchodování s orgány.
<P>
Z toho důvodu - a nyní už budu končit - sice nevím, zda se nám vykonanou prací podařilo ochránit svědomí všech z nás, jsem si však naprosto jistý, že zachráníme mnoho životů. To byl náš úkol a ten se nám podařilo splnit.
<SPEAKER ID="385" NAME="Předsedající">
Společná rozprava je ukončena.
<P>
Hlasování se bude konat ve středu 19. května 2010.
<P>
(Zasedání, které bylo přerušeno v 16:25, bylo znovu zahájeno v 16:30)
<P>
Písemná prohlášení (článek 149)
<SPEAKER ID="883" NAME="Jim Higgins  " AFFILIATION="PPE">
písemně. - Vítám nový právní předpis upravující jakostní a bezpečnostní normy pro dárcovství orgánů v EU. Především zavedení praktických opatření, která pomohou zajistit, že orgány nutné pro život nebudou promrhány, například prostřednictvím vytvoření celoevropské databáze orgánů. Nový předpis zachrání mnoho životů a optimalizuje dárcovství orgánů tím, že umožní členským státům sdílení orgánů. Před přijetím tohoto předpisu nebyl orgán využit, pokud v konkrétním členském státě neexistoval žádný vhodný příjemce. Nyní může orgán získat některý z 56 000 evropských občanů čekajících na transplantaci. Toto nařízení představuje důležitý rámec, na jehož základě je třeba v jednotlivých členských státech tuto záležitost dále rozvíjet. V Irsku potřebujeme nezávislou instituci, která bude monitorovat transplantace a využívání darovaných orgánů. V současné době jsou Irsko a Malta jedinými zeměmi EU, které nemají žádný vnitrostátní úřad pro transplantaci orgánů dohlížející na maximální využití lidských orgánů. Abychom zkrátili seznamy čekatelů na transplantaci, což je jedním z hlavních cílů usnesení, potřebujeme zvýšit úroveň dárcovství mezi občany EU - v Irsku by se tak mohlo stát prostřednictvím zavedení vládou podporovaného informačního programu.
