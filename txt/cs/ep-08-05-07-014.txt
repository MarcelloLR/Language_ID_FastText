<CHAPTER ID="014">
Revize směrnice Rady 94/45/ES ze dne 22. září 1994 o zřízení evropské rady zaměstnanců (rozprava)
<SPEAKER ID="109" NAME="Předsedající">
Dalším bodem je prohlášení Komise o revizi směrnice Rady 94/45/ES ze dne 22. září 1994 o zřízení evropské rady zaměstnanců.
<SPEAKER ID="110" NAME="Vladimír Špidla">
člen Komise. - (CS) Děkuji vám za podnět k diskusi o dvou úzce souvisejících otázkách, Evropských radách zaměstnanců a odpovědném provádění restrukturalizací, které Komise považuje za obzvláště důležité a v nichž jsme za poslední rok značně pokročili.
<P>
Pokud jde o Evropskou radu zaměstnanců, Komise usoudila, že pro zlepšení právního rámce Evropských rad zaměstnanců je nutná akce Společenství, neboť Evropské rady zaměstnanců nejsou v případě restrukturalizací řádně konzultovány, existuje právní nejistota při provádění směrnice, je třeba dosáhnout lepšího propojení mezi informováním a konzultacemi pracovníků na národní a nadnárodní úrovni i mezi příslušnými směrnicemi.
<P>
Je vám známo, že Komise zahájila 20. února druhou konzultaci se sociálními partnery týkající se revize směrnice, přičemž navrhla několik směrů, jimiž by se tato směrnice měla ubírat s cílem vyřešit výše uvedené problémy. Jedná se především o změnu definic, posílení ustanovení, která se použijí v případě nedosažení dohody, školení zaměstnanců, úpravu dohod v případě významných změn, jako například sloučení podniků, zavedení dohodnutého systému pro vzájemné propojení mezi dialogem na národní a nadnárodní úrovni.
<P>
Tato konzultace je krokem, který předchází předložení legislativního návrhu Komise, avšak poskytla rovněž sociálním partnerům možnost jednat o dané otázce. Sociální partneři jsou jistě v nejlepší pozici pro zajištění významného pozitivního dopadu revize směrnice. Komise je proto vyzvala k jednání o Evropských radách zaměstnanců. Evropská konfederace odborových svazů nakonec prohlásila, že nebyla schopna s organizacemi zaměstnavatelů zahájit negociační jednání o Evropských radách. Jménem Komise jsem se však na sociální partnery obrátil s novou výzvou, aby plně přispěli ke zlepšení rámce, jimž se tyto subjekty řídí. Komise v současné době dokončuje hodnocení dopadů možností, které se otevírají pro akci Společenství s ohledem na odpovědi a příspěvky sociálních partnerů.
<P>
Pokud závěry tohoto hodnocení potvrdí, že nejvýhodnější možností pro vyřešení stávajících problémů je revize směrnice a pokud sociální partneři nebudou reagovat na poslední výzvu, jež jim byla určena, navrhnu v létě členům Komise, abychom přijali vyrovnaný legislativní návrh, který zohlední všechny vyjádřené názory a zájmy různých stran.
<P>
Evropské rady zaměstnanců totiž musí dostat nový impulz, rozvíjet skutečný nadnárodní dialog a mít možnost plně zastávat svou úlohu při předjímání a uskutečňování změn. Musí být efektivnější, silnější a účinnější. Komise bude v této otázce, která je jednou z jejich priorit pro rok 2008, usilovat o úzkou spolupráci s Parlamentem i Radou.
<P>
Druhé téma - restrukturalizace: restrukturalizace představují nezbytnou reakci na proces významných hospodářských a sociálních změn v Evropě souvisejících s technologickým pokrokem, globalizací a stárnutím populace jakož i nezbytné kroky umožňující čelit globálnímu oteplování a hrozbám pro životní prostředí. Je jisté, že hlavní odpovědnost při procesu přizpůsobování mají podniky, neboť jsou obeznámeny s podmínkami na trhu a s technologiemi a berou na sebe rizika související s rozhodnutím o restrukturalizaci.
<P>
Sociální, hospodářský a regionální dopad těchto restrukturalizací, zvláště těch nejrozsáhlejších, je však takový, že nelze opomíjet úlohu, kterou mohou v jednotlivých fázích procesu přizpůsobování hrát též subdodavatelé, podniky a zaměstnanci a jejich zástupci. Ze stejných důvodů vyžaduje přizpůsobení hospodářským změnám rovněž veřejná opatření zaměřená nejen na vytvoření celkového rámce příznivého pro hospodářskou konkurenceschopnost, ale také na cílenou podporu předjímání přípravy a sociálně odpovědného řízení restrukturalizací.
<P>
Podnik je spolu s územím první úrovní, na níž se proces restrukturalizace odehrává, a je tedy nezbytné na jedné straně vytvořit podmínky, jež umožní podnikům rychle se rozvíjet a zachovat si konkurenceschopnost, na druhé straně zařídit, aby podniky projevovaly svou sociální, společenskou a územní odpovědnost prostřednictvím předjímání změn, efektivního a včasného sdílení důležitých informací se všemi zúčastněnými stranami, a zejména prostřednictvím zavedení mechanismů pro přípravu zaměstnanců a území na předvídatelné restrukturalizaci.
<P>
Sociální partneři se v roce 2003 dohodli na orientačním rámci, který odpovídá těmto požadavkům. Na základě tohoto rámce vypracovali operativní směrnice. Směrnice jsou ovšem v současné době jen málo využívány. Z tohoto důvodu Komise brzy představí zprávu za účelem podpořit sociální partnery v dalších krocích v této oblasti, například efektivnější implementací těchto orientací a také přes rozšíření záběrů zásad a definování způsobu provádění více méně závažných realizací.
<P>
Rád bych zdůraznil, že Komise je ochotna s Parlamentem co nejvíce spolupracovat, pokud jde o obě prioritní otázky, tedy Evropské rady zaměstnanců a restrukturalizace, a rovněž sociální agendu a to v míře přesahující rámec tohoto dnešního prohlášení.
<SPEAKER ID="111" NAME="Philip Bushill-Matthews">
jménem skupiny PPE-DE. - Pane předsedající, mám mnoho funkcí, nejsem pouze koordinátorem největší politické skupiny v Parlamentu, ale také někdo, kdo měl během minulého volebního období hlavní roli při diskusích o tomto souboru zákonů, a především někdo, kdo během předchozí podnikatelské kariéry rady zaměstnanců v mnoha různých podnicích skutečně zavedl: někdo, kdo zásadně věří v rozvoj informací a konzultace a kdo ví, které věci fungují, a které nikoli - zcela jistě skutečný znalec této filozofie.
<P>
Pane komisaři, je vskutku vrcholnou ironií, že by tato otázka, v níž jde především o sociální dialog a o to, aby se dvě strany výrobního odvětví spojily, měla klopýtnout na prvním schodě jenom proto, že se o ní Evropská konfederace odborových svazů odmítá bavit. Chválím vás za to, že jste se snažil a stále snažíte zahájit dialog. Ale pokud tvrdíte, že právní předpisy zavedete i tehdy, nedojde-li k dialogu, jak to má obě strany k dialogu přimět? Jak bude potrestána strana, která nebyla ochotná diskutovat? Navrhuji vám - a říkám to s těžkým srdcem - že pro vás je, pane komisaři, řešením, abyste při "zkoumání možností" ve všech návrzích vzal v úvahu fakt, že jedna strana byla k diskusím připravena, a druhá nikoli.
<P>
Na závěr chci podotknout, že ve světě, který je čím dál více globalizován, a vzhledem k samozřejmé potřebě restrukturalizovat společnosti, aby udržely krok, mají otázky informací a konzultací se zaměstnanci kritický význam. K čemu však dochází? K selhání sociálního dialogu, k selhání sociálního partnerství a k selhání právě těch, kteří by měli jít příkladem. Tím, že odmítají vyjednávat, evropské odbory nejenže nedostály svému poslání, ale nenaplnily očekávání zaměstnanců, které údajně zastupují. Až se tato problematika nakonec dostane do Parlamentu, musíme jako poslanci zaručit, abychom neselhali i my.
<SPEAKER ID="112" NAME="Harlem Désir">
jménem skupiny PSE. - (FR) Pane předsedající, pane komisaři, dámy a pánové, směrnice o evropských radách zaměstnanců byla v době svého přijetí v roce 1994 naprostou novinkou. Ačkoli stanovila pouze minimální požadavky, udělila zaměstnancům podniků, které působí ve Společenství, právo na to, aby byli informování a konzultování, a byla jednou ze základních složek evropského pracovního práva. Dnes však pokulhává za změnami podnikové reality a za důrazem, který je při řízení společností kladen na finance, a dokonce za ostatními směrnicemi o informování a konzultování zaměstnanců, které byly od té doby přijaty. Je proto zcela nezbytné podrobit ji revizi, zaručit, že v podnicích, které působí ve Společenství, povede včasné obdržení informací a zaručení vysoké úrovně konzultací k tomu, že bude možné nalézt alternativní možnosti v případech, kdy se zaměstnanci musejí vyrovnat s rozhodnutím o restrukturalizaci, uzavřením pracoviště a rozsáhlým snižování počtu pracovních míst.
<P>
Až příliš často jsme byli během posledních několika let svědky unáhlených rozhodnutí o kolektivním propouštění, aniž by zaměstnanci byli řádně konzultování a aniž by jejich zástupcům bylo umožněno, aby se k danému problému vyjádřili. Stává se, že se zaměstnanci o svém nadcházejícím propuštění dozvědí z rozhlasu. Jejich zástupci jsou informování pouze několik minut před zveřejněním rozhodnutí, zpravidla v době, kdy se otevírají burzy.
<P>
To vše jen zdůrazňuje naléhavou nutnost revize. Kromě toho byla tato revize stanovena v textu původní směrnice a v roce 2000 měly být její mechanismy aktualizovány. Od té doby dělá sdružení BusinessEurope - tehdejší unie UNICE - všechno, aby této revizi zabránilo a aby zaručilo, že konzultace k ničemu nevedou.
<P>
Právě proto, dámy a pánové, pane Bushill-Matthewsi, nemohu jako zpravodaj Evropského parlamentu z roku 2001 spolu s dalšími, kdo pomohli prosadit, aby byla žádost o ambiciózní revizi této směrnice převážnou většinou v Parlamentu přijata, což se znovu opakovalo v roce 2007, s touto kritikou Evropské odborové konfederace souhlasit. Tato konfederace je upřímná a je ochotná vyjednávat. Pokud budou tyto konzultace, tato vyjednávání, bezvýsledné, je na Komisi, aby využila právo iniciativy. Komise má na toto právo monopol. To respektujeme. To jí však také ukládá povinnost chránit obecné zájmy Evropy, nedopustit, aby byla rukojmím soukromých zájmů, zaručit, že se zaměstnanci na našem kontinentu mohou spolehnout na to, že bude Evropská komise bránit jejich právo na konzultace a včasné informace, aby mohl v hlavních podnicích působících ve Společenství probíhat skutečně evropský sociální dialog.
<SPEAKER ID="113" NAME="Siiri Oviir">
jménem skupiny ALDE. - (ET) Dámy a pánové, je velice pozitivní, že se Komise snaží zvýšit povědomí o problémech, které se týkají evropské rady zaměstnanců, nutnosti konzultovat zaměstnance a informovat je, dojde-li k tomu, že je v důsledku globálních podmínek nevyhnutelně nutné uskutečnit určitý stupeň skutečné ekonomické restrukturalizace.
<P>
Zcela souhlasím s předchozím řečníkem po mé levici, že konzultace jsou velmi důležité. Nejsou však jedinou důležitou věcí: velký význam má také konstruktivní a pozitivní sdílení informací. V této souvislosti je kladen velký důraz na potřebu sociálního dialogu.
<P>
Dnešní Evropskou unii však již netvoří 15 starých demokratických zemí; je nás 27. A například v mé zemi je členy odborů, které jsou přirozenou součástí jedné strany sociálního dialogu, zhruba 5 % zaměstnanců. Zaměstnanci nejsou členy odborů z vlastní vůle. Mají k tomu své důvody, a jedním z nich nepochybně je, že odbory považují za neschopné bránit jejich zájmy.
<P>
Komise nyní připravuje právní rámec a předpisy a měla by si být vědoma, že v této situaci se nachází řada zemí. Nabádám k tomu, aby byla tomuto bodu věnována pozornost, jinak budeme tvořit předpisy, které v mnoha členských státech nefungují a nelze je uplatnit.
<SPEAKER ID="114" NAME="Ewa Tomaszewska">
jménem skupiny UEN. - (PL) Jako členka nezávislých autonomních odborů Solidarita hovořím nyní také za své odborové kolegy. Zaměstnavatelé si s otevřením dialogu dávají opravdu načas. Dialog je v zájmu odborářů a pracovišť.
<P>
Směrnice 94/45 již dávno pozbyla aktuálnosti a není harmonizovaná s ostatními směrnicemi EU, zejména směrnicí 2001/86, kterou se doplňuje statut evropské společnosti s ohledem na zapojení zaměstnanců a směrnicí 2002/14, kterou se stanoví obecný rámec pro informování zaměstnanců a projednávání se zaměstnanci v Evropském společenství. Neexistuje žádná řádná definice úlohy odborů v uspořádání a fungování evropských rad zaměstnanců. Postup jejich zřízení je složitý, a proto existuje pouze třetina z těch, které by existovat mohly.
<P>
Chybí přesná definice informování a projednávání, což zaměstnancům působí vážné potíže, chtějí-li získat přístup k informacím, a to především během privatizace a převzetí podniku. Očekáváme, že bude tento právní předpis urychleně změněn.
<SPEAKER ID="115" NAME="Elisabeth Schroedter" LANGUAGE="DE">
Pane předsedající, dámy a pánové, mohu jen říci, že jsem velice šťastná, že jste, pane komisaři, konečně dodal evropské sociální politice čerstvý podnět. Již bylo načase. Bylo koneckonců zřejmé, že jednání mezi odbory a Svazem evropských zaměstnavatelů byla odsouzena k neúspěchu, jakmile jedna ze stran kategoricky odmítla jakoukoli revizi. Fakt, že Komise tento klíčový zákonný projekt oddaluje, v lidech zanechává dojem, že se Komise snaží prosadit výlučně liberální model vnitřního trhu, a nijak se nestará o evropský model sociální.
<P>
O sociální Evropě nestačí pouze mluvit; lidé chtějí vidět, že jednáme v praxi. Již dlouho je jasné, že minimální počet 1 000 zaměstnanců je příliš vysoký na to, aby mohli být zaměstnanci v neustále se měnící situaci ve vedení v celé Evropě dostatečným způsobem zastoupeni.
<P>
Je také jasné, že evropské rady zaměstnanců nemohou plnit svoji reprezentativní úlohu řádně, jsou-li o fúzích nebo prodeji či částečném prodeji podniků informovány příliš pozdě. Pokud je na druhé straně Komise přesvědčena, že dánský model založený na pružné bezpečnosti se tak neobyčejně hodí k evropské strategii zaměstnanosti, pak musí také přirozeně zaručit, že jsou na evropské úrovni vytvořeny předpoklady, který by dánsky model trhu pracovních míst podporovaly, čímž mám na mysli účinné zastupování zaměstnanců.
<P>
V rámci revidované směrnice o radě zaměstnanců musí Komise také posílit práva odborů. Kromě toho by Komise měla v návaznosti na Evropskou iniciativu pro transparentnost a Kodex pro řízení podniků zaručit, aby ve všech podnicích, na které se směrnice o radě zaměstnanců vztahuje, také evropské rady zaměstnanců vznikly. Mohu hovořit pouze o své vlastní zemi: Ze společností, které mají sídlo v Německu a které by měly rady zaměstnanců zřídit, tak učinilo pouze 30 %. Praktické obcházení evropského pracovního práva nelze opomíjet bez následků! To je pro Komisi skutečnou výzvou.
<SPEAKER ID="116" NAME="Francis Wurtz">
jménem skupiny GUE/NGL. - (FR) Pane předsedající, pane komisaři, před osmi lety Komise zveřejnila zprávu, která je stanovena směrnicí o evropské radě zaměstnanců z roku 1994, a v ní uznala, že se zdá, že uplatňování tohoto textu v některých případech, a nyní cituji, "zaručuje velmi nízkou úroveň nadnárodních konzultací a informovanosti". Zpráva uzavírá, znovu cituji, že v "daném okamžiku rozhodne o možné revizi směrnice". To bylo před osmi lety. Uplynuly čtyři roky a nic se nestalo. V roce 2004 Komise konečně zahájila první etapu konzultací sociálních partnerů. Pak byly promarněny další čtyři roky, ačkoli byly postoje všech stran dobře známé a nijak se nezměnily.
<P>
Podle organizací zaměstnavatelů je jakákoli revize směrnice bezvýznamná, odbory jsou naopak přesvědčeny, že je zcela nezbytná. Jen doplním, že i sama Komise uznala, že v roce 2006 vytvořilo takovouto radu pouze 20 % společností, že 20 % evropských rad zaměstnanců, které byly vytvořeny, bylo konzultováno až poté, co byla rozhodnutí vedení zveřejněna, až že se 30 % z nich nebyly konzultace vedeny vůbec. V té době došlo k obrovskému nárůstu případů fúzí, restrukturalizace a přemístění podniků.
<P>
Dnes se z tohoto nevysvětlitelného spánku konečně probouzíme. Byly předloženy určité návrhy. Jsou ovšem natolik bázlivé, že sdružení BusinessEurope, které bylo proti revizi, je potěšeno, že jsou, řečeno jeho slovy, méně normativní než inspirativní, debata však alespoň může začít. Nyní je na řadě Parlament a nemusí začínat od úplného počátku. Chtěl bych připomenout, že v roce 2001 byla na toto téma přijata zpráva našeho tehdejší kolegy z PPE, pana Menarda. Mezi jinými požadavky na prosazování směrnice zmiňovala, cituji, "odpovídající sankce na vnitrostátní a evropské úrovni za nedodržení směrnice" - konkrétní a těžké sankce, právo pozastavit na žádost zástupců zaměstnanců rozhodnutí vedení a výraznější úlohu odborů.
<P>
Naše skupina podpoří zařazení návrhů do staré zprávy PPE, která v roce 2001 získala většinu, a navrhuje, abychom v těchto návrzích byli konkrétnější, a to zejména u dvou bodů. Zaprvé, evropské rady zaměstnanců musejí mít přístup ke strategickým informacím o podniku, aby konzultace nebyly pouhou formalitou, a především musejí mít právo pozastavit jakékoli restrukturalizační plány: nejen odsunout lhůtu, ale také provádět oponentské posudky, předkládat protinávrhy a účastnit se opravdového jednání. Času máme málo. Konec funkčního období tohoto Parlamentu se blíží. Myslím, že nastal okamžik pravdy.
<SPEAKER ID="117" NAME="Ria Oomen-Ruijten" AFFILIATION="PPE-DE">
(NL) Volím přístup, který se poněkud liší od přístupu mého kolegy pana Bushill-Matthewse. V mnoha bodech s ním souhlasím, například v tom, že v důsledku fúzí, přemístění a restrukturalizace - a to vše přes hranice jednotlivých států - jsou ve stále více globalizovaném světě v rostoucí míře nutné lepší informace a konzultace.
<P>
V současnosti existuje přibližně 800 a 820 evropských rad zaměstnanců, které zastupují zhruba 145 milionů zaměstnanců. V sociálně orientované ekonomice musí být podle mého názoru možné co nejvíce prosazovat zájmy pracovníků, jelikož mohou mimo jiné zaručit klid a stabilitu trhu práce.
<P>
Pane předsedající, právě proto přikládám evropským radám zaměstnanců takový význam. Zaměstnavatelé a zaměstnanci se dosud nedohodli a vyzývám zaměstnance, aby o tuto dohodu nadále usilovali. Mají-li se však vrátit k jednacímu stolu, musejí zaměstnavatelé předložit nabídku, ze které by jednání mohla vycházet.
<P>
Zcela souhlasím s tím, pro co jsme v roce 2001 hlasovali v rámci zprávy pana kolegy Menarda. Co jsme tím tehdy dali najevo? Že je třeba zavést nové právní předpisy, abychom zaručili, že jsou informace poskytovány dříve a včas, a zlepšili konzultace, snížili omezení počtu zaměstnanců v evropské radě zaměstnanců, zavedli větší počet různých a lépe fungujících sankcí pro případ, že právní předpisy nefungují řádně a zlepšili okolnosti, v nichž musejí evropské rady zaměstnanců fungovat.
<P>
Pane předsedající, vyzývám všechny, aby zasedli k jednacímu stolu. Pokud se tak nestane, je na vás, pane komisaři Špidlo, abyste zaručil, že bude letos předložen nový text. Velmi vám děkuji.
<SPEAKER ID="118" NAME="Předsedající">
Máme potíže s časem, jelikož během příští rozpravy má hovořit Rada a zástupce Rady bude muset v určitou dobu odejít, proto se omlouvám, dámy a pánové, ale budu muset být poměrně přísný, pokud jde o dodržení řečnické doby.
<SPEAKER ID="119" NAME="Jan Andersson" AFFILIATION="PSE">
- (SV) Pane předsedající, zdá se, že ne všichni považují tuto směrnici za důležitou. Je důležité, a to zejména v době rostoucí restrukturalizace, aby poskytování informací a konzultace řádně fungovaly. Rovněž sdílím názor Komise a pana komisaře Špidly, že způsob, jakým dnes směrnice funguje, není dostatečně uspokojivý. Je třeba provést určitá zlepšení. Víme, že k hlavním případům restrukturalizace dochází, aniž by byly poskytovány jakékoli informaci či proběhly konzultace.
<P>
Rovněž se ztotožňuji s názorem, že bylo zcela správné ponechat tuto otázku na sociálních partnerech. Jak se však věci v současnosti mají, je nepravděpodobné, že během tohoto funkčního období Parlamentu vůbec nějaká směrnice vznikne. Je-li tomu tak, že jedna strana využívá jednání výhradně k tomu, aby proces protáhla, a po devíti měsících nebylo dosaženo shody, pak žádná směrnice nevznikne, a tím pádem nedojde ani k žádné změně. Zcela zjevně hrozí, že tomu tak v tomto případě bude. To je důvodem, proč jedna ze stran od jednání ustoupila. Jak vidíte, existuje jasné riziko, že jde o pouhé odkládání.
<P>
V takovéto situaci se tedy dnes nacházíme. A proto je Komise povinna jednat. Do této situace jsme se dostali, protože jednání selhala. Proto musí Komise předložit návrh, který bude vycházet ze zásad, o nichž se zmínil pan komisař Špidla, a z analýzy, kterou provedl. Za těchto okolností v Parlamentu slibujeme, jak jsme o tom již diskutovali na zasedání koordinátorů ve Výboru pro zaměstnanost a trh práce, že učiníme, co je v našich silách, abychom umožnili vznik nové směrnice, která by byla hotova během tohoto funkčního období. To je v tomto okamžiku důležité. Komise musí jednat.
<SPEAKER ID="120" NAME="José Albino Silva Peneda" AFFILIATION="PPE-DE">
(PT) Pane předsedající, pane komisaři, dámy a pánové, nejprve bych rád Komisi poblahopřál k práci, kterou se sociálními partnery odvedla na revizi směrnice o evropské radě zaměstnanců. Domnívám se však, že propast mezi evropskou rétorikou a praktickou realitou každodenního života je hlavní příčinou oslabené důvěry mezi vedením a zaměstnanci.
<P>
Je stále více důležité, abychom posílili důvěru mezi oběma stranami výrobního odvětví, máme-li v Evropské unii zvýšit konkurenceschopnost a solidaritu. Důvěra poroste zároveň s intenzitou sociálního dialogu a čím bude sociální dialog intenzivnější, tím transparentnější budou rozhodnutí o úpravě či restrukturalizaci.
<P>
Zlepšíme-li informační toky mezi zaměstnavateli a zaměstnanci, přispějeme k lepšímu pochopení dopadu mezinárodního jevu a oběma stranám pomůžeme, aby se shodly při hledání řešení restrukturalizace. Proto je třeba, abychom přezkoumali a modernizovali právní mechanismy týkající se konzultací zaměstnanců a jejich účasti, což nám umožní vytvořit právní rámec, který bude prosazovat jasný sociální dialog.
<P>
Proto vyzývám Evropskou odborovou konfederaci, aby znovu zvážila svůj postoj a usedla k jednacímu stolu, aby bylo možné spolu se zástupci zaměstnavatelů tento návrh směrnice přezkoumat. Pokud se ukáže, že to není možné, bude to škoda, ale musím také říci, že se Komise musí ujmout odpovědnosti a bylo by dobré, kdyby byla revize této směrnice dokončena během funkčního období tohoto Parlamentu a této Komise.
<SPEAKER ID="121" NAME="Harald Ettl" AFFILIATION="PSE">
(DE) Pane předsedající, když Komise tvrdí evropským sociálním partnerům, že by se měli "znovu pokusit" spolu vyjít, dává najevo určitou ignoranci politické reality. Výrobní odvětví není ochotné se angažovat a Komise nemůže přijít na to, proč mechanismus sociálních partnerů funguje tak špatně.
<P>
V rychle se měnícím světě výrobního odvětví, v němž je nutné umět se rychle přizpůsobit, je rozhodování, k němuž je nutná jednomyslnost, jako tomu bylo v případě BUSINESSEUROPE, nepraktické. I Mezinárodní konfederace odborových svazů koneckonců rozhoduje kvalifikovanou většinou, což umožňuje pružnost a změny. Právě kvůli tomuto rozhodovacímu mechanismu začali politici jako Helmut Kohl a Evropský parlament v roce 1994 jednat a prosadili směrnici o evropské radě zaměstnanců, ale i tehdy bylo do směrnice zařazeno ustanovení o revizi a další úpravě po pěti letech. Nyní je rok 2008 a Komise chce znovu zahájit jednání, která budou nevyhnutelně delší než je toto funkční období, ačkoli výrobní odvětví není ochotné či schopné se jednání vzhledem ke svému vnitřnímu rozhodovacímu mechanismu zúčastnit.
<P>
Pro vaší informaci připomínám, že jde o stejnou situaci jako v roce 1994. Chceme zlepšit nástroje tak významné jako evropská rada zaměstnanců, jak zde na plenárním zasedání vysvětloval pan Barroso, nebo jen chceme předstírat, že nám šlo o revizi, ale že k ní kvůli daným okolnostem nedošlo, jak tomu často bylo u jiných sociálních otázek?
<P>
Jde-li nám o předstírání, pak do celé problematiky nevkládáme dostatek energie, abychom byli schopni nalézt lepší řešení, a výsledek všech našich snah v souvislosti se sociálními otázkami a otázkami zaměstnanosti během tohoto funkčního období bude ještě horší! To nesmíme dopustit!
<SPEAKER ID="122" NAME="Alejandro Cercas" AFFILIATION="PSE">
(ES) Pane předsedající, pane komisaři, děkuji vám. Rozumím-li tomu správně - a doufám, že jsem vás správně pochopil a že si nepletu přání se skutečností - myslím, že chcete tuto bitvu vybojovat, že se nevzdáte své možnosti iniciativy, že se pokusíte zaručit, abychom dříve, než tento Parlament a tato Komise ukončí svoji činnost, konečně po osmiletém čekání spatřili přepracovanou směrnici o radě zaměstnanců. Je zřejmé, že ve své době byla směrnice velice přínosná, ale postupem času zastarala.
<P>
Ukáže-li se, že je to pravda, pane komisaři, pak máte naši plnou podporu, moji plnou podporu, jelikož se domnívám, že máte právo a povinnost tuto iniciativu Komise udržet, pokud jedna ze stran nechce, aby byla směrnice podrobena revizi, a to vzdor skutečnosti, že revizi zjevně potřebuje. Je nezbytná, protože jde o obecný zájem. Evropští zaměstnanci jsou velmi rozhněvaní, a to zcela oprávněně.
<P>
Pane komisaři, dnes ráno jsem přijal delegaci zaměstnanců z továrny Smurfit Kappa ve Valladolidu, která má být příští měsíc zavřena; dočetli se o tom v novinách a nechápou, proč má být zavřena, když jde o výdělečný podnik. Ani nevědí, kdo jsou jejich vedoucí, protože tento podnik je součástí konsorcia podniků a nikdo už neví, kdo jsou akcionáři.
<P>
Pane komisaři, zaměstnanci žádají o bezpečnost a Evropa jim ji musí poskytnout; musí jim poskytnout srozumitelnost a právo na to, aby byli informováni a konzultováni. Restrukturalizaci nelze provádět bez sociálního dialogu. Sociální dialog je rozhodně důležitý a potíže je rozhodně třeba překonat.
<P>
Vím, že to pro vás není snadné. Nebude to snadné ve sboru komisařů ani v Radě. Pokud však, pane komisaři, nadále půjdete touto cestou, budete mít naši plnou podporu; ne všechny bitvy lze vyhrát, ale všech důležitých bitev je třeba se zúčastnit, a tak je tomu i v tomto případě.
<SPEAKER ID="123" NAME="Karin Jöns" AFFILIATION="PSE">
(DE) Pane předsedající, pane komisaři, zdá se, že Komise o myšlence sociální Evropě opět pouze hovoří. Nesete odpovědnost za fakt, že dosud nemáme k dispozici návrhy reformy rad zaměstnanců, protože Komise a nikdo jiný neustále opomíjí prohlášení zástupců Evropské konfederace odborových svazů, že nemají o jednání s BUSINESSEUROPE zájem, pokud nebudou opravdová. Vytváříte zcela nová pravidla hry, protože článek 138 Smlouvy žádnou třetí etapu konzultací nestanoví. Taková etapa nikdy neexistovala. Taktika Komise je jednoznačná - hraje o čas.
<P>
Je Komise opravdu znovu na straně zaměstnavatelů? V podstatě nikdo nechce, aby došlo k zásadní reformě rad zaměstnanců, zcela jistě ne před dalšími evropskými volbami. Ráda bych vám připomněla, že Jacques Delors nám předložil návrh již dva týdny poté, co zaměstnavatelé odmítli vyjednávat. Mohl jste učinit totéž. Na konci června bude už příliš pozdě, nehledě na to, že "vyvážený návrh" vypadá úplně jinak.
<SPEAKER ID="124" NAME="Proinsias De Rossa" AFFILIATION="PSE">
Pane předsedající, chtěl bych panu Špidlovi poděkovat za prohlášení a za to, že hodlá provést reformu směrnice o evropské radě zaměstnanců. Naléhavě však potřebujeme termíny a akci, máme-li s úspěchem občanům Evropy, pracujícím občanům Evropy, zaručit, že je Evropa více než pouhý jednotný trh.
<P>
Musím prohlásit, že obviňují-li členové PPE Evropskou konfederaci odborových svazů z toho, že ukončila jednání, postrádá toto jejich prohlášení jakoukoli logiku. Evropská konfederace odborových svazů, odbory a zaměstnanci jsou ti, kdo by z opravdové revize směrnice o evropské radě zaměstnanců měli prospěch. Je to celé nesmysl. Pokud by byli přesvědčeni, že je možné dosáhnout při jednání pokroku, pak by zcela jistě vyjednávali. Nejsou však ochotni projít šarádou devítiměsíčního vyjednávání jen proto, aby nakonec zaměstnavatelé od jednání upustili.
<P>
Domnívám se proto, že je zcela nezbytné, aby nám Komise neprodleně předložila svůj návrh.
<SPEAKER ID="125" NAME="Pier Antonio Panzeri" AFFILIATION="PSE">
(IT) Pane předsedající, dámy a pánové, myslím si, že i vy, pane komisaři, chápete, že existuje objektivní rozpor mezi tvrzením, že revize směrnice patří mezi priority Komise, a neschopností tento úkol provést: musíte být odvážnější a odhodlanější a nenechat s ovlivnit jednáními, která nepřinášejí žádné výsledky, a to nikoli kvůli Evropské odborové konfederaci, ale kvůli lidem, kteří předstírají, že chtějí jednat, přitom však chtějí jen marnit čas!
<P>
Existují dva důvody, proč byste se měl ujmout větší odpovědnosti. Prvním z nich je metoda. Teď nemůžeme skončit a Komise musí obhájit své rozhodovací pravomoci. Druhý důvod je politický: jste si dobře vědom, že současné právní předpisy brání radám zaměstnanců, aby byly účinné. Revize této směrnice je nutná nejen proto, abychom reagovali na původní cíle, ale abychom zaručili, že jsme lépe vybaveni, abychom se postavili současným výzvám.
<P>
Z toho důvodu vás nabádám, pane komisaři, abyste vyslal jasný signál a dal najevo, že máte odvahu rozhodnout!
<SPEAKER ID="126" NAME="Genowefa Grabowska" AFFILIATION="PSE">
(PL) Pane předsedající, směrnice o evropské radě zaměstnanců vznikla v roce 1994. Od té doby se v globalizované ekonomice objevily nové výzvy a k EU přistoupily nové členské státy včetně mé země, Polska. Proto směrnice naléhavě potřebuje změnu. Změnu rovněž požaduje Lisabonská smlouva, která sociálnímu dialogu přikládá velký význam. Tato směrnice musí být změněna, protože to požaduje i Listina základních práv, která v článku 27 jasně stanoví: "Pracovníci nebo jejich zástupci musí mít (...) zaručeno právo na včasné informování a projednávání (...)."
<P>
Nová směrnice by tedy měla zlepšit současné mechanismy a zavést nové důležité mechanismy, díky nimž bude možné snadněji rozptýlit stres spojený s organizačními změnami, např. při rozdělení či fúzi podniků, hromadném propouštění a především při přemístění podniků a zařízení v rámci EU.
<P>
Jsem si jistá, že včasnější informace o takovýchto neoblíbených opatřeních umožní, aby se rozptýlila nervozita na trhu práce a sjednotilo evropské odborové hnutí.
<SPEAKER ID="127" NAME="Ilda Figueiredo" AFFILIATION="GUE/NGL">
(PT) Pane předsedající, k restrukturalizaci, fúzím a částečnému či naprostému přemístění nadnárodních společností dochází v různých zemích EU včetně mé země, Portugalska, bez jakéhokoli ohledu na práva zaměstnanců a bez jakýchkoli diskusí s odbory - jak již bylo zmíněno - a dokonce bez jakýchkoli přímých informací.
<P>
Revize této směrnice má dlouhé zpoždění a je základním předpokladem zlepšení ochrany práv zaměstnanců. Při revizi je třeba do směrnice začlenit nejen pouhé záruky, pokud jde o informace, ale také záruky ohledně účasti zaměstnanců, zástupců zaměstnanců a odborů v celém procesu a také záruky, které zaměstnancům zajišťují právo na to, aby ve vhodných případech demonstrovali či se proti určitému rozhodnutí postavili, včetně práva vetovat restrukturalizaci nebo přemístění, při nichž nejsou respektována práva zaměstnanců, regionální zákony a zákony jednotlivých zemí. K tomu mělo dojít už dávno, a největší výzvou tedy je, pane komisaři, aby se zpoždění ještě více neprotahovalo.
<SPEAKER ID="128" NAME="Vladimír Špidla">
člen Komise. - (CS) Bohužel není příliš času na to, abych reagoval podrobně, ale přesto mi dovolte, abych se dotkl některých nejdůležitějších otázek. První otázka je postavení sociálních partnerů: musím konstatovat s plnou vážností a zastávám pevně názor, že sociální partneři jsou v nejlepším postavení, aby se podíleli přímo na takovéto změně. Na druhé straně Komise má svoje právo, iniciativní právo, a pochopitelně návrh na směrnici nebyl předložen jako hra, byl předložen na základě vyhodnocení současné situace, současných zkušeností. A proto Komise samozřejmě nebude blokována jednáním sociálních partnerů. Přesto ale jsem toho názoru, že je správné a bylo správné v každém případě se ještě jednou na sociální partnery obrátit.
<P>
V debatě padla myšlenka, že je možné nebo resp. že předložením návrhu je některý ze sociálních partnerů trestán. Musím říct, že obecně v právním státě a v základní koncepci právního přístupu je, že pokud někdo využívá své právo, nesmí být za to trestán. Tzn. že jestliže jeden sociální partner využil své právo a nejednal, nesmí to mít žádný vliv na další vývoj projednávaného případu. Stejně tak musím konstatovat, že v minulém období to byli zaměstnavatelé, kteří přerušili jednání a nevyjednávali. Čili z tohoto hlediska, myslím si, využívání práva sociálních partnerů je fakt, který je třeba vzít v úvahu, je třeba vzít v úvahu důsledky, které z toho plynou, ale nelze z toho vzít v úvahu jakýkoliv hodnotový postoj k projednávání daného textu.
<P>
Cílem Komise je zlepšit směrnici o podnikové radě, zlepšit ji ještě v tomto období Parlamentu, z toho pochopitelně vyplývají všechny lhůty a naším cílem je směřovat k tomu, aby směrnice byla efektivnější, účinnější a jakkoliv byl pojem rovnováha kritizován, přesto jsem pevně přesvědčen o tom, že rovnovážný přístup je zásadní podmínkou pro zvládnutí takto složitého textu.
<P>
Debata, kterou jsem zde vyslechl, prokázala angažovanost všech politických sil zastoupených v Parlamentu, prokázala i v tomto malém formátu komplikovanost směrnice a její významné důsledky, a proto se těším na další spolupráci s Parlamentem, s Evropskou radou a se sociálními partnery na přípravě dalšího procesu pro zlepšení této směrnice.
<SPEAKER ID="129" NAME="Předsedající">
Rozprava je ukončena.
<P>
Písemná prohlášení (článek 142)
<SPEAKER ID="130" NAME="Mary Lou McDonald  " AFFILIATION="GUE/NGL">
písemně. - Je třeba, aby se Komise při revizi směrnice o evropské radě zaměstnanců plně soustředila na ochranu práv zaměstnanců.
<P>
Zaměstnanci by měli mít přístup ke všem informacím o restrukturalizaci a také možnost rozhodně do tohoto procesu zasáhnout. Až příliš často se zaměstnanci se zaměstnanci dozvědí o plánech restrukturalizace, při které má dojít k výraznému omezení počtu pracovních míst či zhoršení mezd a pracovních podmínek, až poté, co byla rozhodnutí učiněna. Zaměstnanci si zaslouží mít právo na to, aby se mohli účastnit všech etap restrukturalizace a měli možnost ji ovlivnit tak, aby byla chráněna pracovní místa a pracovní podmínky.
<SPEAKER ID="131" NAME="Luís Queiró  " AFFILIATION="PPE-DE">
písemně. - (PT) Při rozpravě o evropské radě zaměstnanců byly k jednání předloženy návrhy, které jsou plné těch nejlepších záměrů: posílení myšlenky účasti, spolupráce a partnerství různých zúčastněných stran. V této rozpravě je také zřejmý neustálý důraz na neekonomickou vizi, která má štědré úmysly, ale často z ní vyplyne soubor návrhů, které nepřispívají k ekonomickému úspěchu ani k ochraně pracovních míst. Tak je tomu u opatření, která se pokoušejí zachránit pracovní místa i tehdy, když daný podnik nebo výrobní odvětví nejsou životaschopné. Nikoho by samozřejmě ani nenapadlo zakazovat používání digitálních fotoaparátů nebo na tyto fotoaparáty uložit sociální příplatek. Rozšířené používání digitálních fotoaparátů však bylo přímou příčinou ztráty pracovních míst v odvětví, které vyrábí filmy a "staromódní" fotoaparáty.
<P>
Široká účast zaměstnanců musí vycházet z konceptu zaměstnatelnosti, ochrany jednotlivce a překonání ekonomické krize, nikoli z vize, v níž je ekonomická realita pouhou drobností. Technologický rozvoj a otevření trhu musí být považováno za příležitost, a dialog s podnikateli by se tudíž měl ubírat tímto směrem.
