<CHAPTER ID="003">
Představení programu českého předsednictví (rozprava) 
<SPEAKER ID="007" NAME="Předseda">
Dalším bodem jednání je prohlášení Rady k představení programu českého předsednictví.
<P>
Rád bych co nejsrdečněji přivítal předsedu Rady, premiéra České republiky Mirka Topolánka v Evropském parlamentu. Srdečně vás vítám, pane Topolánku.
<P>
(Potlesk)
<P>
Rád bych také co nejsrdečněji přivítal předsedu Evropské komise, pana José Manuela Durão Barrosa.
<P>
Dámy a pánové, všichni víme, že výkon funkce předsednictví Evropské rady je mimořádně náročným úkolem a já kromě toho vím, že pro premiéra Topolánka, vzhledem k jeho politickým zkušenostem z let komunismu, je skutečnost, že zde dnes přednáší zprávu pro Evropskou unii jako její představitel, věcí, která se jej silně dotýká nejenom v intelektuální rovině, ale i v rovině emocionální.
<P>
Toto je po Slovinsku druhé předsednictví vykonávané zemí, která přistoupila k Evropské unii 1. května 2004. Jsem si jist, že hovořím za nás za všechny, dámy a pánové, když řeknu, že české předsednictví má naši plnou podporu a že hodláme udělat vše pro to, aby toto předsednictví bylo v současné složité době pro Evropskou unii úspěšné.
<P>
V tomto kontextu bych vás nyní, pane úřadující předsedo Rady, pane premiére Topolánku, rád vyzval, abyste přednesl svůj projev k této sněmovně. Ještě jednou vás co nejsrdečněji vítám v Evropském parlamentu.
<P>
(Potlesk)
<SPEAKER ID="008" NAME="Mirek Topolánek">
úřadující předseda Rady. - (CS) Vážené paní poslankyně, vážení páni poslanci Evropského parlamentu, vážený pane předsedo Evropského parlamentu, vážený pane předsedo Evropské komise, předstupuji před vás poprvé v roli předsedy Evropské rady. Česká republika převzala vedení Unie po Francii, což pokládám za více než symbolické. Francie sehrála významnou roli při zrodu moderního českého státu. Na francouzském dvoře vyrůstal náš největší král Karel IV., císař Říše římské, který po vzoru pařížské Sorbonny založil pražskou univerzitu, jednu z významných institucí evropské vzdělanosti. S Francií nás tedy pojí jak naplnění našich národních tužeb, tak prosazování univerzálních evropských hodnot.
<P>
Stejně jako nebylo snadné založit v Čechách univerzitu, která měla být porovnávána se Sorbonnou, není snadné převzít předsednictví v Radě EU po Francii. Vidím jen jedinou možnost, jak se tohoto úkolu se ctí zhostit. Nikoli náhodou jsem zvolil za příklad našeho spojení s Francií a zároveň s evropskými hodnotami středověkého panovníka. Karel IV. ve své politice nemohl hájit úzce české postoje a naopak musel integrovat a reprezentovat celou rozmanitou říši.
<P>
Evropská unie v jistém smyslu navazuje na středověký univerzalismus. Přinejmenším v tom, že nadřazuje společný mravní kodex a společný právní základ lokálním mocenským zájmům. Mluví se i o druhé Evropské unii: byrokratické, mocensko-technologické a odduchovělé. Já však věřím v onu první Evropu, v Evropu svobody, práva, idejí a pravidel.
<P>
V tomto universu hodnot, v němž je právo povýšeno nad osobu, nezáleží na velikosti země. To, na čem záleží, je schopnost sloužit společné myšlence. Rolí předsednické země není prosazovat své zájmy, ani rozhodovat. Její rolí je moderovat a inspirovat debatu. Dnes před vámi nestojím tedy jako premiér České republiky, ale jako předseda Evropské rady. Názory, které budu na této půdě příštího půl roku reprezentovat, nebudou mými osobními, ani nepůjde o stanoviska české vlády. Půjde o konsensus 27 zemí vtělený do závěrů Evropské rady.
<P>
Nedovedu si představit, že bych zde mohl vystupovat jinak. Vy samozřejmě máte jako přímo volení poslanci Evropského parlamentu právo ptát se mě na cokoli a pokud vás to bude zajímat, vždy vám rád řeknu svůj názor či vysvětlím český postoj. Já sám to však nepokládám za podstatné. Kolbištěm národních zájmů je Evropská rada, která tak také byla koncipována v nutně složitém systému vah a protivah evropské demokracie. Jejím primárním posláním ale je hledat společný průsečík, pro všechny přijatelný kompromis. A ten zde vždy budu důsledně, rozhodně a korektně hájit.
<P>
O nás Češích se v Unii říká, že jsme stále s něčím nespokojeni. Že patříme mezi kverulanty, kterých by se ostatní měli bát, že jsme národem husitů a exaltovaných národovců. Zásadně nesouhlasím s tímto typem výtek. Stejně jako náš první prezident T.G. Masaryk jsem přesvědčen o tom, že "česká otázka" je ve skutečnosti otázkou evropskou, že se vždy odvíjela v rámci celoevropského kontextu v souladu se společnými evropskými hodnotami a ve spojitosti s vývojem v ostatních zemích.
<P>
Jak napsal Masaryk před sto lety ve druhém vydání své České otázky: "Naše literární a jazykové obrození národní dálo se se současným obrozením a novým vývojem všech národů evropských. Z toho vyplývá, že to naše obrození nebylo tak osamocené a zázračné, jak se obyčejně mluvívá, nýbrž že se v celku nevymyká všeevropskému vývoji."
<P>
Mám za to, že tato slova jsou aktuální i dnes, kdy Evropská unie jako celek i jednotlivé státy hledají novou tvář Evropy. Tvář, v níž se budou zračit tradiční evropské hodnoty a která bude zároveň směle hledět do třetího tisíciletí. Tvář, která bude v duchu unijního motta "In varietate concordia" výrazem jednoty a zároveň rozmanitosti. Češi podobně jako v 19. století přistupují do této debaty jako mladý a malý člen. Stejně jako tehdy se však zároveň pokládáme za dávnou součást velké rodiny hrdých evropských národů.
<P>
Svůj postoj k evropské integraci budeme mít možnost plně prokázat právě během příštích šesti měsíců. České předsednictví připadá na rok, který je významný z řady důvodů. Letos uplyne 5 let od historicky největšího rozšíření EU v roce 2004, které bylo symbolickým i praktickým završením procesu úspěšného znovusjednocení dříve rozděleného kontinentu. A tento rok oslaví Evropa 20 let od pádu železné opony, který umožnil návrat zemí bývalého sovětského bloku ke svobodě a demokracii.
<P>
V roce 2009 to bude také 30 let od prvních přímých voleb do Evropského parlamentu, který vy reprezentujete. V trojúhelníku unijních orgánů je to právě Parlament, který považujeme za zdroj přímé politické legitimity. Evropský parlament je jediným přímo voleným orgánem EU a s opakovaným voláním po zmírnění tzv. demokratického deficitu se tak v průběhu dekád zvyšovaly jeho pravomoci.
<P>
Konečně v tomto roce uběhne 60 let od založení Severoatlantické aliance, které je nejdůležitější obrannou aliancí transatlantického prostoru. Aliance je ztělesněním bezpečnostní roviny euroatlantické vazby, která stvrzuje platnost našich evropských civilizačních hodnot na obou stranách oceánu.
<P>
V roce 2009 nás ovšem nečekají jen významná jubilea, ale také důležité a náročné výzvy. Musíme pokračovat v řešení institucionálních otázek. Mezinárodní roli EU otestuje nejen stále nedořešený konflikt v Gruzii, ale i nová eskalace napětí na Blízkém východě. Konečně se nám znovu palčivě připomíná otázka energetické bezpečnosti. Stejně jako tomu bylo u francouzského předsednictví tak kromě naplánovaných úkolů musíme čelit novým událostem. Přičemž další překvapení nejsou nikdy vyloučena.
<P>
Dlouhodobou agendu Unie a vznik aktuálních problémů nemůže předsednická země ovlivnit. Co ovlivnit může a musí, je výběr předsednických priorit, které zde, jak je zvykem, hodlám dnes představit.
<P>
Naší primární snahou bylo, aby tyto priority nereprezentovaly pouze český názor, ale aby reflektovaly jak kontinuitu vývoje v EU, tak postoje a představy jednotlivých členských zemí a politických proudů. Šlo nám o široké a konsensuální, nikoliv o konfrontační či jednostranné zadání. A i když je samozřejmě nemožné, aby byl s těmito prioritami každý stoprocentně spokojen, věřím, že každý z vás si v našem programu může vybrat něco, s čím se ztotožní.
<P>
Zároveň nijak nezastírám, že stejně jako pro každou členskou zemi je i pro Česko předsednictví příležitostí, jak upozornit na oblasti, ve kterých díky svému specifickému know-how můžeme Evropě něco přinést. Které to jsou?
<P>
Jako země závislá na dovozu plynu a ropy a bývalý stát východního bloku velice dobře rozumíme významu energetické bezpečnosti jako podmínky nejen ekonomického blahobytu, ale i svobodné a nezávislé zahraniční politiky.
<P>
Coby nový člen nebo členský stát s totalitní zkušeností si vážíme našeho členství ve Společenství a považujeme za svoji morální povinnost posilovat spolupráci s těmi, kteří zůstali za dveřmi. Podobně jako Francie uplatnila své know-how ohledně Středomoří, chceme my přesvědčit Unii o významu východního partnerství.
<P>
Třetím příspěvkem, který tu chci zmínit, je naše zkušenost s krizí bankovního sektoru, jíž jsme prošli koncem 90. let. Můžeme tak do aktuální debaty přispět našimi recepty a odborníky. Díky stabilizaci finančních institucí jsme dnes jednou z velmi mála zemí, které nemusely zatím pumpovat peníze daňových poplatníků do záchrany bank postižených finanční krizí.
<P>
Naše předsednické priority odrážejí české know-how, respektují kontinuitu vývoje EU a nakonec i dobře odpovídají na aktuální problémy.
<P>
Jak nejspíš víte, mottem našeho předsednictví je Evropa bez bariér. Já k tomu dodávám podtitul Evropa bez pravidel. Tato vize nabývá nového významu v současné politicky i hospodářsky neklidné situaci. Věříme, že pouze Evropa, která plně využívá svého hospodářského, lidského a kulturního potenciálu, dokáže ekonomicky a politicky obstát v globální soutěži, což v době krize platí dvojnásob.
<P>
Plnému rozvoji potenciálu Evropy brání řada vnitřních bariér, které bychom se měli snažit odstraňovat. Mám na mysli například poslední překážky v plném uplatnění čtyř základních svobod EU pro všechny členské země. Zbytečnou administrativní zátěž pro podnikatele. Či nedostatek propojení energetických sítí, který brání zvyšování energetické bezpečnosti a prohlubování vnitřního trhu s energiemi.
<P>
Na druhé straně Evropa bez bariér nemůže být Evropou bez pravidel a hranic. Odstraňování vnitřních bariér musí kráčet ruku v ruce s ochranou proti nelegálním aktivitám, které ohrožují bezpečí a zájmy Evropanů. Zejména v oblasti ochrany duševního vlastnictví či nelegální migrace. Teprve toto jasné vymezení mantinelů nám umožní hrát aktivnější roli při boření vnějších bariér, například v mezinárodním obchodě, a lépe tak využívat potenciálu a komparativních výhod evropských zemí.
<P>
K těmto zastřešujícím cílům bude Česká republika během šesti měsíců svého předsednictví směřovat při realizaci tří hlavních programových oblastí, "tří českých E": 1. ekonomika, 2. energetika a 3. Evropská unie ve světě. S trochou nadsázky se dá říci, že tato 3 E se na počátku roku transformovala ve 2 G - Gaz a Gaza. Jestliže E ve fyzice značí energii, pak G je symbolem pro gravitační zrychlení. A 2G, to je pro necvičený organismus docela slušné přetížení.
<P>
Předesílám, že bych tu mohl o jednotlivých prioritách a úkolech mluvit hodiny. Více než všechna slova jsou však důležité dosavadní výsledky českého předsednictví. Dnes máme 14. ledna, to znamená, že jsme v čele EU dva týdny. Za tu dobu jsme stihli nastavit politické řešení komplikovaného problému s ruským plynem a vyjednat dohodu mezi oběma spornými stranami. Vedli jsme také evropskou delegaci do oblasti blízkovýchodního konfliktu, která absolvovala řadu náročných jednání se všemi aktéry a dosáhla prvních úspěchů při otevření humanitárního koridoru do Gazy.
<P>
To vše v době, kdy u nás doma panovala kritická situace kolem rekonstrukce vlády a kdy jsme byli vystaveni útokům opozice, která české předsednictví EU neodpovědně torpéduje a bere si zahraniční závazky země jako rukojmí ve vnitropolitickém boji. Myslím, že výsledky, kterých jsme přesto dosáhli, jsou více než pádnou odpovědí na pochybovačné hlasy, že Česká republika z objektivních i subjektivních důvodů vedení EU nezvládne.
<P>
Nyní k jednotlivým oblastem podrobněji.
<P>
První E: Ekonomika
<P>
České předsednictví se zasadí především o řádnou implementaci závěrů deklarace summitu G20 z listopadu 2008 a závěrů Evropské rady z prosince 2008. Klíčovým předpokladem úspěchu je v souladu s těmito závěry zabránit nadměrné regulaci a vyhnout se protekcionismu, neboli dodržovat primární právo EU, dodržovat jednou daná pravidla. EU se nesmí před světem uzavírat a naopak musí usilovat o co největší otevřenost světového obchodu a vytěžit z ní maximum.
<P>
Na tomto místě si rád vypomohu slovy mého přítele Josepha Daula z frakce PPE-DE: "Aktuální ekonomická krize není porážka kapitalismu, ale spíše výsledek politických chyb a chybějících pravidel pro kontrolu na finančních trzích."
<P>
Prioritními agendami budou revize směrnice o kapitálové přiměřenosti investičních podniků a úvěrových institucí, dojednání směrnice regulující pojišťovnictví, nařízení o činnosti ratingových agentur a směrnice o institucích elektronických peněz. Dále bude předsednictví usilovat o revizi nařízení o platbách v eurech a v neposlední řadě o včasnou a řádnou implementaci cestovních map Rady pro hospodářské a finanční záležitosti přijatých v reakci na krizi vzniklou na finančních trzích. Současně je ale nezbytné důkladně zanalyzovat možnosti, které nám nabízí momentálně platná legislativa, a ty stoprocentně využívat.
<P>
Pouze hospodářsky silná a vlivná EU dokáže řešit důležité otázky světové politiky, bezpečnosti, obchodu či životního prostředí. Předsednictví se proto musí věnovat realizaci evropského plánu hospodářské obnovy. Budeme přitom klást důraz na jeho zasazení do rámce Lisabonské strategie: po krátkodobých nástrojích pro posílení hospodářství bude čas na nástroje středně a dlouhodobé strukturální reformy.
<P>
Příkladem této důležité strukturální reformy je společná zemědělská politika. Klíčové je stanovení rovných podmínek pro všechny členské země EU při vyplácení přímých plateb, a to jak pokud jde o výši plateb, tak i o systém jejich vyplácení (odstranění historických disparit, zohlednění různorodosti zemědělství jednotlivých členských zemí). Chceme tuto dimenzi zohlednit v debatě o budoucnosti společné zemědělské politiky po roce 2013.
<P>
V dlouhodobém horizontu je nejlepší ochranou před drtivými dopady příštích krizí posilování konkurenceschopnosti EU. Jak už jsem zmínil, jedná se o plné prosazování a uplatňování čtyř základních svobod, na nichž je Unie založena. K nim bych přidal ještě "pátou svobodu", volný pohyb znalostí, čili tak trochu návrat k onomu zmíněnému středověkému univerzalismu.
<P>
Důležitým faktorem pro zlepšování konkurenceschopnosti je zkvalitňování regulace včetně snižování regulatorní zátěže usnadňující podnikání především malým a středním podnikům. V této oblasti výrazně profilujeme.
<P>
V oblasti zahraničního obchodu se předsednictví zaměří na oživení diskuse na poli WTO. Zde přikládáme velký význam úspěšnému dokončení rozvojového programu z Dohá (DDA). DDA představuje snahu o dosažení transparentní liberalizace obchodu na mnohostranné úrovni, která přinese dlouhodobé výhody. Pokud by jednání o DDA bylo přerušeno, předsednictví se bude snažit o zahájení reflexe mnohostranných obchodních nástrojů obchodu a podpoří větší intenzitu jednání v rámci dalších agend WTO.
<P>
A nesmíme zapomínat ani na investice do vzdělávání, výzkumu, vývoje a inovací, na zlepšování regulatorního prostředí a snižování administrativní zátěže. A zde budu citovat předsedu sociálně demokratické frakce Martina Schulze: "Evropa nemůže úspěšně konkurovat dalším regionům ve světě kvůli nízkým mzdám a sociálním standardům, ale kvůli technologickým inovacím, vyšší kvalitě práce, a kompetenci a vědomosti lidí." Pod tuto myšlenku se plně podepisuji.
<P>
Druhé E: Energetika
<P>
Druhá priorita stejně jako ta první zapadá do kontextu aktuálního vývoje. Jen bych řekl, že ještě naléhavěji a silněji. Světová krize může Evropu krátkodobě oslabit. Ale hrozící nedostatek energie by okamžitě a dlouhodobě zničil nejen evropské hospodářství, ale i naši svobodu a bezpečí. České předsednictví rozhodně bude pokračovat v úsilí o zajištění bezpečné, konkurenceschopné a udržitelné energetiky pro Evropu.
<P>
V oblasti energetické bezpečnosti bychom se rádi zaměřili na tři dimenze této problematiky: za prvé na dokončení druhého strategického energetického přehledu, jehož součástí je analýza střednědobé poptávky a nabídky energie v EU a na jejím základě vytipování vhodných projektů infrastruktury. Za druhé, na dokončení směrnice o udržování minimálních zásob ropy a ropných produktů, kde podporujeme navýšení povinných minimálních zásob z 90 na 120 dní a za třetí, na revizi transevropských energetických sítí (TENs-E), kde je součástí balíku legislativy k energetické bezpečnosti, který EK schválila v listopadu 2008, také Zelená kniha o evropských energetických sítích. Neméně významné je posílení infrastruktury na území členských států včetně stávajících přeshraničních propojení a realizace nových propojení energetických sítí. Ve všech souvisejících legislativních aktech doufáme právě v podporu Evropského parlamentu.
<P>
Přirozeně nám také půjde o diverzifikaci dodavatelských a přepravních cest. Je zřejmé, že například budování plynovodu Nabucco je otázkou nejvyšší priority, stejně jako podpora výstavby nových ropovodů. Dále musíme usilovat o diverzifikaci energetického mixu, včetně rehabilitace jádra a investic do nových technologií.
<P>
Ukázkou schopnosti dosáhnout energetické bezpečnosti v praxi je námi zprostředkovaná dohoda o vytvoření monitorovacího mechanismu při tranzitu ruského plynu. Cílem bylo obnovit základní důvěru mezi Ruskou federací a Ukrajinou a vnést do této problematiky elementární transparentnost. Podařilo se nám dosáhnout, aby se obě země podepsaly pod jeden text, což by mohlo umožnit dodávky do Evropské unie.
<P>
Nyní musí EU přijmout rozhodnutí a opatření, aby se v budoucnu vyhnula opakování krize s dopady na členské země. Je nutné zvýšit transparentnost v plynařském byznysu, je nutné diverzifikovat dodavatelské trasy a dodavatele. Je nutné diverzifikovat energetické mixy zemí EU. Je nutné seriózně uvažovat o rozvoji bezpečné jaderné energetiky. Je nutné urychleně realizovat vybudování infrastruktury uvnitř EU, aby byly členské země efektivně propojeny, což je podmínka pro vybudování efektivního trhu s plynem.
<P>
V oblasti vnitřního trhu a infrastruktury je nezbytné usilovat o účinnou koordinaci operátorů přenosových soustav, o dobudování jednotného vnitřního trhu s elektřinou a plynem a zajistit dostavbu chybějících částí přenosové a dopravní infrastruktury.
<P>
Pokud jde o legislativní priority v této oblasti, chceme uzavřít 3. balíček pro vnitřní trh energií, tedy dokončit revizi dvou směrnic a dvou nařízení pro elektřinu a plyn, jejichž cílem je dokončení liberalizace trhu s elektřinou a plynem. Stejně tak máme za cíl uvést v život nařízení i zřízení agentury o spolupráci regulátorů.
<P>
Další oblastí je zvyšování energetické účinnosti, kterou se chce hlouběji zabývat švédské předsednictví, čímž se předsednické trio Francie, Česká republika, Švédsko popere s otázkou energetiky opravdu komplexně a ze všech stran.
<P>
Ač je tato priorita nazvaná energetika, je nerozlučně spjata s politikou ochrany klimatu. V této oblasti, bude snahou předsednictví dosáhnout globálně přijatelné dohody o nastavení redukčních závazků po roce 2012, tj. především dostat na palubu USA, Indii, Čínu a připravit cestu k dosažení širokého mezinárodního konsensu na konci roku 2009 v Kodani. Ten by měl zároveň reflektovat aktuální vývoj světové ekonomiky. V kontextu nastupující ekonomické recese a krize dodávek bude zvláště důležité dát do souladu požadavky životního prostředí, konkurenceschopnosti a bezpečnosti.
<P>
Počátek roku nám připomněl, že v rámci priority EU ve světě musíme počítat s nepředpokládanými naléhavými úkoly. Nová eskalace napětí mezi Izraelem a Hamásem si žádá nejen aktivní přístup samotné EU, ale také koordinaci s významnými světovými i regionálními hráči. Opět se tu potvrzuje, že dosažení míru je nemožné bez toho, aby Palestina začala fungovat jako plnohodnotný stát, který je schopen garantovat na svém území právo a pořádek a bezpečí svým sousedům.
<P>
Proto kromě aktuálních diplomatických aktivit musí Evropská unie pokračovat ve svém úsilí o budování palestinské infrastruktury, ve výcviku bezpečnostních sborů a v posilování autority palestinské správy. České předsednictví bude chtít při řešení konfliktu využít svých dobrých vztahů jak s Palestinci, tak s Izraelem. Ale je jasné, že bez vzájemné důvěry není dlouhodobý mír na Blízkém východě možný.
<P>
Již jsem zde zmínil východní partnerství. Gruzínská krize ukázala, jak je důležité, aby EU měla strategii vůči této oblasti. Prohloubení východní dimenze evropské politiky sousedství formou posílení spolupráce se zeměmi regionu (v první řadě s Ukrajinou), stejně jako se zeměmi zakavkazské a kaspické oblasti má nejen velký význam morální, ale i praktický. Tato spolupráce nám umožní diverzifikovat zahraniční obchod a dodávky energetických surovin.
<P>
Co se týká transatlantických vztahů, je zjevné, že bez jejich posilování a rozvíjení EU nemůže efektivně vykonávat svou roli silného globálního hráče, stejně jako ji dnes nemohou samostatně vykonávat Spojené státy. Dlouhodobě uspět můžeme pouze společně. České předsednictví proto bude klást důraz na intenzivní dialog s představiteli nové administrativy USA v klíčových oblastech hospodářství, klimatu a energetiky i spolupráce se třetími zeměmi (Pákistán, Afghánistán, Rusko, Blízký východ).
<P>
Pro postavení EU ve světě bude mít zásadní význam také pozice, kterou členské státy zaujmou při vyjednávání o nové dohodě o partnerství s Ruskem. Události posledních let a zejména měsíců vyvolávají řadu otázek a zdůrazňují nezbytnost jednotného přístupu celé EU. Jeho předpokladem je porozumění Rusku a společná analýza, proto podpoříme spolupráci expertů na Rusko napříč Evropskou unií.
<P>
Za českého předsednictví budou také pokračovat jednání o rozšíření o země západního Balkánu a o Turecko. Západní Balkán nesmí zapadnout v našich ekonomických problémech a v aktuálních mezinárodních krizích. V případě Chorvatska učiní předsednictví vše pro to, aby se Unie o tuto zemi rozšířila co nejdříve. Pozitivní příklad Chorvatska je nezbytným předpokladem pro udržení evropské perspektivy dalších zemí západního Balkánu. Určitě uděláme maximum pro jejich pokrok v rámci stabilizačního a asociačního procesu.
<P>
České předsednictví je dále připraveno pokračovat v rozvoji jižní dimenze evropské politiky sousedství a zlepšování vztahů s partnerskými zeměmi v rámci tohoto projektu. Mezi ně patří mimo jiné posilování vztahů EU-Izrael a obecně blízkovýchodní mírový proces a současné dramatické události v této oblasti by nás neměly odradit. Naopak zdůrazňují nezbytnost usilovného hledání mírového řešení.
<P>
Pod prioritou Evropa ve světě se nakonec, ale ne v poslední řadě skrývá oblast vnitřní bezpečnosti. Povaha současných bezpečnostních hrozeb do ní totiž stále více přesahuje. Budování prostoru svobody, bezpečí a práva je společným zájmem EU, který se dotýká života všech našich občanů. V něm bude předsednictví usilovat o další pokrok v schengenské spolupráci, v policejní a celní spolupráci a ve spolupráci členských států v civilních a trestních věcech.
<P>
Uvědomujeme si, že závěr našeho předsednictví bude poznamenán volbami do Evropského parlamentu, vypjatější politickou atmosférou a nutností dotáhnout legislativní proces u vybraných legislativních aktů, aby nespadly pod stůl. Rovněž nás čeká začátek diskusí nad novou podobou Evropské komise.
<P>
Bude také na českém předsednictví pokračovat v debatě s Irskem ohledně osudu Lisabonské smlouvy. Jsem přesvědčen, že tyto rozhovory je nutné vést citlivě a s respektem k suverenitě irských občanů. Ostatně kdyby se konalo referendum o Lisabonské smlouvě v Česku, podle všeho by rovněž neprošla. Je třeba najít takové řešení, které budou moci Irové většinově akceptovat. Což nám nepochybně pomůže i v naší vnitropolitické debatě.
<P>
Na počátku jsem řekl, že česká otázka je zároveň otázkou evropskou. Snad žádný jiný národ nevěnoval debatě o své vlastní identitě tolik prostoru, úsilí a času jako Češi. To, čím nyní prochází Evropská unie, která hledá svou tvář a smysl své existence, dobře známe z naší vlastní historie. V roli předsednické země proto nabízíme Společenství dvousetletou zkušenost s hledáním naší vlastní dějinné role, našeho vlastního místa v rodině evropských národů.
<P>
Český vztah k Evropě před více než sedmdesáti lety dobře vystihl kritik a filosof František Václav Krejčí: "Nemíníme srdcem Evropy Čechy ani tak ve smyslu zeměpisném, jako kulturním a duševním. Jsme v nejhlubším lůně kontinentu, kam se stékají vlivy všech jeho stran, cítíme se obklopeni všemi evropskými národy, ne-li přímo, tedy alespoň dík imaginativní síle kulturních výtvorů. Říkáme si proto, že jsme na křižovatce duševních proudů a že z toho vyplývá naše poslání zprostředkovat, a to hlavně zprostředkovat mezi západem a východem."
<P>
Myslím, že tato slova jsou inspirativní i na počátku roku 2009, kdy před Českou republikou stojí úkol půl roku moderovat debatu v Evropské unii. Děkuji vám za pozornost.
<SPEAKER ID="009" NAME="Předseda">
Vážený pane úřadující předsedo Rady, rádi bychom vám poděkovali za vaši velmi konstruktivní, rozsáhlou zprávu a přejeme vám vše nejlepší při výkonu předsednické funkce!
<SPEAKER ID="010" NAME="José Manuel Barroso" LANGUAGE="FR">
Vážený pane předsedo, vážený pane úřadující předsedo Rady, dámy a pánové, prvních několik dnů roku 2009 nenechává žádný prostor pro pochybnosti. V následujících šesti měsících bude Evropská unie podrobena zkoušce. Evropa bude muset prokázat své odhodlání pomáhat svým občanům, pracovníkům a podnikům čelit hospodářské krizi a překonat ji. Evropa bude muset prokázat svou solidaritu v nouzových situacích, jako je náhlé přerušení dodávek plynu, které nás právě postihlo. Evropa bude muset prokázat svou schopnost využít veškerého svého vnějšího vlivu k urovnání mezinárodních konfliktů, které ohrožují světový mír, jako například současný konflikt v Gaze.
<P>
V úzké součinnosti s úřadujícím českým předsednictvím Rady - a rád bych přivítal premiéra Topolánka a celý jeho tým, přeji jim hodně úspěchů v čele Rady a ještě jednou bych rád vyjádřil svou plnou důvěru ve schopnost České republiky plnit tuto velice důležitou roli - v úzké součinnosti s Českou republikou a s Evropskou unií se Evropská komise bude snažit prokázat, že Unie je schopna se tohoto úkolu zhostit. Společně můžeme Evropanům v průběhu těchto šesti měsíců dokázat, proč je dnes Evropská unie tak nesmírně důležitá. Můžeme jim ukázat, proč je přímo v jejich zájmu vyjádřit své názory zvolením poslanců Evropského parlamentu, kteří budou působit v příštím Evropském parlamentu. Ukažme našim spoluobčanům, proč Evropa potřebuje posílení demokracie a efektivnosti zakotvené v Lisabonské smlouvě a v čem by pro ně tato smlouva byla přínosem a ukažme jim také proč dnes více než kdy jindy potřebujeme Lisabonskou smlouvu, která by měla podporu všech našich členských států.
<P>
Máme pevné základy, ze kterých můžeme vycházet. V roce 2008 Unie prokázala, že je schopna přijímat náročná rozhodnutí, která představují pro naše společnosti závazky na mnoho příštích let. Soubor opatření v oblasti energetiky a klimatu jasně ilustrují politickou vůli Evropy, která má vlastní vizi a je odhodlána ji prosazovat. S tímto souborem opatření jsme schopni podniknout v prosinci kroky směrem k dosažení ambiciózní mezinárodní dohody. V roce 2008 EU také prokázala svou schopnost přizpůsobit se změnám. Pohotově našla prostředky, jak reagovat na finanční krizi a velice rychle dosáhla dohody ve věci plánu obnovy směřujícího k oživení evropské ekonomiky. K této otázce se ještě vrátím.
<P>
Unie také vstupuje do roku 2009 jako bezpečný politický subjekt opírající se o váhu své mezinárodní prestiže. Byla v první linii, když bylo třeba pomoci řešit konflikty, jako například spor mezi Ruskem a Gruzií; nepoleví ani ve svém úsilí pokusit se smířit znepřátelené strany v konfliktech, jakým je například vojenská konfrontace v pásmu Gazy; a faktem zůstává, že pouze díky Evropské unii byly otevřeny alespoň humanitární koridory, které mají pomoci lidu Palestiny.
<P>
Evropská unie navrhla také opatření, která přijala skupina G20 k řešení ekonomické krize. Znovu potvrdila, že plně podporuje otevření trhů, zejména dokončení liberalizace světového obchodu v rámci procesu z Dohá a také rozvojové cíle tisíciletí, které nesmějí být zpochybněny ani v tvrdých podmínkách krize. Evropa musí i nadále dělat vše, co je v jejích silách, aby se vyrovnala s výzvami současnosti a jsem přesvědčen, že si v tomto směru můžeme věřit.
<P>
V průběhu letošního roku Komise i nadále udělá vše pro to, abychom neztratili dynamiku, kterou jsme získali ve Washingtonu v průběhu schůzky skupiny G20. Jsme přesvědčeni, že je důležité odstranit všechny překážky, abychom mohli prosadit reformu celosvětového finančního systému a jedinečnou příležitost v tomto ohledu máme při schůzce skupiny G20 v Londýně. Evropská unie musí v Londýně vystupovat jednotně a musí i nadále prokazovat své vůdčí postavení v souvislosti s reformou celosvětového finančního systému.
<P>
Komise bude v letošním roce i nadále navrhovat důležité iniciativy, směřující například k lepší regulaci způsobu fungování finančních trhů, k zahájení nového akčního programu v oblasti práva, svobody a bezpečnosti a k navržení nových opatření k přizpůsobení změnám klimatu. Naše návrhy připravíme s ohledem na posouzení rozpočtového hospodaření. Kromě toho budeme věnovat zvláštní pozornost vývoji hospodářské a sociální situace a přijmeme také všechna nezbytná opatření. Dámy a pánové, podílíte se ještě na procesu posuzování některých velice důležitých návrhů. Doufáme, že bude možné je do konce funkčního období Parlamentu schválit a to zejména díky závazku, který na sebe vzalo české předsednictví. V konkrétnější rovině mám na mysli návrhy související s hospodářskou a finanční krizí, se souborem sociálních opatření, vnitřním trhem s energií - jehož zásadní význam ukázaly současné události - a také se souborem telekomunikačních opatření a souborem opatření v oblasti silniční dopravy.
<P>
předseda Komise. - Své poznámky dnes zaměřím na energii a na ekonomiku. Právě v těchto oblastech budou evropští občané pociťovat v letošním roce největší tlak. A v těchto oblastech může rozhodná účinná akce Evropské unie hrát opravdu rozhodující roli.
<P>
Problém, který vyžaduje naléhavě pozornost Evropské unie a její energický přístup, představuje plyn. Bez jakéhokoli zavinění na straně Evropské unie jsme byli zataženi do sporu mezi Ruskem a Ukrajinou ve věci přepravy plynu. Současná situace je, stručně řečeno, nepřijatelná i neuvěřitelná zároveň. Nepřijatelná, vzhledem k tomu, že spotřebitelé v některých členských státech Evropské unie jsou stále bez plynu po týdnu přerušení dodávek. Neuvěřitelná, protože tato situace přetrvává i den poté, co byla uzavřena důležitá dohoda na vysoké úrovni se zárukami ruských i ukrajinských vedoucích představitelů, že budou tuto dohodu plnit a umožní volnou přepravu plynu.
<P>
Nechci vynášet žádné soudy, ale je zde objektivní skutečnost: Rusko a Ukrajina prokazují, že nejsou schopny plnit své závazky vůči některým členským státům Evropské unie. Faktem zůstává, že společnosti Gazprom a Naftogas nejsou schopny plnit své závazky vůči evropským spotřebitelům.
<P>
Rád bych Moskvě a Kyjevu adresoval zcela jednoznačné sdělení. Pokud dohoda, jejímž garantem je Evropská unie, nebude neodkladně plněna, Komise doporučí evropským společnostem, aby tuto záležitost postoupily soudům a vyzve členské státy ke společnému postupu při hledání alternativních způsobů dodávek a přepravy energie.
<P>
(Potlesk)
<P>
Velice brzy se ukáže, jestli se jedná pouze o technickou komplikaci nebo zda neexistuje politická vůle dohodu dodržovat. Rád bych, aby v této věci bylo naprosto jasno. Pokud dohoda nebude dodržována, znamená to, že Rusko a Ukrajinu již nelze nadále považovat za spolehlivé partnery pro Evropskou unii v záležitostech dodávek energie.
<P>
(Potlesk)
<P>
Komise v každém případě předloží další návrhy ke zlepšení energetické bezpečnosti v Evropě, v návaznosti na náš strategický přezkum energetické politiky z loňského listopadu.
<P>
Provádění souboru opatření v oblasti energetiky a klimatu a mobilizace nevyčerpaných prostředků ve výši 5 miliard EUR z rozpočtu Společenství ve prospěch propojení energetických sítí budou také věcí zásadního významu a rád bych tímto poděkoval českému předsednictví za podporu při plnění tohoto závazku, který byl přijat na nejvyšší úrovni při posledním zasedání Evropské rady. Evropa musí nyní učinit příslušná opatření, aby se podobná situace v budoucnu již nemohla opakovat.
<P>
Dovolte mi nyní, abych přešel k obecnějšímu tématu, kterým je ekonomika. Veškerý dosavadní vývoj naznačuje, že se hospodářská situace i nadále zhoršuje. Nezaměstnanost roste. Ukazatele průmyslové výroby mají i nadále klesající tendenci. Stav věcí se pravděpodobně ještě zhorší, než dojde k opětovnému zlepšení. Nesmíme zastírat vážnost situace, ale není důvod zaujímat negativistické a fatalistické postoje. Navrhli jsme správné strategie, které nás mají z této krize vyvést. Jsme schopni zmírnit její dopady na jednotlivce, kteří jsou v našich společnostech nejzranitelnější, a můžeme teď učinit opatření, která nám budou velmi užitečná v okamžiku, kdy krizi překonáme a my pevně doufáme, že ji překonáme.
<P>
Nejvyšší prioritou pro nás v příštích týdnech musí být spolupráce, která by změnila naše záměry ve skutečnost.Plán obnovy, který navrhla Komise, a který podporuje Evropská rada, je tou správnou reakcí. Představuje pobídku, která je dostatečná k tomu, aby se její vliv projevil v každém členském státě: přibližně 1,5 % HDP Evropské unie představuje významný objem finančních prostředků, pokud bude vynaložen účelně.
<P>
Tento plán usiluje o maximální efektivnost tím, že se zaměřuje současně na dva cíle: na dlouhodobé zdraví a dlouhodobou konkurenceschopnost evropské ekonomiky a zároveň také na potřebu krátkodobé pobídky, která by zastavila hospodářský pokles. Respektuje skutečnost, že se nejedná o abstraktní ekonomickou diskusi, ale o krizi, která má dopad na evropské občany, jejich existenční situaci a jejich prosperitu. Sociální důsledky krize je třeba řešit přímo.
<P>
A konečně, využívá evropský rozměr k dosažení optimálního účinku prostřednictvím přiměřené koordinace s cílem zajistit, aby akce v jednom členském státě měla pozitivní následný řetězový účinek v jiných státech a vyvolala pozitivní interakci.
<P>
Chceme-li tento program uvést do praxe, je nezbytné, aby se na jeho provádění aktivně podílelo předsednictví, aby měl podporu jednotlivých členských států a Rady a aby jej jednoznačně prosazoval tento Parlament. To znamená zejména urychlené odsouhlasení legislativních návrhů, které jsou součástí tohoto souboru opatření, od zrychlení čerpání ze strukturálních fondů až po revidovaný Evropský fond pro přizpůsobení se globalizaci a dosažení dohody o uvolnění částky 5 miliard EUR nečerpaných závazků na strategické projekty, se zvláštním důrazem na energetiku a na propojení energetických sítí. Rusko-ukrajinská krize ukázala jasněji než, kdy předtím, že vyplňování mezer v naší energetické infrastruktuře je strategickým přínosem pro celou Evropu. Znamená to efektivní provádění plánu uvolnění pobídky ve výši přibližně 200 miliard EUR do naší ekonomiky. A znamená to samozřejmě také neustálé sledování aktuální situace, protože, jak jistě chápete, může dojít k jejímu dalšímu vývoji.
<P>
Jestliže podnikneme toto krátkodobé opatření, nesmíme ztratit ze zřetele dlouhodobý horizont. Nejlepším způsobem, jakým můžeme postupovat, je navázat na některé z úspěchů, na nichž je založena prosperita Evropy, jako například existence vnitřního trhu. Motto českého předsednictví Evropa bez bariér je skutečně důležitým a inspirujícím posláním, ale v návaznosti na slova premiéra Topolánka bych rád zdůraznil stejně jako on, že Evropa bez bariér potřebuje pravidla - evropská pravidla. Pravidla, která zajistí stejné podmínky ve vztahu mezi členskými státy a mezi hospodářskými subjekty. Pravidla, která zajistí, aby se občané mohli podílet na výhodách evropské integrace. Pravidla, která zajistí dlouhodobou udržitelnost našeho způsobu života.
<P>
Budeme v tomto směru úzce spolupracovat s předsednictvím a s tímto parlamentem, protože Evropa, o kterou usilujeme a Evropa, kterou potřebujeme, představuje spojení svobody, solidarity a bezpečnosti ve prospěch všech Evropanů.
<P>
(Potlesk)
<SPEAKER ID="012" NAME="Joseph Daul">
jménem skupiny PPE-DE. - (FR) Vážený pane předsedo, vážený pane úřadující předsedo Rady, vážený pane předsedo Evropské komise, dámy a pánové, české předsednictví, které právě převzalo svůj úřad, čelí závažným problémům a byl mu svěřen obtížný úkol zvládnout tři závažné krize: pokračování hospodářské a sociální krize, plynovou krizi, která vyvolala spor mezi Ruskem a Ukrajinou a měla závažný dopad na Unii a na země s ní sousedící a vypuknutí dalšího válečného konfliktu na Blízkém východě.
<P>
Tváří v tvář těmto výzvám, jediným postojem, který mohou naše země zaujmout, je spojit své síly, projevit solidaritu a podniknout koordinovaná a rozhodná opatření.
<P>
S potěšením konstatuji, že české předsednictví, v úzké součinnosti s Evropskou komisí, jednalo v energetické krizi, která vyvolala spor mezi Kyjevem a Moskvou, pohotově a jednotně. Přestože řešení není doposud nastoleno, není pro nás přijatelné, abychom byli rukojmím v tomto sporu; musíme jednat důrazně. Máte plnou pravdu, pane Topolánku a pane Barroso. Tím, že české předsednictví zařadilo energetiku mezi své tři hlavní priority, dalo jasně najevo, že si v plném rozsahu uvědomuje, co bude pro Evropu v nadcházejících letech jednou z hlavních výzev, a sice naše závislost na energii a nutná diverzifikace našich energetických zdrojů.
<P>
Skupina Evropské strany lidové (Křesťanští demokraté) a Evropských demokratů, je stejně jako všichni evropští občané tímto sporem a hrozbou, kterou představuje pro evropské země jako celek, krajně znepokojena. Nemůžeme tolerovat, aby byly členské státy EU drženy v tomto sporu jako rukojmí a tato situace opět prokazuje, jak je naléhavá potřeba dosáhnout dohody o evropské energetické politice. Musíme se proto vážně zamyslet nad způsoby, jak omezit naši závislost a musíme přijmout opatření k zavádění kombinace skladby zdrojů energie.
<P>
Dámy a pánové, situace, která panuje na Blízkém východě, opět připomíná potřebu převzít naši odpovědnost na mezinárodní úrovni. Ano, Evropa je největším světovým dárcem humanitární pomoci - můžeme na to být hrdí a naše pomoc musí pokračovat - ale humanitární pomoc sama o sobě spor mezi Izraelci a Palestinci nevyřeší.
<P>
Evropa potřebuje razantní, srozumitelnou politickou vůli opírající se o dostatečné lidské, vojenské a finanční zdroje, která jí zajistí postavení věrohodného aktéra na světové scéně. Proč svět upírá své zraky s očekáváním na Baracka Obamu? Protože Evropa zatím není schopna předložit svou vizi, ideály a znalosti. Evropa zcela oprávněně kritizuje unilaterální politiku současné administrativy Spojených států a pokud se, jak pevně doufám, s personální změnou v Bílém domě situace v tomto ohledu změní, jsme připraveni zaručit náš podíl multilateralismu? Jsme připraveni uvolnit vojenské zdroje, ne pro to, abychom vstupovali do války, ale abychom zaručili mír? Jsme připraveni uvolnit rozpočtové zdroje, které potřebujeme, abychom měli k dispozici prostředky k provádění naší politiky?
<P>
Pane Topolánku, oprávněně jste vnější vztahy Unie učinil jednou z vašich priorit. V souvislosti se současnými událostmi lze uvést mnohé příklady situací, které naléhavě vyžadují řešení tohoto problému, ať už je to ve vztazích s Ruskem, Spojenými státy nebo Blízkým východem, nemluvě o oblasti Středozemí, Balkánu, Afriky nebo rozvíjejících se zemí. Evropané očekávají, že Evropa bude uplatňovat svůj vliv na mezinárodní scéně; všechny průzkumy veřejného mínění to ukazují již řadu let. Proč tedy déle otálet?
<P>
A konečně, úřadující předsednictví se bude muset vyrovnat s hospodářskou a společenskou krizí prostřednictvím dohledu nad prováděním vnitrostátních plánů obnovy a prostřednictvím vedení Evropské unie na jednání skupiny G20 na nejvyšší úrovni, které se bude konat v dubnu v Londýně. Vyzýváme české předsednictví, aby se ruku v ruce s Evropskou komisí a společně s našimi mezinárodními partnery podílelo na definování a provádění předpisů, které je třeba uložit hospodářským subjektům.
<P>
Evropská unie musí chránit svůj model společnosti, sociální tržní ekonomiku a musí podporovat zavádění systému dohledu nad světovými finančními trhy, obdobného systému, který je uplatňován v našich zemích. Evropa musí v řízení finanční i hospodářské krize vystupovat jednotně a energicky.
<P>
Počítáme s Vámi, pane Topolánku, a s tím, že vaše předsednictví prokáže energický přístup a provede Evropu úspěšně tímto obtížným obdobím.
<P>
(Potlesk)
<SPEAKER ID="013" NAME="Martin Schulz">
jménem skupiny PSE. - (DE) Vážený pane předsedo, vážený pane premiére Topolánku, vedete poslední předsednictví Rady v současnému funkčním období Evropského parlamentu. Toto parlamentní funkční období bylo zahájeno nizozemským předsednictvím, které vedl pan Balkenende, a nikdo si už nepamatuje, co na půdě této sněmovny řekl a co jsme mu odpověděli. Z tohoto důvodu, to, co zde dnes projednáme a to, čeho společně dosáhneme v následujících pěti nebo šesti měsících, bude zásadním předpokladem pro zajištění vysoké volební účasti v evropských volbách. Pokud lidé uvidí, že my - tedy předsednictví, Parlament a Komise - jednáme společně a úspěšně jsme se zhostili výzev, kterým čelíme v krizové situaci, jsem si jistý, že to přispěje k vytvoření v zásadě pozitivní a konstruktivní atmosféry v období před evropskými volbami.
<P>
To je také důvod proč my, Skupina sociálních demokratů v Evropském parlamentu, máme zájem na tom, aby vaše předsednictví bylo úspěšné. Měl jsem určité pochybnosti v prvních několika dnech předsednictví, když pan Schwarzenberg řekl, že Izrael uplatňuje své právo na sebeobranu a postavil se na jednu stranu konfliktu v době, kdy bylo třeba, aby Evropská unie plnila roli prostředníka. Uvedl to na pravou míru, což je dobrá věc. Pane Topolánku, vy sám jste řekl, "nebudeme ve sporu o plyn vystupovat jako prostředník". Teď jste to uvedl na pravou míru.
<P>
Vyskytly se určité počáteční problémy, ale ty jsme nyní překonali, což je určitě pozitivní. Pokud počáteční nejistoty - a rád bych zdůraznil, že pan Barroso měl v tomto ohledu pravdu - nyní vlastně povedou k tomu, že vaše aktivity přinesou kladné výsledky, budete mít plnou podporu naší skupiny. To se týká i projevu, který jste přednesl dopoledne, a který jsme vyslechli a přijali nanejvýš příznivě a s pocitem důvěry ve vývoj v několika příštích měsících.
<P>
Rád bych také navázal na jedno z témat, které jste nastolil. Citoval jste mého přítele pana Daula - velice inteligentního člověka, který se ovšem v tomto případě mýlí -, jenž řekl, že finanční krize neznamená porážku kapitalismu. Je pravda, že krize kapitalismus nezdolala - bohužel pořád existuje -, ale znamená porážku kapitalistů, kteří nám celá léta tvrdili, že žádná pravidla nepotřebujeme, protože trh se bude regulovat samostatně, bude regulovat věci sám o sobě. Tito kapitalisté utrpěli porážku a jestliže vy, který jste až doposud pěstoval politiku obdobnou lidem, kteří tvrdili, že žádná pravidla nepotřebujeme, říkáte dnes dopoledne této sněmovně, že potřebujeme Evropu pravidel, nemohu než souhlasit: skutečně potřebujeme více pravidel, abychom zvládli, překonali finanční krizi. Pane Topolánku, srdečně vás vítám do klubu regulačních orgánů v Evropě, zdá se, že i vy jste dostal svou lekci.
<P>
(Potlesk)
<P>
Pane premiére, toto je rozhodující období v mezinárodní politice. Pokud si Evropská unie přeje převzít globální roli popisovanou předsedou Komise, kromě jiného, v záležitostech energetické bezpečnosti nebo konfliktu v Gaze, nemůže si dovolit drobit své síly; potřebujeme Unii 27 států, jako silný hospodářský a politický blok. Pouze pokud nedovolíme, abychom byli rozděleni, budeme silní. Konec konců, síla ostatních spočívá v tom, že mohou vždy doufat, že Evropané budou hovořit různými hlasy. Karel Schwarzenberg říká, že Izrael jedná v sebeobraně, zatímco Louis Michel uvádí, že porušuje mezinárodní právo. Pokud tohle má být Evropská unie, není třeba s ní jednat.
<P>
Pokud Rusko nebo Ukrajina věří, že jedna polovina Evropy je na jejich straně a druhá polovina na straně druhé, pak nejsme silní. Jsme ovšem silní, pokud se můžeme opřít o pevné smluvně zakotvené vztahy; tyto vztahy stanoví Lisabonská smlouva. Pokud bude tato smlouva za vašeho předsednictví vaší vládou ratifikována - což ovšem s sebou nese značné sankce vzhledem k postojům prezidenta vaší země - vyslalo by to přesvědčivý signál, že Evropa je silná.
<P>
(Potlesk)
<P>
Pražský hrad je sídlem Václava Klause, který k nám přednese v únoru, po příjezdu do Bruselu, svůj projev. Pražský hrad byl také sídlem Karla IV., jak uvedl premiér. Karel IV. vybudoval Zlatou stezku z Prahy do Norimberka, což byl v jeho době úžasný počin, jehož cílem bylo spojovat lidi a národy. Před tím, než se stal německým císařem se sídlem v Praze, byl Karel IV. vévodou lucemburským. Toto období na Pražském hradu bylo tedy skutečně evropské. Doufejme, že na Pražském hradu bude brzy vládnout někdo se stejně evropským duchem jako on.
<P>
(Potlesk)
<SPEAKER ID="014" NAME="Graham Watson">
jménem skupiny ALDE. - Vážený pane předsedo, jménem mé skupiny bych rád uvítal úřadujícího předsedu Rady. Přejeme vám úspěch, pane úřadující předsedo.
<P>
Jeden velký Čech kdysi řekl: "Už nejsem hazardér, všichni ode mě očekávají, že budu střílet góly; mojí prací je skórovat." To, co platilo pro Milana Baroše, platí i pro vás a pro vaše ministry. Váš pracovní program nastiňuje, co je vaší prací, kde máte skórovat vy.
<P>
Pokud jde o ekonomiku, řekl jste, že bariéry trhu - vnitřní i vnější - musí být odstraněny a odpovědí Evropy na recesi nemá být pouze keynesiánské utrácení, ale musíme usilovat o spravedlivější hospodářskou soutěž, liberalizaci obchodu a volnější pohyb osob a zboží přes vnitrostátní hranice.
<P>
Pro evropské občany nastávají těžké časy. Váš způsob řešení bude zpochybňován, ale nikoli liberály a demokraty. Zkušenost České republiky - a tolika jiných zemí - totiž prokazuje, jakou moc mají trhy vyvést lidi z chudoby.
<P>
Co se týče energie, je správné, že sledujete cíle strategického přezkumu energetické politiky, ale tento přezkum a naše cíle v oblasti změn klimatu by neměly být konečným horizontem našich ambicí, spíše odrazovým můstkem ke smělejším záměrům prosazujícím ekologické principy, abychom udávali tempo přechodu Evropy od fosilních paliv k obnovitelným zdrojům a osvobodili se od závislosti na tradičních zdrojích energie.
<P>
V současné době je našim pozorovatelům znemožněn přístup k ukrajinským centrům expedice plynu. Rusko tvrdí, že nemůže vyvážet plyn, protože Ukrajina nezajistí jeho přepravu a Ukrajina prohlašuje, že nemá žádný plyn na vývoz, protože Rusové změnili přepravní trasu. Mezitím je touto situací negativně zasažen průmysl ve východní a střední Evropě, někteří lidé ve svých domovech mrznou a projevují se tendence uvést znovu do provozu jaderné reaktory, které naše Unie zavrhla jako nebezpečné.
<P>
Tohle není fungující trh s energií. Spíš to připomíná zápletku filmu bratří Marxů: Noc v chladu - nebo spíš dvanáct nocí a odpočítávání dalších. Takže přestaňte mluvit o vnitřním trhu s energií a rozvoji obnovitelných zdrojů: využijte pravomoci vašeho předsednictví k mobilizaci potřebných investic.
<P>
Pokud jde o postavení EU ve světě, vítáme ambice vašeho předsednictví. Evropa by měla hrát klíčovou roli v řešení konfliktů a podporovat rozvoj a prosazování lidských práv.
<P>
Pokud vám však opravdu jde o posílení akceschopnosti EU, proč jste opět připustili prodlevu v ratifikaci Lisabonské smlouvy? Pokud chcete zamezit šíření zbraní, proč budujete protiraketový obranný systém na evropské půdě?
<P>
(Potlesk)
<P>
A pokud vám jde o nastolení míru na Blízkém východě, proč dovolíte, aby prestiž Evropy znevažovala existence tolika různých mírových misí?
<P>
S postupnou eskalací konfliktu v pásmu Gazy, je pro mnohé z nás stále těžší stavět se k dané situaci nezaujatě. Tato sněmovna se nikdy nesjednotí na společném postoji, pokud se budeme snažit na lékárnických vážkách každé straně přisuzovat její díl viny, vinu totiž můžeme hledat na obou stranách, je třeba odsoudit násilí a usilovat o uzavření okamžitého příměří.
<P>
Raketové útoky Hamásu jsou neomluvitelné, ovšem stejně neomluvitelné je i používání výbušnin s inertními kovy (DIME), které mrzačí civilisty.
<P>
Mottem vašeho předsednictví je "Evropa bez bariér". Jeho autor měl pravděpodobně na mysli staré české přísloví: "Nestavějte mezi sebe a svět ploty, ale své přátele."
<P>
Pane úřadující předsedo Rady, my vaši evropští spoluobčané, jsme vaši přátelé. Prezident vaší země přirovnal Evropskou unii k Sovětskému svazu. My ovšem neodposloucháváme soukromé diskuse, jako to udělal on členům této sněmovny.
<P>
Pokud chce někdo zůstat na okraji, má na to právo. Ale tohle je Unie přátel - přátel, lidí sobě rovných a partnerů.
<P>
Cíle vašeho předsednictví jsou smělé. Podporujeme je. Držte se jich a my budeme stát při vás.
<P>
(Potlesk)
<SPEAKER ID="015" NAME="Brian Crowley">
jménem skupiny UEN. - (GA) Vážený pane předsedo, mezi Evropskou unií a Spojenými státy musí být nastoleny lepší politické a hospodářské vztahy. Doufám, že předsednictví České republiky se na řešení tohoto problému v příštích měsících zaměří. Spojené státy budou mít příští týden nového prezidenta; a před námi přede všemi jsou velké výzvy. Pochopitelně musíme co nejdříve přistoupit k regulaci finančních trhů.
<P>
jménem skupiny UEN. pane úřadující předsedo Rady, vítáme vás dnes na půdě této sněmovny, vítáme především předsednictví České republiky, které převezme vedení Evropské unie ve velice klíčovém okamžiku. Jménem mé skupiny Unie pro Evropu národů nabízíme také naši podporu vašemu programu s cílem zaručit existenci srozumitelného a důraznějšího hlasu ve prospěch Evropské unie i jejích členských států.
<P>
Mnoho mých kolegů se již vyjadřovalo k současné řadě krizí a já bych chtěl nejprve vzdát hold vašemu předsednictví i předsedovi Barrosovi za rozhodná opatření, která jste přijali v okamžiku, kdy vznikl problém s přerušením dodávek plynu státům Evropské unie. Neřešili jste otázku, kdo je viníkem této situace a místo toho jste okamžitě zasáhli na společenské, hospodářské i politické úrovni a přivedli obě strany k jednacímu stolu i přesto, že předchozí iniciativy v tomto směru skončily neúspěchem.
<P>
To je také důvodem, proč je nyní důležité v rámci předsednictví rozšířit ideu partnerství s Východem, abychom na Východ a na Balkán brali zřetel, protože to jsou v současné době v Evropské unii zlomové linie nejenom vzhledem k politické nestabilitě, ale také z důvodu naší vzájemné závislosti na energetické a hospodářské činnosti.
<P>
A konečně, protože nezbývá moc času, mluvil jste o páté svobodě - svobodě pohybu znalostí. Tyto znalosti nám mohou posloužit jako nástroj, který v dané chvíli potřebujeme, abychom postoupili o další úroveň výše v procesu rozvoje inovací, výzkumu a schopností, s nímž můžeme být konfrontováni. S ohledem na vaši dějinnou zkušenost - v rovině osobní i v rovině společenské - s totalitním režimem, nabytou svobodou a významnými úspěchy v oblasti vzdělání a novátorských objevů, se k vám dnes obracíme s očekáváním, že navrhnete směr, kterým se musí Evropská unie v tomto okamžiku ubírat.
<P>
Dovolte mi, abych svůj projev ukončil krátkým citátem z Johna F. Kennedyho, který ve svém inauguračním projevu uvedl: "Dnes stojíme na prahu historického předělu. Ale předělem, o kterém mluvím, není soubor slibů - je to soubor výzev." Vím, že máme dostatečný potenciál zhostit se těchto výzev se ctí.
<SPEAKER ID="017" NAME="Monica Frassoni">
jménem skupiny Verts/ALE. - (IT) Vážený pane předsedo, dámy a pánové, v okamžiku, kdy vedeme tuto rozpravu, na lidi v Gaze padají bomby. Domnívám se, že naší nejvyšší prioritou jako poslanců Evropského parlamentu, a nejvyšší prioritou Rady a Komise by měla být snaha směřující k zastavení bombardování lidí v Gaze. Domnívám se, že to je v daném okamžiku naší povinností, bez ohledu na hledání odpovědnosti za tuto situaci a bez ohledu na názorové rozdíly mezi námi v této věci. Musím říci, že naše skupina, skupina Zelených/Evropské svobodné aliance, má na tuto věc jednoznačný názor a tento názor dnes odpoledne vyjádříme.
<P>
Pane předsedo, vy jste své poznámky uvedl poukazem na dobu středověku, na éru plnou násilí, vzdálenou v čase, temné období jen zřídka prozářené paprsky světla a bezesporu zahlcené násilím a tmářstvím. Skutečnost je ale taková, že bez ohledu na úsilí vašich koaličních partnerů se nám zdá, že program na příštích šest měsíců nese silnou pečeť vize, která je podle našeho názoru dnes již tak trochu pasé; výrazně konformistický přístup prosazující krajní postoje typu laissez-faire, jehož určujícím faktorem je podnikání a trh, tedy přístup, který, pane předsedo, v dnešní době již tak trochu vyšel z módy.
<P>
Myslím si také, že tento přístup je poněkud lhostejný vůči faktu, že potřebujeme politiky, zákony a nástroje týkající se sociálních problémů, které by reagovaly na skutečné potřeby občanů a rovněž poněkud nemístný ve svém náhledu na ekologickou politiku bojující proti klimatickým změnám jako na pouhý náklad nebo překážku, místo toho, aby ji chápal jako významnou příležitost k prosazování inovací a zajišťování udržitelného růstu. Pokud dovolíte, dokonce na mě tyhle projevy působí dojmem tak trochu okázalého chlapáctví, jestliže pan premiér Topolánek říká, že je třeba přehodnotit cíle dohodnuté na zasedání Evropské rady v Barceloně ve věci podpůrných struktur pro děti, pochopitelně se záměrem vrátit ženy zpátky do domácnosti.
<P>
Toto je tedy program, který vidí přistěhovalce pouze jako bezpečnostní problém, který se orientuje na NATO spíše než na multilaterální vztahy, který si doposud pohrává s možností balistických střel a neklade reálně důraz na to, co je pro nás v zahraniční politice opravdu důležité, a to soudržnost: soudržnost naší Unie.
<P>
Netěší nás také skutečnost, že jste nezmínil tak důležitou oblast jako je boj proti diskriminaci a v souvislosti s tímto tématem bych ráda věděla, jakou důležitost přikládáte přijetí směrnice proti diskriminaci. Abych to shrnula, tento program odhaluje svět s mnohými nebezpečími a s minimem příležitostí.
<P>
Hovořil jste o vaší činnosti prostředníka v konfliktu mezi Ruskem a Ukrajinou kvůli plynu, ale z vašeho programu je zcela zřejmé, že v době vašeho předsednictví nebudou přijata nekompromisní opatření vůči zemím jako je Slovensko a Bulharsko, které využívají příležitosti, jež se jim naskytla vzhledem k plynové krizi, k znovuotevření nebezpečných a dnes již zastaralých jaderných elektráren. A kromě toho, pane předsedo, vezměte prosím na vědomí skutečnost, že bezpečná jaderná energetika neexistuje; možná, že bude vyvinuta za 30, 40, 50 nebo 60 let - nevím - ale právě v tomto okamžiku neexistuje. Nestojí tedy za to o ní diskutovat, protože je to velice nákladná fata morgána a bezesporu nás odvádí od našich skutečných priorit.
<P>
Energetické bezpečnosti a solidarity lze dosáhnout důraznou akcí, bez zdržování zástupnými problémy, s cílem prosazovat energetickou účinnosti a úspory energie, což je oblast, v níž existuje nesmírný prostor pro inovace, zvyšování zaměstnanosti a omezování spotřeby. Toto je cestovní mapa, kterou bychom měli používat jako vodítko ke způsobu jak reagovat, kromě jiného, na konflikt kvůli dodávkám plynu. Máme na vás speciální požadavek, pane předsedo; chtěli bychom vás požádat, abyste přesvědčil své kolegy, aby jako ústřední téma na pořad jednání jarního zasedání Evropské rady zařadili stanovení závazného cíle 20% snížení spotřeby energie do roku 2020, onen opomíjený bod souboru energetických opatření z minulého roku, a abyste přehodnotil své priority tím, že posoudíte méně povrchně rozhodnutí přijatá v prosinci ohledně obnovitelné energie.
<P>
Pane předsedo, poslední poznámka k budoucnosti Evropy: Lisabonská smlouva není dokonalá, ale je opravdu zvláštní, že jste ji doposud neratifikovali. Využijte prosím této příležitosti a vysvětlete nám proč a řekněte nám, kdy tak učiníte.
<P>
(Potlesk)
<SPEAKER ID="018" NAME="Miloslav Ransdorf">
za skupinu GUE/NGL. - Pan předseda Topolánek hovořil o naší složité historické zkušenosti. Já si myslím, že české předsednictví je příležitostí pro to, abychom přispěli k překonání dosavadního rozdělení Evropy na západní a východní část. Kdysi Jaroslav Hašek ve svém Švejkovi učinil jednu slovní hříčku, německo-maďarskou slovní hříčku, "kelet oszt, nyugat veszt," což vlastně volně přeloženo znamená, že Východ rozdává, Západ bere. A tak ty dějiny probíhaly. Domnívám se, že je příležitost tuto věc skončit. Myslím, že české předsednictví je také příležitostí proto, abychom se osvobodili od vlastních dogmat a předsudků. Za příklad těchto dogmat beru např. nedávný článek Václava Klause, kde radí, jak překonat tuto finanční krizi tím, že dočasně oslabíme standardy sociální, ekologické a zdravotní, protože prý tyto standardy brání racionálnímu lidskému jednání. Domnívám se, že pravý opak je pravdou, že české předsednictví by mělo přispět k tomu, abychom tady měli socially and ecologically driven economy, ekonomiku, která bude poháněná sociálními a ekologickými faktory. A chtěl bych tedy říci, že v jedné věci souhlasím s panem ministerským předsedou Topolánkem, že je třeba vsadit na proud inovací, který by pro nás znamenal východisko z krize, abychom budovali, chcete-li řečeno slovy Richarda Floridy, tvořivou třídu, která pomůže našim ekonomikám se dostat ze slepé uličky.
<P>
Chtěl bych říci, že odvahu změnit se potřebujeme všichni a Stefan George, velký německý literát, říká, že "budoucnost patří tomu, kdo je schopen se změnit." Doufám, že budeme schopni změnit vlastně své zajetí minulými zkušenostmi, že budeme schopni překonat rozdělení mezi východní a západní Evropou a budovat jeden celek, který nebude trpět komplexem nadřazenosti Spojených států ani kohokoliv jiného. A chtěl bych ještě na závěr svého vystoupení říci, že jestliže ve vystoupení premiéra Topolánka byla celá řada vznešených záměrů, předsevzetí a cílů, že to je dobře, je v pořádku, že se přistupuje k českému předsednictví s ambiciózními projekty, ale mám tu jednu skeptickou poznámku, výrok polského satirika Jerzyho Lece, který říká, že "ani účast na Pouti svaté Vás nezbaví pocení nohou."
<SPEAKER ID="019" NAME="Vladimír Železný">
za skupinu IND/DEM. - Vážený pane předsedo, žádná země nezahajovala předsednictví za tak nepříznivé kampaně a s tolika zlověstnými proroctvími jako Česká republika. Zejména francouzský tisk se předháněl v malování černých chmur, které se valí na nebohou Unii, protože ji přestane předsedat někdo tak nekonečně schopný, jako je francouzský prezident, a tuto úlohu převezmou nějací Češi.
<P>
Ti Češi, kteří se smrtelně provinili tím, že ještě neratifikovali Lisabonskou smlouvou, pomocí které několik velkých zemí natrvalo převezme rozhodování v Unii. Ke všemu mají Češi populárního a intelektuálně nepříjemně zdatného prezidenta, který nejen že odporuje Lisabonské smlouvě, ale umí kvalifikovaně poukázat na stále hlubší deficit demokracie v Unii. Ten deficit, kvůli kterému jsme před dvaceti roky svrhli socialismus v naší zemi.
<P>
České předsednictví má přitom střízlivé cíle, rozumné priority a bude velmi úspěšné. Přejme mu to a podporujeme ho. A to přes trapné výkřiky českých socialistů, kteří dávno směnili lásku k vlastní zemi za proletářský internacionalismus, a tak dnes z návodu svých socialistických protektorů nenávistně házejí klacky pod nohy českému předsednictvu. Nešť!
<P>
České předsednictví má prokázat, že malé země jsou neschopné, a je tedy na čase předat pomocí Lisabonské smlouvy trvale řízení Unie těm velkým, schopným, zkušeným. Proto je toto předsednictví tak významné. Prokáže totiž, že menší země jsou stejně schopné řídit EU. Jen se možná vyhnou megalomanii, sebestřednosti, hysterickému PR, dětinské hyperaktivitě některých prezidentů a neustálému propagování svých neexistujících úspěchů.
<P>
Přeji premiéru Topolánkovi, místopředsedovi Vondrovi a dalším z celého srdce úspěch. Bude to úspěch mojí země, ale současně to budeš úspěch malé a nové země. A to je v EU důležité poselství. Přinášíme totiž ještě jednu zkušenost. Zatímco největší země EU žily ve predikovatelných demokraciích, které je učily řešit jen standardní situace, my jsme po půl století žili ve velmi nestandardní totalitě. To nás naučilo kreativně řešit právě nestandardní situace. Bude se to hodit.
<SPEAKER ID="020" NAME="Jana Bobošíková" AFFILIATION="NI">
(CS) Vážený pane předsedo Rady Evropské unie, dámy a pánové, jsem hrdá na to, jakou obratnost a akceschopnost prokázalo české předsednictví v otázce dodávek plynu do zemí Evropské unie. A byla bych ráda, kdyby předseda Rady Mirek Topolánek prokázal stejnou rozhodnost, s jakou jednal s Vladimírem Putinem a Julií Timošenkovou o plynu, i v jednání o budoucnosti Evropské unie, respektive o Lisabonské smlouvě.
<P>
Předseda Rady Evropské unie by měl mít ambici hrát roli leadera uskupení, ne pouhého údržbáře. Máte tak, pane předsedo, jedinečnou šanci prokázat, že Evropská unie je prostorem, kde jsou si jednotlivé státy bez ohledu na svou velikost rovnocennými partnery. A budete-li mít odvahu, pane Topolánku, můžete se zapsat do historie.
<P>
Vážený pane předsedo, máte šanci a pravomoc na to, abyste veřejně prohlásil, že Lisabonská smlouva je po irském referendu mrtvá a že byla slepou uličkou. Máte šanci navrhnout vytvoření nového vizionářského dokumentu, který v sobě bude obsahovat reálný společný jmenovatel zájmů jednotlivých členů EU a se kterým se v referendech občané budou moci ztotožnit. Nemusíte bezmyšlenkovitě prosazovat Lisabonskou smlouvu, která posiluje nedemokratickou moc úředníků a zakrývá neschopnost evropských elit dohodnout se a hlavně nechuť skládat účty občanům.
<P>
Pane předsedo Rady EU, reprezentujete zde zemi, která se v minulém století dokázala vymanit z Rakouska-Uherska, která přežila mnichovskou zradu, obstála v hrůzách nacismu. Reprezentujete zde zemi, kde se lidé postavili proti vpádu vojsk Varšavské smlouvy. Reprezentujete zemi, která 40 let žila v područí Sovětského svazu, v rámci Rady vzájemné hospodářské pomoci spěla neodvratně k plánovité chudobě a která se nekrvavou cestou dokázala s totalitním režimem vypořádat.
<P>
Nemohu proto věřit tomu, že jako premiér země s touto historickou zkušeností chcete, aby se o sociální politice, energetice, daních, justici a bezpečnosti, rozhodovalo jinde než v jednotlivých členských státech. Nevěřím tomu, že si skutečně přejete výlučné pravomoci Unie nadřazené pravomocem členských zemí. Nevěřím tomu, že chcete, aby Unie zasahovala do ochrany a zlepšování lidského zdraví, průmyslu, kultury, cestovního ruchu, vzdělávání, nebo sportu. Nevěřím tomu, že vítáte fakt, že Lisabonská smlouva ve více než padesáti oblastech ruší právo veta členských států a snižuje hlasovací váhu menších zemí včetně České republiky.
<P>
Vážený pane předsedo Rady a vlády České republiky, mějte odvahu říci ostatním 26 hlavám států to, co říkáte doma mezi čtyřma očima. Řekněte, že Lisabonská smlouva není dobrá a odmítněte ji. Udělejte to ve jménu demokracie a svobody. Nebudou Vám tleskat tzv. evropské elity, nebudou vám tleskat úředníci z Komise a ani většina tohoto parlamentu. Získáte si tak ale úctu a respekt občanů, na které se zde tak rádo zapomíná, a posílíte prestiž své země. Předsedáte totiž 450 milionům občanů, ne několika politikům a úředníkům.
<P>
V České republice často označujete Lisabonskou smlouvu jako nutné zlo. K čemu je ale zlo nutné? Nenamlouvejte sám sobě, že Lisabonská smlouva je nutné zlo. Je to jen zlo a Vy to můžete změnit. Iniciujte práce na novém dokumentu, inspirujte se Římskými smlouvami a Messinskou deklarací, prosazujte společný zájem Evropské unie. Tím je svoboda, prosperita, konkurenceschopnost a bezpečí, ne eurozdraví, eurodaně, europárky a europivo.
<P>
Pane přesedo Mirku Topolánku, nutné zlo je alibi zbabělců. To Vy, alespoň doufám, nejste. Máte v zádech podporu irského referenda, máte podporu 55 % občanů naší země, kteří si Lisabonskou smlouvu nepřejí, a silný hlas prezidenta České republiky Václava Klause. A jistě víte, že největší zbabělost je vědět, co se má dělat a nedělat to.
<SPEAKER ID="021" NAME="Mirek Topolánek">
úřadující předseda Rady. - Já děkuji za všechny ty otázky nebo komentáře k mému vystoupení. I v České republice je parlament a i tam jsme zvyklí na pluralitu názorů, takže mě některé názory nepřekvapily, přestože jsem s nimi úplně nemohl souhlasit. Nicméně chci zopakovat do úvodu, že já tu svou roli, a to je odpověď na celou řadu otázek, opravdu cítím jako roli předsedy Evropské rady a nemíním v tomto půlroce profilovat své osobní názory nebo názory stranické. Myslím ale, že na jednu věc reagovat musím, protože se mě dotkla osobně, a to jsou některé velmi ostré odsudky českého prezidenta Václava Klause, jednoho z prezidentů, kterého znají evropští občané, což si myslím, že je dobře a já jsem na to hrdý. Václav Klaus je ikonou devadesátých let české transformace a díky němu jsme mimochodem dnes úspěšní a díky němu jsme překonali těch prvních deset let ve zdraví. Já jsem hrdý na to, že jsme se dožili ve zdraví sametové revoluce, že jsme v roce 1991 vyhnali ruské vojáky ze země, že jsme v roce 1999 vstoupili do Severoatlantické aliance, že jsme v roce 2004 vstoupili do Evropské unie, že jsme v loňském roce přeřezali závory na hranicích Evropské unie a dnes můžeme cestovat z Lisabonu až do Vilniusu bez dokladů nebo bez nějakých bariér. Jsem hrdý na to, že jsem u toho mohl být a dnes tady stojím a připadá mi neuvěřitelné, že Česká republika v této chvíli předsedá celku, který má téměř půl miliardy lidí a který obsahuje fakticky 27 států. Takže pokud Evropská unie ztratí schopnost - kromě těch pravidel a unifikace - veřejné svobodné diskuse a bude chtít unifikovat i tuto diskusi, tak to nebude moje Evropská unie. Jestliže ztratíme schopnost, možnost svobodného vyjadřování svých názorů, tak je to cesta do pekel a já se proti útokům na Václava Klause ostře ohrazuji. Má totiž jedinečnou schopnost do té unifikované a řekl bych překorektní diskuse vnášet své pohledy a tím nastavovat parametry nové diskuse. Svobodná diskuse je to, co Evropskou unii do budoucna musí ctít, ne abychom ji omezovali.
<P>
K Lisabonské smlouvě - což si zaslouží pár slov - já bych řekl, ta smlouva je v podstatě průměrná. Je o něco horší než smlouva z Nice a o něco lepší než ta smlouva příští. V tomto smyslu k ní takto přistupuji i já osobně. Já jsem tuto smlouvu vyjednával za Českou republiku, my jsme ve vládě tuto smlouvu schválili, já jsem tuto smlouvu podepsal a budu pro ni v parlamentu hlasovat. Ale znovu představa, že bychom dopředu nadekretovali jednotlivým členským zemím, že musí ratifikovat dokument, že nemají národní právo projít svou vlastní procedurou a rozhodnout se sami, jestli tento dokument přijmou či nikoli, mně připadá absurdní. Máme potřebu změny institucí, máme potřebu zlepšení fungování evropských mechanizmů, máme potřebu zjednodušení pravidel, jestli toto všechno obsahuje Lisabonská smlouva, o tom nejsem úplně přesvědčen. Všichni jsme měli trochu jiný názor na to, jak to má vypadat, pro mě to je, paní poslankyně Bobošíková, kompromis, je to kompromis možná velmi složitý a já jeho ratifikaci budu podporovat.
<P>
Přece jenom si zaslouží pár slov situace na Blízkém východě a pozice Evropské unie v tomto konfliktu. Evropská unie byla dlouho označována jako země, která je very big payer but not player. To znamená, velmi se podílela na investicích, ať už humanitárních nebo rozvojových v této oblasti, ale nesehrávala tu roli, která jí patřila v rámci kvartetu, a neměla tu odpovědnost, která z této participace v kvartetu vyplývala. Já se domnívám, že ta stávající situace i při nástupu nové americké administrativy dává možnost Evropské unii, aby do tohoto regionu investovala nejenom peníze, ale i návrhy řešení a větší aktivitu. Já teď nechci být soudcem jedné či druhé strany, protože pravdou je, že Izraelci mají právo na bezpečný život nikoli pod raketami, a já jsem ve Zderotu a Aškelonu a dalších oblastech Izraele byl. Stejně tak mají právo lidé Palestiny si vytvořit v tuto chvíli vlastní stát, fungující administrativu a žít bezpečný a kvalitní život. Ten konflikt 60 let nikdo nevyřešil. Já nemám žádnou iluzi, že bychom ho vyřešili teď, naším cílem je krátkodobě dosáhnout příměří a zastavení bojů. Já bych chtěl ocenit nejenom roli evropských vyjednávačů, mise vedené Karlem Schwarzenbergem, která tam směřovala, ale samozřejmě i roli arabských států v regionu, které působí pozitivně. Ať už je to Egypt nebo třeba Turecko a další země. Domnívám se, že po splnění těch podmínek, například zamezení pašování zbraní ze Sinaje do Gazy, bychom mohli dosáhnout společně v rámci globální bezpečnostní architektury, nikoli jenom jako Evropská unie, jako pouze součást této globální architektury, toho, že by boje mohly být zastaveny a v této chvíli jsem spíše skeptický k tomu, že by to bylo rychle.
<P>
Otázky energetiky, energetické bezpečnosti, klimatických změn, role Evropské unie v tomto procesu: přece každému musí být jasné, že pokud se k tomu leaderovství Evropské unie v oblasti klimatických změn, ať si o nich osobně myslím cokoliv, nepřipojí ekonomiky a velcí hráči typu Spojené státy americké, Ruská federace, Brazílie, Indie, Čína, tak je tento krok Evropské unie opuštěný, osamocený a v globálním měřítku bezcenný. Naše role je přesvědčit ostatní světové velmoci a největší producenty emisí, aby nás následovali a tam vidím naši roli během prvního půlroku, protože pokládám klimaticko-energetický balíček v této chvíli za uzavřenou záležitost a čeká nás implementace po schválení samozřejmě v Evropském parlamentu, jak doufám. Celá ta záležitost energetického mixu je někdy příliš zideologizovaná, zpolitizovaná a podle mě Evropská unie k tomu musí mít velmi praktický a pragmatický přístup a vidět krátkodobé, střednědobé, dlouhodobé cíle a krátkodobé, střednědobé a dlouhodobé prostředky k naplnění těch cílů. Já si nedovedu představit, že země, které mají devadesátiprocentní závislost na výrobě z uhlí, jako je třeba Polsko, jsou schopny v horizontu patnácti, dvacet let tuto závislost radikálním, nějakým velmi ostrým způsobem změnit. My musíme samozřejmě investovat i do nových technologií uhelných, do clean coal technologies a do zvyšování účinnosti zařízení, protože není možné jednostranně a velmi rychle tuto závislost změnit. Je třeba se o tom bavit, investovat do inovací a samozřejmě postupně ten energetický mix upravovat k tomu, o čem se tady hovoří, a to je směřování k větší ochraně životního prostředí, menší závislosti na fosilních palivech, samozřejmě k bezpečným a relativně levným dodávkám energií tak, aby Evropa zůstala konkurenceschopná a byla schopná konkurovat i v globálním měřítku. Celá krize rusko-ukrajinská není jenom krizí důvěry, ale promítají se do ní obchodní, ekonomické, politické, geopolitické a strategické zájmy. Je to mnohovrstevný problém, kdy já v žádném případě nechci být soudcem, kdo je v této chvíli krátkodobým viníkem, protože pro nás, pro Evropskou unii a pro evropské země jsou v dané chvíli viníky obě dvě země. Jedna země nedodává, druhá země neumožňuje tranzitem dodávky a v tomto smyslu musíme v regionu působit a musíme hledat cesty, jak krátkodobě tento problém ukončit, jak střednědobě a dlouhodobě diverzifikovat jak zdroje tak tranzitní cesty, jakým způsobem zabezpečit propojenost soustav jak elektrizačních tak plynárenských v Evropské unii, abychom mohli dosáhnout toho, co se teď nedaří, a to je solidarita a naplňování havarijních krizových plánů, protože já nechci být zlým prorokem, ale ta krize ještě nekončí a situace Slovenska, Bulharska, zemí Balkánu je velmi tristní a kritická.
<P>
Z toho, co jsem si ještě poznamenal ze slov představitelů jednotlivých frakcí, já si vůbec nemyslím, že naše agenda je příliš liberální nebo příliš konzervativní, naše agenda je vyplývající z dlouhodobých cílů a z dlouhodobé agendy Evropské unie a ten český vnos do ní, ta česká stopa se ukázala už v prvních dnech nového roku jako správná, protože náš důraz na energetickou bezpečnost, aniž jsme tušili nás možná pět minut po dvanácté přivádí k velmi důsledné, důkladné diskusi, jakým způsobem zabezpečit nezávislost a svobodu Evropské unie, která je dána nezávislostí nebo menší závislostí na importech energií a zdrojů mimo Evropskou unii.
<P>
Padla tady otázka na antidiskriminační směrnici, barcelonské cíle, malý důraz na sociální otázky, já si to nemyslím, my jsme se samozřejmě snažili redukovat ty základní cíle do nějakých spíše symbolů, protože v žádném případě nepodceňujeme ani otázku antidiskriminační, ani otázku ochrany žen. Já vás ubezpečuji, že zrovna my máme zkušenost velmi rozsáhlou s určitým vynuceným pobytem dětí v různých zařízeních a pro nás je klíčové, aby ženy a rodiny měly možnost volby, aby měly možnost si zvolit, jestli jejich zaměstnání v dané chvíli bude péče o děti a k tomu chceme vytvořit nejrůznější nástroje, aby to bylo možné, aby to tu rodinu ekonomicky nedostávalo na hranici sociální potřebnosti, a na druhé straně, aby bylo dostatečné množství různých nástrojů od dětských zařízení a věřte mi, že země jako Česká republika s tím má nepřeberné zkušenosti z dob totality, kdy ten princip byl trochu vynucený.
<P>
Myslím si, že to do úvodu může být všechno, jestli něco Čechům nechybí, tak to je sebevědomí, takže na závěr chci říct, že my vůbec netrpíme pocitem méněcennosti, protože Česká republika je nejmenší z velkých zemí anebo největší z těch malých, jsme dvanáctou největší zemí Evropské unie. Jenom bych připomněl, že když švédské předsednictví v roce 2001 šlo do toho předsednictví, tak novinové články byly stejné, jako byly v prosinci a v listopadu v evropských médiích, kdy se pochybovalo o tom, jestli euroskeptičtí Švédové, kteří nemají euro a nechtějí ho, jsou schopni začít pracovat na přijetí jednotné měny, jestli jsou schopni zavést diskusi o ratifikaci Smlouvy z Nice a jestli vůbec budou schopni jako nová země Evropskou unii vést. Ty články, kdybychom dnes vyměnili Smlouvu z Nice za Lisabonskou smlouvu a kdybychom vyměnili Švédsko za Českou republiku, tak vypadají úplně stejně. My z toho nemáme žádné mindráky.
<SPEAKER ID="023" NAME="Jan Zahradil" AFFILIATION="PPE-DE">
(CS) Pane předsedo, já budu pokračovat v tom českém okénku, které tady bylo zahájeno, je z toho vidět to, co sám dobře tušíte a víte a co jste zdůraznil ve svém projevu, tedy že volby do Evropského parlamentu se opravdu blíží a že dnes velmi pravděpodobně uslyšíte řadu příspěvků jak z české strany, tak od jiných kolegů, které budou spíše ovlivněny houstnoucí předvolební atmosférou, než snahou zhodnotit program předsednictví, který jste zde představil.
<P>
Já myslím, že první dny českého předsednictví vyzkoušely českou vládu tak důkladně, že důkladněji to opravdu ani nešlo a že v této zkoušce jednoznačně obstála, a jsem velice rád, že to tady celá řada kolegů zdůraznila. Ukázalo se také, že ta tři E, ty tři priority, tedy ekonomika, energetika a externí vztahy byly jako české priority zvoleny naprosto správně, protože to, co se odehrálo v počátku tohoto roku, tedy konflikt v Gaze a krize s dodávkami plynu do Evropy spadají minimálně pod dvě z těchto tří E. Jasně se také ukázalo to, co jsme si zatím nepřiznávali tak docela nahlas, že otázka energetické bezpečnosti je naprosto klíčové téma pro budoucnost Evropské unie a je to důležitější, než cokoliv jiného včetně, troufám si říci, Lisabonské smlouvy, protože ta nám ani nerozsvítí, ani nezatopí. Téma energetické bezpečnosti je téma nikoliv pro jedno předsednictví, ale je to téma na dlouhá léta a pro Českou republiku je velikou výzvou a velikou ctí, že právě toto téma může posunout dopředu. Zároveň to ukazuje, jak jsou všechna ta tři E propojena, protože energetická bezpečnost má dopady na ekonomiku, jak známo, restrikce dopadnou vždycky napřed do ekonomické sféry a také na vnější vztahy, protože bez solidně vytvořeného východního partnerství, politiky sousedství a dalšího rozšiřování Evropské unie například o Turecko nezajistíme Evropě energetickou bezpečnost a diverzitu zdrojů.
<P>
Já věřím, že Česká republika se ujme tohoto úkolu, že tuto debatu posune dál a že tím vloží svoji nepominutelnou stopu do českého předsednictví a do vedení Evropské unie a přeji nám všem v tom mnoho úspěchů.
<SPEAKER ID="024" NAME="Libor Rouček" AFFILIATION="PSE">
(CS) Vážený pane ministerský předsedo Topolánku, vážený pane předsedo Barroso, dámy a pánové, neznám nikoho v tomto Parlamentu, žádnou poslankyni ani poslance, kdo by si nepřál úspěch českého předsednictví. Evropané na východě, na západě, na severu, na jihu, v Evropě té tzv. staré i v té Evropě tzv. nové si přejí úspěch Evropské unie a úspěch českého předsednictví. A přejí si to samozřejmě také poslanci tohoto Parlamentu bez ohledu na to, zda pocházíme ze sociálně demokratického, lidoveckého, liberálního či zeleného tábora. Ve veřejném mínění v Evropě i v tomto Parlamentu však panují bohužel, říkám bohužel, určité obavy a určité pochyby, zda Česká republika své předsednictví úspěšně zvládne. A těch důvodů pro to je několik.
<P>
Tím prvním důvodem je nestabilita uvnitř vládní koalice v České republice. Moji kolegové například nechápou proč nyní, na samém počátku předsednictví, dochází k výměně ministrů a k rekonstrukci vlády. Jak mohou noví ministři, například dopravy či pro místní rozvoj, ministři, kteří nemají žádné evropské zkušenosti, úspěšně zvládat evropskou agendu a předsedat Evropské radě. Moji kolegové také nechápou, proč například čeští vládní křesťanští demokraté, kteří bojují o přežití, pořádají svůj volební kongres právě v době českého předsednictví.
<P>
Řadu otázek, jak jsme zde již slyšeli, vyvolává též vztah mezi vládou a českým prezidentem. Já bych chtěl slyšet jasnou odpověď na to, zda se české předsednictví, zda se česká vláda ztotožňuje s názory prezidenta Václava Klause, který odmítá Lisabonskou smlouvu, popírá globální oteplování a tvrdí, že současná finanční a ekonomická krize byla vyvolána přílišnou regulací a existencí sociálních a environmentálních politik.
<P>
Vážným důvodem k pochybám je rovněž nesplnění domácího úkolu, slibu, který jste dal kancléřce Merklové i prezidentu Sarkozymu, že česká vláda jako předsednická země ratifikuje Lisabonskou smlouvu do konce loňského roku. Já bych chtěl od Vás, pane ministerský předsedo, slyšet jasné slovo, kdy bude tato smlouva v českém parlamentu ratifikována a proč ratifikace této smlouvy je spojována s ratifikací dvoustranných dohod se Spojenými státy o radaru a také se zákonem o vztahu mezi oběma komorami českého parlamentu.
<P>
Lisabonskou smlouvu, jak jsme zde slyšeli, je potřeba. Je jí potřeba i z důvodu naplnění českých priorit. Ty priority, si myslím, jsou správné, ale k tomu, aby jsme v nich mohli pokračovat do budoucna, například v otázce energetické bezpečnosti, větší role Evropy ve vnějších vztazích, k tomu potřebujeme posílenou spolupráci a k tomu potřebujeme Lisabonskou smlouvu.
<P>
Na závěr přeji českému předsednictví vše nejlepší, hodně úspěchů. Je to v zájmu České republiky i Evropské unie.
<SPEAKER ID="025" NAME="Silvana Koch-Mehrin" AFFILIATION="ALDE">
(DE) Vážená paní předsedající, vážený pane úřadující předsedo Rady, Evropská unie si prošla šesti měsíci plnými dramat, dynamických změn i prohlášení pod vedením předsedy Sarkozyho a teď jste vedení Unie převzal vy, pane předsedo, s určitým smyslem pro humor, na který si možná budou někteří z nás muset nějaký čas zvykat. Doufám, že vaše předsednictví Rady bude konstruktivní a produktivní, vzhledem k tomu, že EU čelí nesmírně náročným výzvám. Vy sám jste zmínil válku mezi Izraelem a Hamásem a hospodářskou krizi, a samozřejmě jsou zde také interní problémy jako je Lisabonská smlouva.
<P>
Dovolte mi vyjádřit se k jednomu aspektu vašeho projevu: energetické bezpečnosti. Zdůraznil jste její zásadní význam a já s vámi souhlasím, že energie je základní surovinou moderní společnosti. Náš životní styl, naše ekonomika, náš budoucí vývoj - to vše na ní závisí. Nemůžeme si dovolit být závislí na dodávkách energie. Chceme-li být nezávislí, musíme mít dobrou skladbu různých energetických zdrojů.
<P>
Doufám proto, že vašim otevřeným, přímým způsobem budete schopen přesvědčit vaše evropské partnery, aby se zapojili do nové diskuse o jaderné energetice, a zejména, aby přesvědčili německou vládu, aby skoncovala se svou protijadernou politikou. To je požadavek bezpečnosti pro náš kontinent.
<P>
Je ještě mnoho věcí, které je potřeba udělat, a vy máte nyní příležitost vést Evropu směrem kupředu. Ráda bych vám poděkovala a vyjádřila důvěru v budoucí úspěšnou spolupráci.
<SPEAKER ID="026" NAME="Konrad Szymański" AFFILIATION="UEN">
(PL) Vážená paní předsedající, vážený pane úřadující předsedo Rady, existuje jenom jedno kritérium, kterým by mělo být poměřováno české předsednictví jmenované vaší vládou a dramatické události minulých týdnů, a to je energetická politika Evropské unie.
<P>
V současné době spěje ke konci další kolo energetických sporů mezi Ruskem a Evropou, ale doposud nemáme žádné systémové záruky nebo politický rámec, jak v budoucnu obdobným problémům zamezit. Po energetických krizích z let 2004, 2006 a 2008 je nejvyšší čas, aby Evropská unie uspíšila diverzifikaci, a to nejenom dodávek energie, ale samotných zdrojů energie, které tak naléhavě potřebujeme. Z tohoto důvodu očekávám, že české předsednictví vyvine nové iniciativy směřující k zajištění finanční podpory pro plynovod Nabucco a bude uplatňovat důraznější energetickou politiku ve Střední Asii. Očekávám tedy, že Evropská komise škrtne severní plynovod ze seznamu svých priorit, protože pokud bychom tato opatření nepřijali, vystavujeme se riziku, že příští zimu zjistíme, že čelíme stejným problémům jako nyní.
<SPEAKER ID="027" NAME="Claude Turmes" AFFILIATION="Verts/ALE">
- (FR) Vážená paní předsedající, důvěryhodnost Evropy je v souvislosti s problémem energetických dodávek v sázce. Děkuji vám, pane Barroso, za vaše zcela jednoznačná slova dnes dopoledne.
<P>
To co předvádějí společnosti Gazprom a Naftogaz a čeho jsme svědky už dva, tři, čtyři nebo pět dní, je něco neuvěřitelného! Od této chvíle musíme dát jasně najevo: "Pánové, co je moc, je příliš!" Chceme-li to udělat, musíme jednat společně. Vřelý dík za skvělou koordinaci! Může mi tady někdo vysvětlit, co mají znamenat návštěvy slovenského a bulharského premiéra v Moskvě? To již samo o sobě dává Gazpromu signál, že nejsme jednotní. Vysvětlete mi tyto dvě návštěvy.
<P>
Abych přešel k dalšímu tématu, jsem přesvědčen, že Komise musí v této věci hrát významnou roli: musíme vypracovat nouzové plány týkající se dodávek plynu. První věc, kterou je třeba udělat, je zajistit přepracování směrnice o zabezpečení dodávek plynu, jinak Evropská komise nebude mít dostatečný politický mandát k tomu, aby mohla podniknout příslušná opatření. Je třeba docílit celoevropské koordinace. A za druhé, potřebujeme nouzový plán "Plynárenské infrastruktury ve střední a východní Evropě" za použití finančních zdrojů, které máme k dispozici.
<P>
Za třetí, je třeba, abychom vedle iniciativ směřujících k hospodářské obnově Evropy vypracovali také plán významných energetických investic. Hlavní prioritou jsou stavby ve východní Evropě. Je skandální, že tak malý podíl strukturálních fondů je investován do něčeho užitečného! Místo výstavby stadionů pro evropské šampionáty bych dal přednost tomu, kdyby byly finanční prostředky investovány ve prospěch našich občanů - do budov, sítí vytápění a obnovitelných energií.
<P>
A na závěr bych poznamenal, že jsem závislejší, pokud jde o jadernou energii než ve vztahu k plynu. Dovážíme 99 % našeho jaderného paliva! Přestaňme dávat jadernou energetiku do souvislosti s nezávislostí! Paní Kochová-Mehrinová, vaše poznámky na toto téma vyznívají směšně.
<SPEAKER ID="028" NAME="Jiří Maštálka" AFFILIATION="GUE/NGL">
(CS) Pane premiére, kolegyně a kolegové, zcela jistě se v tomto sále nenajde nikdo, kdo by českému předsednictví záviděl podmínky, ve kterých přejímá vedení Evropského společenství. Pane premiére, jedním z hlavních hesel vašeho předsednictví, které jste vyhlásili, je Evropa bez bariér. Tuto větu si se zkušeností politickou a životní lze vykládat různě. Já osobně jsem přesvědčen, že ji nelze pojímat pouze jako další uvolnění pro finanční a tržní mechanizmy, ale naopak chápu ji jako výzvu pro zdokonalení toho, čím se Evropa může právem pyšnit, a tedy sociálního evropského modelu. Nemám na mysli teď pouze šanci na odstranění nesmyslných omezení, na možnost zaměstnávání. Chápu tuto příležitost jako šanci dát mobilní pracovní síle důvěryhodné garance rovného zacházení. To se ostatně může projevit například i tím, že v průběhu českého předsednictví se posune pozitivním směrem zatím neuzavřená otázka poskytování přeshraniční zdravotní péče.
<P>
Má-li být Evropa bez bariér, možná bude dobré začít tím nevytvářet nové bariéry. Evropa není jenom Evropské společenství, jsou to i naši sousedé, kteří nejen geograficky, ale i historicky do Evropy patří. V této souvislosti bych rád znal váš názor a strategii, jakou bude uplatňovat předsednictví vůči našim sousedům na hranicích Evropské unie. Mám tu na mysli především Srbsko s neuralgickým bodem Kosovo, mám tu na mysli především Moldávii, která udělala mnoho vstřícných kroků na cestě k přiblížení se Evropskému společenství. Nevytvářet bariéry podle mého názoru znamená i principiální, avšak evropskou politiku vůči Rusku a Číně. I s těmito státy je třeba hledat vyvážený vztah s respektem především k evropským zájmům.
<P>
Evropa bez bariér znamená také zabývat se vážně tím, že na jejím území se nachází řada menšin. To se týká i menšiny, o které se nerado mluví v tomto parlamentu, a to o neobčanech, kteří se nacházejí v některých státech Evropské unie. Klíč k řešení těchto otázek závisí kromě jiného i na prosazování nové politiky, a to je zrušení politiky dvojích standardů. Řekl jste, že základem je svoboda a rozhodování. Dejte i svým občanům ve své republice možnost o Lisabonské smlouvě a o umístění amerického radaru rozhodnout v referendu. Bude to potvrzení upřímnosti Vašich slov.
<SPEAKER ID="029" NAME="Philippe de Villiers" AFFILIATION="IND/DEM">
- (FR) Paní předsedající, jménem mé skupiny Nezávislost/Demokracie bych rád s úctou přivítal české předsednictví a dal mu najevo, že si jej velice vážím, protože český lid byl podroben těžkým zkouškám a má lepší předpoklady než mnozí z nás k tomu, aby chápal pravou hodnotu a význam slova svoboda. Rád bych je uvítal také vyjádřením našich nadějí. Pane Topolánku, pane Klausi, představujete pro nás dvojí naději: naději, že politici budou naslouchat hlasu lidí, tedy zajistí, aby výsledek referenda o Lisabonské smlouvě byl respektován v celé Evropě a že vrátí lidem jejich svobodu, aby je zbavili jha bruselské byrokracie, která nás dusí. Stále větší počet z nás, národů Evropy, se dostává ve vztahu k Bruselu do postavení disidentů.
<SPEAKER ID="030" NAME="Frank Vanhecke" AFFILIATION="NI">
(NL) Vážená paní předsedající, vzhledem k tomu, že mám na svůj projev jenom jednu minutu, mohu jenom požádat české předsednictví, aby nám pomohlo zajistit, aby evropské orgány respektovaly demokracii. V demokracii rozhodují lidé. Je zřejmě čirá náhoda, že v zemích, kde lidé dostali možnost říci otevřeně svůj názor - ve Francii, v Nizozemí a v Irsku - Lisabonská smlouva, známá také jako evropská ústava, skončila v odpadkovém koši. Doufám, že nové předsednictví bude skutečně stát více na straně občanů a svobody a ne, jak jsme si už zvykli u většiny předsednictví, na straně povýšených evropských mandarínů.
<P>
Je zde také otázka Turecka. Převážná většina Evropanů je proti vstupu neevropské země do naší Unie. Ale i v této úřední složce prosazují eurokraté svou vlastní vůli a potřebujeme proto pomoc českého předsednictví. Vzhledem k tomu, že to není tak dávno, co se Česká republika zbavila diktatury, vaše předsednictví by mohlo v příštích šesti měsících prokázat, že se stane majákem demokracie a svobody, pokud se odvážíte postavit se proti přáním těchto evropských elit.
<SPEAKER ID="031" NAME="Timothy Kirkhope" AFFILIATION="PPE-DE">
Vážená paní předsedající, vítám premiéra Topolánka v Evropském parlamentu a z minulých rozprav vím, že Evropa bude v následujících šesti měsících ve velmi dobrých rukou. Je to pro Českou republiku historický okamžik, který prokáže vaši obvyklou politickou kompetentnost.
<P>
Program českého předsednictví stanovil některé důležité priority: tři "E", tedy energetika, zlepšení stavu ekonomiky a role Evropy ve světě. V počátečních dnech vašeho předsednictví jste byl opravdu konfrontován se závažnými výzvami. Byl jste v Moskvě a v Kyjevě a pracujete usilovně na tom, abyste dojednal dohodu o obnově toku zemního plynu do evropských zemí. Prokázal jste doposud značnou diplomatickou dovednost při jednáních s Ruskem a Ukrajinou, je ovšem nesmírně důležité, aby ruská vláda pochopila, že držet národy jako rukojmí nemůže být způsobem, jak v moderním světě realizovat obchodní vztahy. Zatím jste Unii ukazoval cestu a já vám blahopřeji a podporuji i vaše diplomatické úsilí směřující k řešení současné krize na Blízkém východě s cílem dosáhnout věrohodného příměří, které by umožnilo obnovit mírové rozhovory.
<P>
Hospodářská krize je i nadále vaší vysokou prioritou. Podporujete účelná opatření, která mají zajistit zvládnutí hospodářské recese. Vyjádřil jste jednoznačný názor na to, jak je důležité, aby Evropa a členské státy neuvalovaly nová autoritářská regulační opatření na úrovni Společenství, ani na úrovni členských států. Mluvil jste o potřebě zmobilizovat v současné době země, které sdílejí náš liberální ekonomický náhled, proti protekcionismu. Musíme zajistit, aby jakékoli regulační změny byly vyvážené a účelné.
<P>
A konečně, za týden začne v Bílém domě úřadovat nový prezident Spojených států. Vím, že se na vás můžeme spolehnout, pane premiére, že navážete pozitivní vztahy spolupráce se zvoleným prezidentem Obamou. Vím, že sdílíte můj názor, že transatlantické spojenectví je životně důležité pro naši bezpečnost a pro naši prosperitu. Přeji vám hodně úspěchů. Dovolte mi ocitovat Winstona Churchilla a jeho poslední významný projev v dolní sněmovně: "Nikdy necouvejte; nikdy neumdlévejte; nikdy nezoufejte." Mnoho štěstí.
<SPEAKER ID="032" NAME="Kristian Vigenin" AFFILIATION="PSE">
Vážená paní předsedající, musíme přiznat, že české předsednictví hned na začátku čelilo velmi složité situaci. Zhoršující se hospodářská krize, brutální vojenská operace Izraele a doposud největší krize v oblasti dodávek plynu evropským státům.
<P>
Nároky na vaši činnost se budou ještě stupňovat s rostoucím politickým napětím souvisejícím s evropskou volební kampaní. Konec vašeho předsednictví bude provázet zvolení 532 nových poslanců Evropského parlamentu. Tento počet zdůrazňuji proto, že se nejedná o údaj, se kterým by počítala Lisabonská smlouva. Myslím si, že ratifikace smlouvy a její vstup v platnost by měly mít u vás vyšší prioritu jak vnitrostátně, tak na úrovni Společenství.
<P>
Mohlo by se zdát, že máte smůlu, že na vás připadlo vedení EU právě v takové situaci, ale každá krize je zároveň příležitostí. Využijte těchto příležitostí. Usilujte o to, aby EU byla Blízkém východě aktivnější, viditelnější a věrohodnější. Pokuste se koncipovat odpovědnější politiku EU v otázkách energetiky a dodávek energie. Udělejte více proto, abyste obnovili zdraví evropské ekonomiky a zároveň zachovali zaměstnanost. Pane Topolánku, byl bych rád, kdyby další předsednictví nového členského státu bylo úspěšné. Toto je vaše speciální odpovědnost. Můžete prokázat, že nováček dokáže nejenom následovat ostatní, ale také převzít vedení.
<P>
Hlavním předpokladem úspěchu je spojit úsilí všech 27 členských států a sjednotit je prostřednictvím provádění určitých politik a akcí. To nebude možné, pokud nedocílíte jednoty ve vaší vlastní zemi. Protichůdné signály vycházející od různých českých institucí poškozují vaše vyhlídky na úspěch, udělejte proto prosím všechno proto, abyste uvalili embargo na všechny interní politické hry. V situaci před volbami to není snadné, ale Slovinsko je příkladem, který můžete následovat. Druhým předpokladem je sjednotit za vámi hlavní politické strany v tomto parlamentu. Na šest měsíců musíte zapomenout na vaši vlastní politickou příslušnost a vést široký dialog. V tomto ohledu se můžete poučit od francouzského předsednictví.
<P>
A konečně bych rád upozornil na nárůst extremismu, antisemitismu a xenofobie v Evropě. Tento trend se projevuje i v České republice. Žádám vás, abyste daný problém také považoval za vysokou prioritu, zejména s ohledem na nadcházející evropské volby. Přeji vám mnoho úspěchů.
<SPEAKER ID="033" NAME="Adina-Ioana Vălean" AFFILIATION="ALDE">
Vážená paní předsedající, ráda bych poděkovala úřadujícímu předsedovi Rady za to, že dnes přišel do této sněmovny, aby nastínil program českého předsednictví. Já bych chtěla ovšem poukázat na některé problémy, které, jak doufám vaše předsednictví může řešit.
<P>
Za prvé, motto, které jste si zvolili, zní "Evropa bez bariér". Souhlasím s premisou tohoto motta. Mělo by platit zejména pro evropské občany, kteří mají právo volného pohybu a pobytu na území EU. Jsem zpravodajem k uplatňování směrnice o volném pohybu. Bohužel mi připadá, že vaše motto je ohroženo vašimi vnitrostátními orgány. Komise v nedávné době zveřejnila velice znepokojivou zprávu o provádění této směrnice. Vzhledem k nevyhovujícímu stavu provádění této směrnice do vnitrostátního práva ze strany členských států, bych doufala, že této otázce budete přikládat větší význam, než vyplývá z vašeho programu v oblasti svobody a bezpečnosti.
<P>
Za druhé, kromě některých nepříjemných problémů, s nimiž budete konfrontováni v průběhu vašeho předsednictví - jako jsou aspekty pokračující celosvětové finanční krize a energetické bezpečnosti - se budete muset vypořádat také s náročnou legislativní zátěží. Proto věřím, že použijete všechny nezbytné prostředky, abyste do konce funkčního období Parlamentu uzavřeli četné nedokončené zprávy. Evropští občané například očekávají snížení ceny roamingu hlasových telefonických služeb, SMS a datových služeb. Doufám, že splníte svůj závazek, že dosáhnete dohody v prvním čtení, pokud jde mou zprávu Roaming II. Děkuji vám a přeji vám v průběhu vašeho předsednictví hodně štěstí.
<SPEAKER ID="034" NAME="Mario Borghezio" AFFILIATION="UEN">
(IT) Vážená paní předsedající, dámy a pánové, rád bych české předsednictví srdečně přivítal a doufám, že se mu podaří Evropu přeorientovat od planého vtipkování na účet Bruselu k akci bojující proti nedůstojnému obchodování s nelegálními přistěhovalci, které se odehrává v oblasti Středomoří.
<P>
Ministr Maroni, při nedávné schůzce ministrů vnitra Kypru, Řecka, Itálie a Malty konečně Evropu probudil alarmující výzvou. Je čas, aby si Evropa uvědomila závažnost situace ve Středomoří: dochází zde k obchodování s nelegálními přistěhovalci a s drogami z Afriky a Asie. České předsednictví si musí uvědomit naléhavou potřebu konkrétních opatření, která by dala pravomoc ministrům pro vnitřní záležitosti uzavřít dohody o zpětném přebírání osob s těmi třetími zeměmi, ze kterých tito nelegální přistěhovalci pocházejí.
<P>
Musíme posílit opatření přijatá Evropskou agenturou pro ochranu vnějších hranic (Frontex), která by měla ovšem být koordinována s vhodnými nástroji a zdroji a Evropa si musí uvědomit, že taková opatření budou účinná pouze v případě, že budou doprovázena politikami zpětného přebírání nelegálních přistěhovalců a finančními prostředky pro země, jako je ta moje, které musí přijímat nelegální přistěhovalce. Pane úřadující předsedo, navštivte Lampedusu a přesvědčte se, jak vážný tento problém je. Stáváme se centrem boje proti obchodování s drogami ve Středomoří - ostuda, kterou musíme vymýtit. Navštivte Lampedusu jako politik a pak se vraťte jako turista, na nejkrásnější ostrov ve Středomoří!
<P>
(Potlesk)
<SPEAKER ID="035" NAME="Milan Horáček" AFFILIATION="Verts/ALE">
(DE) Vážená paní předsedající, vážený pane Barroso, vážený pane Topolánku, rád bych uvítal české předsednictví! Jako pražský občan zvolený do Evropského parlamentu a německý člen skupiny Zelených/Evropské svobodné aliance, jsem zvláště potěšen tím, že Česká republika převezme na příštích šest měsíců předsednictví Rady. Před více než 40 lety, po okupaci Československa jsem odešel do politického exilu v Německu a jsem stále ještě v úžasu nad tím, že se teď můžeme svobodně zasazovat o rozvoj demokracie a dodržování lidských práv v České republice a ve střední Evropě.
<P>
Současný politický, hospodářský a ekologický vývoj by představoval velkou výzvu pro kterékoli předsednictví Rady - ale věřím, že toto předsednictví se s ním vyrovná úspěšně. Rád bych popřál nám všem, nejenom České republice, zdar tohoto předsednictví.
<P>
(Potlesk)
<SPEAKER ID="036" NAME="Adamos Adamou" AFFILIATION="GUE/NGL">
(EL) Vážený pane předsedo Komise, vážený pane úřadující předsedo Rady, k prioritám vašeho předsednictví patří tyto kroky: aby Evropská unie mohla přijmout opatření v mezinárodním měřítku, musí navázat svou bezpečnost na strategickou spolupráci s NATO a rozvíjet svůj vlastní obranný potenciál doplňující NATO.
<P>
Občané se zajímají o to, kdo ohrožuje Evropskou unii do takové míry, že musí vázat svou bezpečnost na NATO? Na druhé straně zcela viditelnou hrozbou pro Evropskou unii je strategie, kterou uplatňuje Izrael, strategie války, kterou Evropská unie nekompromisně neodsoudila a kvůli níž také neuvalila sankce, jak by tomu bylo v jiných případech.
<P>
Dále prohlašujete, že chcete ekonomiku bez bariér a že by se mělo zamezit přílišné regulaci a posílení protekcionismu. Mají toto být poučení, která jsme si jako Evropská unie vzali z hospodářské krize? Nulová ochrana slabých a tržní spekulace? Není pak tedy vůbec divu, že občané ztrácejí trpělivost s politikami Evropské unie. Výsledky průzkumů Eurobarometru, které neustále ignorujeme, to alespoň dokládají.
<P>
Aktuálním požadavkem dneška, který podtrhují i masové demonstrace, je potřeba mírové politiky, nikoli neutrality, která je spoluvinou. Reakce a protesty lidí jsou očividným důkazem potřeby spravedlnosti a politické kontroly trhu a cen zboží, jež umožní každému státu plnit sociální roli, kterou mu jeho občané přiřknou bez dogmatických omezení Paktu stability.
<SPEAKER ID="037" NAME="Kathy Sinnott" AFFILIATION="IND/DEM">
Vážená paní předsedající, ráda bych uvítala úřadujícího předsedu Rady a popřála mu v jeho předsednictví hodně úspěchů a totéž bych chtěla popřát jeho lidu.
<P>
Jako irská poslankyně bych ráda poděkovala české vládě a lidu. Když naši voliči hlasovali v referendu proti přijetí Lisabonské smlouvy, jedině česká politická reprezentace se vyslovila v tom smyslu, že výsledek irského hlasování respektuje. V atmosféře, kdy nejsou respektovány francouzské, holandské a irské hlasy - a lidé, kterým nebylo dovoleno hlasovat -, jsme tento respekt velice uvítali.
<P>
Respekt je cenný a nezbytný postoj. V Evropě čelíme mnohým krizím. Vy jste navrhl ambiciózní program, jak tyto věci řešit. Takový program vyžaduje respekt ve vztahu mezi členskými státy. Vyžaduje také respekt pro národy těchto členských států, pokud má existovat nějaká naděje na úspěch.
<P>
Udělal na mě velký dojem respekt, který jste prokázal vůči vašim lidem, tím, že jste uznal, že oni, obdobně jako Irové, by pravděpodobně Lisabonskou smlouvu také odmítli. Takový respekt je dobrou předzvěstí do budoucna pro vaše předsednictví i pro Evropu.
<SPEAKER ID="038" NAME="Hartmut Nassauer" AFFILIATION="PPE-DE">
(DE) Vážená paní předsedající, dámy a pánové, vážený pane Topolánku, je možné, že byste tak přátelské, vlídné přijetí v Evropském parlamentu nečekal - ale české předsednictví Rady je událostí, která má historický význam. Ve své politické kariéře jsem se setkal se dvěma událostmi historického významu, první bylo sjednocení Německa a druhé sjednocení Evropy po dvou krvavých evropských občanských válkách v minulém století. Skutečnost, že Česká republika dnes v Evropském parlamentu reprezentuje předsednictví, je důsledkem neuvěřitelných dějinných změn, jichž jsme byli svědky a za které můžeme být vděčni. Ujišťuji vás o podpoře skupiny Evropské lidové strany (Křesťanských demokratů) a Evropských demokratů, a to bez výhrad a bez jakýchkoli skeptických postojů.
<P>
Je velice případné, že jste svůj projev uvedl poukazem na Karla IV., který byl nejenom jedním z prvních architektů transevropské dopravní sítě, ale také zakladatelem jedné z nejstarších a nejprestižnějších univerzit v Evropě a tedy stoupencem evropského universalismu, který měl na nás na Evropany pravděpodobně přinejmenším stejně významný vliv jako smlouvy, které jsme uzavřeli. Občasné euroskeptické exkursy - které dobře známe z vaší vlastní země - nic nemění na tom, že můžete počítat s naší podporou. My ve skupině PPE-DE jsme nanejvýš neochvějní Evropané - o tom není třeba pochybovat - ale právě proto dokážeme rozpoznat chybné kroky, které Evropa činí a snažíme se je napravit. Lisabonská smlouva je skvělým nástrojem k nápravě veškerých chybných kroků, které Evropa učiní. Z tohoto důvodu bych zde rád vyjádřil očekávání, že vy, jako předseda Rady přispějete k tomu, aby Lisabonská smlouva vstoupila v platnost a aby ji vaše země co nejdříve ratifikovala.
<SPEAKER ID="039" NAME="Enrique Barón Crespo" AFFILIATION="PSE">
(ES) Vážená paní předsedající, vážený pane úřadující předsedo Rady, vážený pane předsedo Komise, dámy a pánové, nabízím českému předsednictví totéž přátelské uvítání jako v roce 1991, kdy jsem jako předseda Evropského parlamentu ve svém projevu vyzval Senát tehdejšího Československa, aby se k nám Československo připojilo. Podle mého názoru tuto velkou generaci českých a slovenských občanů zosobňuje někdo, kdo se těší v Evropě i v celé světě nesmírné úctě. Mám na mysli samozřejmě prezidenta Václava Havla.
<P>
Mám k úřadujícímu předsedovi Rady dvě připomínky a otázky. Přijal jste rozhodnutí - a jsem rád, že se zmiňujete o Evropě pravidel - o podřízení ratifikace Lisabonské smlouvy ratifikaci dohody o obranném štítu proti balistickým střelám. Mnozí z nás jsou přesvědčeni, že to není ta pravá cesta vpřed, ale vy jste rozhodl o podřízení smluvních ujednání vaší vlastní země čemusi, co musí být posuzováno společně. Existuje ovšem jedna skutečnost, kterou nelze opomíjet, a to fakt, že spor o plyn je sporem politickým. Domnívám se, že bude pro vás v této situaci velice těžké prosazovat politiku vůči Východu. Nerozumím také tomu z jakého důvodu vy, Češi, lidé, kteří si tak zakládají na své suverenitě a nezávislosti, jste ochotni podřizovat to, o čem musí rozhodnout výhradně Češi, rozhodování Irů.
<P>
Za druhé, pane úřadující předsedo Rady, ve vašem programu mi chyběla zmínka o euru. Včera jsme v této sněmovně oslavovali 10. výročí zavedení eura a přistoupení vaší sesterské Slovenské republiky k euru. Co uděláte v době českého předsednictví pro to, abyste hájil euro?
<SPEAKER ID="040" NAME="Lena Ek" AFFILIATION="ALDE">
(SV) Vážená paní předsedající, vážený pane Topolánku, vážený pane Barroso, s hodnocením, že se ocitáme uprostřed dvou krizí: klimatické krize a finanční krize, bezvýhradně souhlasím. K těmto krizím bychom mohli ještě přidat energetickou krizi. Je proto důležité neztrácet ze zřetele jednotlivé prvky této celkové krize. Moje otázka premiérovi Topolánkovi tedy zní takto: zajistí Česká republika, aby nouzové programy pro řešení hospodářské krize zohledňovaly také řešení ekologické krize?
<P>
Konec konců, máme zde příležitost pomoci našim občanům k lepšímu prostředí i k novým pracovním příležitostem a pomoci našim malým podnikům. Dějiny ukázaly, že po každé finanční krizi následuje také technologický posun. Společně s investicemi do nových technologií šetrných k životnímu prostředí, jako je například dálkové vytápění, biopaliva, kombinovaná výroba tepla a elektřiny (kogenerace), energeticky úsporné domy, solární panely, inteligentní elektrické rozvodné sítě, a tak dále, můžeme využít k našemu užitku také úpravy, které jsou nezbytným prostředkem k vypořádání se s hrozbou klimatických změn a přispět tak k hospodářské konjunktuře, kterou Evropa a svět potřebují. Souběžné investice do tzv. inteligentních technologií šetrných ke klimatu (climate-smart technologies) a do zaměstnanosti také podpoří stabilizaci bezpečnostní politické situace ve vztahu k Rusku.
<P>
Ti, kdo jsou proti souboru energetických opatření a komplexní společné evropské energetické politice nyní snad pochopí, proč investujeme tolik úsilí do toho, abychom zajistili, že Evropa bude v těchto otázkách vystupovat jednotně. V každém případě, ti evropští občané, kteří ve svých domovech mrznou, jisté rozumí tomu, co je třeba udělat. Nemůžeme nadále připustit, aby se opakovala situace jako na Blízkém východě, kdy se tři nebo čtyři evropské delegace předháněly v řešení krize.
<P>
Vítám proto zde české předsednictví a těším se na osvědčenou spolupráci s příští zemí, která převezme předsednictví, Švédskem, a přeji vám mnoho štěstí.
<SPEAKER ID="041" NAME="Ģirts Valdis Kristovskis" AFFILIATION="UEN">
(LV) Vážení kolegové poslanci, vážený pane Barroso, vážený pane Topolánku, rád bych ocenil odhodlání české vlády pokračovat v šetření politických, morálních a právních aspektů zločinů komunistického režimu, které bylo zahájeno za slovinského předsednictví. Důsledky zločinů komunistického režimu jsou odpudivým šrámem na tváři Evropy. Ovšem evropští politici podléhající vlivu realpolitik i nadále předstírají, že si ničeho takového nevšimli. Tato situace je důkazem, že Evropa stále postrádá sebeúctu tváří v tvář autoritářské ideologii Ruska. Bohužel musím konstatovat, že dokud budou činy spáchané nacistickým režimem kvalifikovány jako zločiny proti lidskosti, ale zločiny komunistického režimu Sovětského svazu omlouvány, budeme muset čelit skutečnosti, že Evropa a její historická pravda jsou rozštěpeny mezi východní a západní polovinu kontinentu. Dodávky plynu z Ukrajiny jsou přerušeny a ruské tanky vpadly do Gruzie. Skutečnost je taková, že společné evropské hodnoty zatím nejsou ničím jiným než snem. Vyzývám české předsednictví, aby uvedlo do praxe odhodlání vyjádřené v Pražské deklaraci.
<SPEAKER ID="042" NAME="Jacek Saryusz-Wolski" AFFILIATION="PPE-DE">
Vážená paní předsedající, toto je první předsednictví země bývalého sovětského bloku a my vám držíme palce, pane premiére, aby to bylo prvotřídní předsednictví.
<P>
Vy jste zahájil vaše předsednictví v horkém politickém klimatu a mrazivém závanu energetické krize. Rád bych vám blahopřál, pane premiére Topolánku, k vaší rychlé akci a k odhodlání najít řešení plynové krize a také ke zprostředkujícím politickým jednáním, která jste uskutečnil v rámci řešení vztahů mezi Ruskem a Ukrajinou.
<P>
Nezbytným předpokladem dvou ze tří hlavních priorit českého předsednictví - energetiky a východního partnerství - je plyn. Toto je průsečík obou priorit vašeho předsednictví. Musíte okamžitě najít nouzové a na solidaritě založené řešení. Musíte se zasazovat o odblokování dodávek plynu 18 členským státům, jejichž občané a průmyslová odvětví jsou krizí postiženi. Následně musíte najít trvalé, udržitelné a systémové řešení v dlouhodobém horizontu. Potřebujeme, abyste předložil návrh komplexní a důrazné strategie.
<P>
Vítám také skutečnost, že považujete východní partnerství za prioritu vašeho předsednictví. Díky tomu bychom získali potřebný rámec pro lepší spolupráci s našimi východními partnery, kteří jsou v bezprostřední blízkosti našich hranic. Evropský parlament doplní tento rámec vlastní iniciativou tím, že vytvoří smíšené parlamentní shromáždění pod názvem EURONEST. Toto partnerství by přispělo k zamezení vzniku podobné krize v budoucnosti.
<P>
Pevně věřím, že české předsednictví, které převzalo svůj úřad v době přinášející tak náročné výzvy a nutnost krizového řízení, dokáže splnit naše očekávání a do šesti měsíců budeme mít v Evropě méně bariér, silnější a bezpečnější Evropu a také sladší Evropu, jak uvádí váš slogan:
<P>
(CS) Evropě to osladíme! Přeji vám hodně úspěchů.
<SPEAKER ID="044" NAME="Jo Leinen" AFFILIATION="PSE">
(DE) Vážená paní předsedající, vážený pane úřadující předsedo Rady, "Evropa bez bariér" je dobré motto, protože jde k samotnému jádru myšlenky společné Evropy - spojovat lidi. Doufám ovšem také, že bude možné odstranit bariéry v hlavách některých lidí, kteří doposud mají politické, ne-li přímo ideologické výhrady vůči Evropské unii a proto se uzavírají před myšlenkou jejího dalšího rozvoje, který předpokládá Lisabonská smlouva. I ve vaší zemi je stále ještě třeba v tomto směru mnohé udělat.
<P>
Reformní smlouva je nezbytně nutná. Jak chcete provádět energetickou politiku bez právního základu, který pro ni stanoví Lisabonská smlouva? To je nemožné. Na mnohé jiné politické oblasti lze nahlížet stejným způsobem. Je zcela nepřijatelné vázat ratifikaci Lisabonské smlouvy na jiné vnitropolitické problémy, protože to je společná smlouva a nemá nic společného s vnitropolitickými spory - opozicí proti vládě nebo naopak její podporou.
<P>
Evropa je společenstvím hodnot. Lidská práva a právní řád - oblasti, ve kterých má vaše země také své nedostatky - mají ústřední význam. Rád bych využil této příležitosti a zmínil případ dr. Yekty Uzunoglu, který strávil 14 let života bojem za spravedlnost a odškodnění. Apeluji na vás, abyste zajistili, aby tento nešťastný případ, kvůli kterému již Václav Havel držel hladovku, byl za vašeho předsednictví vyřešen.
<P>
Na konci francouzského předsednictví Rady prezident Sarkozy řekl, že ho předchozích šest měsíců změnilo. Doufám, že tato zkušenost změní také vás a některé další občany v České republice.
<SPEAKER ID="045" NAME="Andrew Duff" AFFILIATION="ALDE">
Vážená paní předsedající, rád bych položil panu úřadujícímu předsedovi Rady čtyři otázky.
<P>
Pane úřadující předsedo, jestliže je Lisabonská smlouva, jak jste řekl, horší než Smlouva z Nice, proč jste ji podepsal?
<P>
Za druhé, mohl byste prosím potvrdit, že Česká republika nebude v pokušení následovat příkladu Irska a usilovat o odmítnutí souboru smluvních ujednání Lisabonské smlouvy jako celku?
<P>
Za třetí, nevidíte nějaký rozpor v tom, že přicházíte sem a vychvalujete legitimitu tohoto parlamentu, ale odmítáte podporovat smlouvu, která tak výrazně posiluje jeho pravomoci?
<P>
A za čtvrté, může mít české předsednictví skutečnou autoritu dokud a pokud Česká republika neratifikuje Lisabonskou smlouvu?
<SPEAKER ID="046" NAME="Bogdan Pęk" AFFILIATION="UEN">
(PL) Vážená paní předsedající, vážený pane úřadující předsedo Rady, je určitým paradoxem, že krize projevující se v řadě oblastí, která postihla svět, včetně Evropy, může být také naším významným spojencem, protože ti, kdo si zvykli každého poučovat, jak má řídit své podnikání, nesou hlavní díl odpovědnosti za tuto krizi. Byli to oni, kdo stáli u kormidla a do této krize nás dostali.
<P>
Dnes jsem zaznamenali ve vašem prohlášení svěží vítr změny a proto přejeme českému předsednictví vše nejlepší. Rád bych vám připomněl jednu historickou skutečnost, která by měla být pro vás užitečná. V roce 1618 se na Hradčany dostavila nepříjemná habsburská mise, které se chovala s neslýchanou arogancí. Češi je oprávněně vyhodili z okna v rámci aktu, který je známý jako "defenestrace". Těším se, že si teď tuhle defenestraci u vás zopakujete. Doufám, že všechny nepoctivé poradce vyhodíte oknem slušnosti a rozumu a že se vám podaří posunout evropské záležitosti směrem kupředu. To od vás očekávají evropští občané a pokud budete naslouchat šarlatánům, úspěch se nedostaví.
<SPEAKER ID="047" NAME="Stefano Zappalà" AFFILIATION="PPE-DE">
(IT) Vážená paní předsedající, dámy a pánové, v současné době prožíváme důležité historické události, které nejsou na našem kontinentu ničím výjimečným a šest měsíců českého předsednictví se k nim určité také zařadí.
<P>
Existuje mnoho nedořešených závažných problémů, jejichž řešení bude toto předsednictví muset najít: pro Lisabonskou smlouvu, jejíž konečné přijetí je třeba prosadit, již byl další postup vytyčen, potřebujeme ale další podnět, který by zajistil, že se tento proces nebude dále protahovat do příštího roku. I nadále se budou projevovat dopady současné vážné světové hospodářské krize a ty budou bezesporu v průběhu letošního roku významné. Je třeba doufat, že předsednictví bude pokračovat v cestě nastoupené francouzským předsednictvím tak, aby příští schůzka skupiny G8 za italského předsednictví přinesla výsledky odpovídající evropským potřebám.
<P>
Evropa čelí vážnému problému v oblasti dodávek energie: je to fakt zásadního významu a problém, který je zřejmě složité vyřešit. K jeho řešení jsme však snad již velmi blízko; v každém případě je třeba v tomto ohledu zaručit naši budoucnost, vzhledem k závislosti mnohých států, včetně toho mého, na těchto dodávkách.
<P>
Situaci v Gaze nelze již dále tolerovat. Neměli bychom vyjednávat s teroristy, ale útoky na izraelský lid musí jednou provždy ustat a neměli bychom dále tolerovat smrt nevinných civilistů v první linii nesmyslné a bohužel neustálé války.
<P>
Imigraci je třeba řešit na úrovni Společenství a je proto třeba věnovat značnou pozornost situaci v určitých státech, včetně Itálie a Malty, které mají v tomto ohledu závažné problémy. Je třeba se urychleně vypořádat s problémem Kypru, aby byly jednou provždy vyřešeny veškeré aspekty vztahů mezi Řeckem a Tureckem a mezi Evropou a Tureckem, které navíc doposud stále čeká na přistoupení k EU.
<P>
A konečně, pane Topolánku, doufám, že mohu počítat s vaší přítomností v této sněmovně; přeji vám vše nejlepší pro vaši práci, a oceňuji také to, že jste zde setrval i po vaší první odpovědi. U předchozích předsednictví jsme na to nebyli právě zvyklí. Děkujeme vám; je to dobré znamení.
<SPEAKER ID="048" NAME="Bernard Poignant" AFFILIATION="PSE">
- (FR) Vážená paní předsedající, vážený pane úřadující předsedo Rady, od vašich českých historiků jsem zjistil důvod, proč jste doposud neratifikovali Lisabonskou smlouvu: zmiňují se totiž o magické osmičce, která je například v letopočtu 2008. Říkají, že tato číslice se prolíná vašimi dějinami: v roce 1918 vzniklo samostatné Československo a v roce 1348 pražská univerzita. Citují čtyřicet podivných příkladů a zejména tři bolestné příklady z nedávné minulosti: rok 1938, kdy vás Francie a Velká Británie hodily přes palubu; rok 1948, kdy vás na vedlejší kolej odsunul puč; a rok 1968, kdy k vám vtrhly sovětské tanky. Jsem tedy schopen pochopit, že jste rok 2008 zavrhli, protože jste se domnívali, že ratifikovat smlouvu v tomto roce by bylo podezřelé, tím spíš, že někteří lidé tuto smlouvu srovnávají s omezením vaší státní suverenity za Brežněva. Přes všechny jeho chyby a jeho minulost, soudruh Barroso, který je zde, není Brežněv!
<P>
(Smích)
<P>
Jsme součástí projektu, jehož charakteristickým rysem je sdílená a dobrovolná suverenita. Lisabonská smlouva je jenom jedním okamžikem v těchto dějinách; je jenom jednou etapou v těchto dějinách. Apeluji na vás: rok 2008 skončil, ratifikujte smlouvu v roce 2009!
<P>
(Potlesk)
<SPEAKER ID="049" NAME="Margarita Starkevičiūt" AFFILIATION="ALDE">
(LT) České předsednictví přebírá vedení Evropské unie v době, kdy diskutujeme o tom, jak transformovat ekonomiku a zda budoucí model Evropské unie bude více sociálně orientovaný nebo více liberální. Někdy je to dokonce prezentováno jako spor mezi starou a novou Evropou, ale myslím si, že Češi budou schopni najít konsenzus, protože mezi těmito dvěma koncepcemi skutečně není velký rozdíl. Jejich sbližování je důsledkem globalizace a multikulturního hospodářského prostředí, které se neustále rozvíjí. Koncepci 'tržní ekonomiky' chápou různí lidé hodně odlišně a odlišná pojetí jsou podmíněna faktorem chování. Občané v zemích postsovětského bloku chápou dokonale, že existence tržních institucí a zákonů sama o sobě neznamená nutně, že trh bude úspěšně prosperovat. Tyto instituce musí odpovídat mentalitě a očekávání lidí. Přestože se někdy pokoušíme rozdíly mezi ekonomickými modely zdůrazňovat, abychom získali politické body, z dlouhodobého politického hlediska oddalování reformy hospodářské politiky, vzhledem k měnícímu se vícejazyčnému a multikulturnímu ekonomickému prostředí, přispěje k uchopení moci radikálními populistickými skupinami a způsobí dlouhodobou politickou nestabilitu a hospodářskou zaostalost.
<SPEAKER ID="050" NAME="Elmar Brok" AFFILIATION="PPE-DE">
(DE) Vážená paní předsedající, vážený pane úřadující předsedo Rady, dámy a pánové, rád bych blahopřál českému předsednictví Rady k převzetí úřadu. Jedná se o první předsednictví Rady vykonávané zemí bývalé Varšavské smlouvy a proto má symbolický význam, jak správně uvedl pan Nassauer.
<P>
Záležitosti týkající se jednání o plynové krizi a činnosti předsedy Schwarzenberga na Blízkém východě a mnoho jiných příkladů ukazují, že české předsednictví je dobře připraveno na práci, která je očekává. Považuji tedy za obzvláště důležité, jaký význam byl přikládán tomu, co se nazývá strategická koncepce energetické bezpečnosti. Z tohoto příkladu zejména jasně vyplývá, že existuje mnoho oblastí, ve kterých samotné národní státy již nejsou schopny zaručit zájmy svých občanů a tuto funkci je schopen plnit pouze společný evropský přístup.
<P>
Chtěl bych ovšem podotknout, pane úřadující předsedo Rady, že tuto pravomoc v záležitostech energetiky a energetické bezpečnosti nám svěřuje pouze Lisabonská smlouva. Naše současné činnosti mají koordinační povahu a jsou nezávazné. V případě mnohých výzev, s nimiž se budeme muset vyrovnat, to nedokážeme bez působnosti k přijetí opatření, již nám nabízí Lisabonská smlouva - působnosti umožňující větší demokratizaci, zejména posílení práv Evropského parlamentu a práv vnitrostátních parlamentů. Předpokládám tedy, že při tlumočení vašeho projevu do němčiny došlo k chybě, jestliže tlumočník vaše slova přeložil v tom smyslu, že Smlouva z Nice má být lepší než Lisabonská smlouva. Německou verzi projevu máte ještě pořád možnost opravit. Měli bychom proto hledat příležitost, jak vysvětlit, že jediným prostředkem, jak zlepšit způsob, jímž dokážeme překonat výzvy, kterým společně čelíme ve všech nejdůležitějších oblastech, je Lisabonská smlouva. Velice vám děkuji.
<SPEAKER ID="051" NAME="Edite Estrela" AFFILIATION="PSE">
(PT) Vážený pane úřadující předsedo Rady, mluvil jste o Evropě pravidel. Pravidla jste skloňoval opravdu ve všech pádech. Jedním z pravidel demokracie je plnění závazků. Vy sám jste se zavázal, že Lisabonskou smlouvu ratifikujete do konce roku 2008. Neudělal jste to a to byla chyba. Chci se vás tedy zeptat: "Kdy Česká republika ratifikuje Lisabonskou smlouvu?"
<P>
Mluvil jste také o sebevědomí. Já osobně bych to nazvala spíše arogancí. Česká vláda i prezident České republiky mají plné právo říkat a dělat, co se jim líbí, ale nesmí zapomínat, že jsou součástí Evropské unie a nyní hovoří jménem téměř 500 milionů občanů a 27 členských států.
<P>
To je také důvod, proč nemůžete ignorovat skutečnost, že 25 členských států již Lisabonskou smlouvu ratifikovalo a že Irsko již plánuje druhé referendum k této otázce. Z průzkumů veřejného mínění naštěstí vyplývá, že převažují hlasy ve prospěch Lisabonské smlouvy. Irové si uvědomili, že v současné nesmírně komplikované mezinárodní situaci, je skutečnost, že jsou součástí Evropské unie a eurozóny, ochraňuje před prohloubením těchto problémů.
<P>
Pokud jde o Českou republiku, zbývá, aby uvedla, kdy hodlá ratifikovat Lisabonskou smlouvu. Jak uvedl předseda mé skupiny, Martin Schulz, v okamžiku, kdy Evropa čelí nebývalým problémům, je nezbytné, aby hovořila jedním hlasem. A to bude možné pouze díky Lisabonské smlouvě.
<SPEAKER ID="052" NAME="Marco Cappato" AFFILIATION="ALDE">
(IT) Vážená paní předsedající, vážený pane Topolánku, dámy a pánové, mluvili jste o východním partnerství. Partnerství je poměrně nedávný vynález Evropské unie, který v Evropě, v takové, již si přáli otcové zakladatelé, autoři manifestu z Ventotene nebo v Evropě v počátečním období po druhé světové válce neexistoval. Tato Evropa nabídla svým sousedům, včetně těch ve střední a východní Evropě, perspektivu přistoupení k Unii. Evropa se stala mírovým faktorem ne proto, že svým sousedům nabídla perspektivu partnerství, ale proto, že jim nabídla perspektivu členství, možnost stát se součástí EU.
<P>
Jestliže tu hovoříme o bariérách, francouzské předsednictví, které předcházelo vašemu, dalo zcela jednoznačně najevo, že má v úmyslu hranice Evropy vymezovat, a to především tím, že před Tureckem dveře do Evropy přirazila a nepokrytě tak vyslala signál, že Evropská unie chce své hranice uzavřít. Výsledkem je skutečnost, že v sousedství Unie, kde v minulých desetiletích přetrvávala naděje, že zde vzniknou země podobné té naší, jsou dnes místo toho války a napětí, jako například na Blízkém východě, na Balkánu, na Kavkaze, na Uralu a v zemích Maghrebu.
<P>
My, nenásilná Radikální strana, se na vás obracíme s výzvou, abyste opět vzali v úvahu naléhavou potřebu vzniku Spojených evropských států, které otevřou své členství dalším členům a ne zmateným vztahům partnerství. Pravidla partnerství vylučují tu nejdůležitější věc: občanská a politická práva pro občany Evropy a na hranicích Evropy.
<SPEAKER ID="053" NAME="Gunnar Hökmark" AFFILIATION="PPE-DE">
Vážená paní předsedající, rád bych poblahopřál panu úřadujícímu předsedovi Rady ke schopnostem, které jeho předsednictví již prokázalo při řešení řady problémů.
<P>
Mnoho Švédů má ještě pořád pocit, že Praha je na východ od Stockholmu, vzhledem k dědictví politické geografie minulého století. To není správné a vaše předsednictví, pane úřadující předsedo Rady, obnoví místo, které České republice náleží na našich duchovních mapách - v srdci Evropy v dějinách a také v budoucnosti.
<P>
Dovolte mi také, abych vyjádřil naději, že kvalitně připravíte cestu švédskému předsednictví: pokud jde o otázky klimatu a konkurenceschopnost, v souvislosti s nimiž je pro vás tak důležité dávat najevo, že se s hospodářskými problémy vypořádáme otevřeně, bez protekcionismu a se zachováním dynamiky otevřené ekonomiky; a pokud jde o energetické otázky, při jejichž řešení budete hrát klíčovou roli, protože pro to máte zjevně velmi dobré předpoklady. Doba, ve které žijeme, zdůrazňuje potřebu reforem a změny.
<P>
Myslím si, že je poctivé konstatovat, že solidarita a bezpečnost, pokud jde o energetiku, předpokládá reformu a prohloubení evropského vnitřního trhu s energií. Jestliže to neuděláme, budeme vystaveni různým hrozbám a pokusům rozdělit nás, rozdrobit naši jednotu. Jedním z našich cílů by měla být snaha zajistit, aby nikdo nemohl mít kontrolu nad dodávkami a výrobou plynu a elektřiny a zároveň nad jejich distribucí; zajistit, že budeme mít jeden společný trh. Pokud lze v průběhu vašeho předsednictví tohoto cíle dosáhnout, bude to strategický krok vpřed, ke kterému, jak doufám, vám všichni budeme moci za šest měsíců poblahopřát.
<SPEAKER ID="054" NAME="Maria Berger" AFFILIATION="PSE">
(DE) Vážená paní předsedající, vážený pane úřadující předsedo Rady, já a několik mých kolegů poslanců, kteří jsem zde dnes přítomni, jsme patřili ke skupině poslanců Evropského parlamentu, kteří speciálně podporovali věc členství České republiky v Evropské unii v období do roku 2004. Skutečnost, že dnes máme možnost zde poprvé uvítat české předsednictví, činí tento den významným i pro poslance Evropského parlamentu, kteří nejsou z České republiky. Z hlediska rakouské poslankyně Evropského parlamentu bych mohla dodat, že nebylo vždy právě populární vést v Rakousku kampaň za přistoupení České republiky k EU. Patříme proto určitě k těm, kdo nabízejí českému předsednictví obzvláštní podporu a nehodláme přikládat přílišný význam počátečním obtížím - poněkud jednostranný počáteční postoj ke konfliktu v Gaze a názor českého prezidenta, že sociální a ekologické normy jsou příliš náročné, již tady byl zmíněn. Z hlediska Rakouska se nás velice dotkla reakce vyjadřující pochopení pro plány Slovenska znovu uvést do provozu atomovou elektrárnu v Bohunicích, což by bylo jasným porušením stávajícího práva Společenství.
<P>
Vynikající filozof a spisovatel Jiří Gruša napsal "Uživatelskou příručku pro Českou republiku a pro Prahu", kterou mohu všem svým kolegům poslancům jenom doporučit jako zábavné a velice humorné čtení. Pro Evropu zatím žádná taková uživatelská příručka v písemné podobě neexistuje, ale pokud by někdy měla být vydána, všem novým předsednictvím by se mělo důrazně doporučit, aby neodmítala podporu, která jim je nabízena v Parlamentu nebo vládami sousedních států.
<SPEAKER ID="055" NAME="Othmar Karas" AFFILIATION="PPE-DE">
(DE) Vážená paní předsedající. vážený pane úřadující předsedo Rady, máte mimořádnou odpovědnost. České předsednictví Rady nezačalo zrovna idylicky - jeho umělecká instalace byla provokativní a vzbudila nevoli - ale jeho seriózní snaha zorientovat se v nové situaci a převzít odpovědnost za celou Unii je již nějaký čas zřejmá. Zdá se, že je dobře připraveno. Jeho program obsahuje správné priority. Následně však bude posuzováno podle rozhodnosti, osobní angažovanosti a zřetele k evropské perspektivě, s nimiž tyto priority bude prosazovat a také podle úspěšnosti jejich realizace.
<P>
Předseda Komise Barroso řekl, že EU bude v těchto šesti měsících podrobeno zkoušce. České předsednictví Rady a česká vláda jsou podrobeny zkoušce naplňování evropské politiky. V těchto zkouškách můžeme obstát pouze v případě, že všichni ze sebe vydáme to nejlepší. Chtěl bych vás proto požádat, abyste přestali rozehrávat vnitropolitické zájmy proti cílům evropské politiky a nezatěžovali vaše předsednictví Rady vnitropolitickými problémy. Měli byste vašim občanům vysvětlit, že v současné době již chápete, že v záležitostech sporů o plyn, Gazy, akcí Slovenska ve věci Bohunic a finanční krize, by Lisabonská smlouva posílila váš úřad a umožnila vám vykonávat jej v lepším souladu s jinými evropskými orgány.
<P>
Evropská unie je společenstvím hodnot a společným systémem práva. Ano, máme pravidla a pokud je kdokoli porušuje, kdokoli nedodržuje sliby, prokazuje nedostatečnou solidaritu. Bez ohledu na naše rozdíly nás spojuje společenství hodnot, společný systém práva, naše politické cíle.
<P>
Chtěl bych proto na vás apelovat: neschovávejte se za Irsko, udělejte krok vpřed, ratifikujte Lisabonskou smlouvu ještě před oslavou Dne Evropy 2009, před koncem vašeho předsednictví Rady. Budeme vás posuzovat podle vašich skutků a ne podle vyjádření vašeho prezidenta v České republice.
<SPEAKER ID="056" NAME="Gary Titley" AFFILIATION="PSE">
Vážená paní předsedající, zaujalo mě, že český úřadující předseda Rady řekl, že opozice se pokouší mařit úsilí českého předsednictví, protože podle mého názoru se sám český prezident velice účinně zasazuje o maření úsilí českého předsednictví.
<P>
Zaznamenal jsem výrok českého předsednictví, že dělá vše, co může pro rozšíření Evropské unie a pro přijetí Chorvatska. Pokud dělá vše, co může, proč tedy není schopno ratifikovat Lisabonskou smlouvu? Konec konců, české předsednictví s ní souhlasilo a proto by mělo své závazky v tomto směru splnit.
<P>
Řekněme si to otevřeně: není to zrovna nejlepší začátek předsednictví. Český prezident popisuje soubor opatření proti změnám klimatu jako pošetilý luxus. Český ministr financí popisuje plán hospodářské obnovy jako plán, který mu připomíná éru komunismu. Pak je tu ta věc s takzvaným uměleckým dílem - které každého urazilo, ale zejména Bulhary - a první prohlášení ke krizi v Gaze, které muselo být o několik hodin později dementováno.
<P>
V daném okamžiku potřebujeme vedení a to, čeho jsem byl doposud svědkem, mě poučilo, že čím dříve budeme mít předsedu Rady na plný úvazek, tím lépe, protože pouze soudržná evropská akce, která přinese Evropě bezpečnost, přinese také vliv EU ve světě a hospodářskou obnovu. Nechť tedy máme nějaké vedení.
<P>
(Předsedající řečníka přerušila.)
<SPEAKER ID="057" NAME="Josef Zieleniec" AFFILIATION="PPE-DE">
(CS) Paní předsedkyně, české předsednictví si zaslouží uznání za aktivní roli při řešení sporu o obnovení dodávek českého plynu. Bylo by však velkou chybou, kdyby se mělo zastavit před řešením chronických příčin tohoto problému.
<P>
Je zřejmé, že jeho původ leží v ruských ambicích rozšířit sféru vlivu na území Ukrajiny a dále do středu Evropy. Snahou EU proto musí být udržet Ukrajinu v hledáčku Unie. To ale nebude možné, bude-li Ukrajina nadále zaštiťovat neprůhledné transakce a držet se tzv. přátelských cen, které neodpovídají tržní realitě a Ukrajinu udržují v politické závislosti na Rusku.
<P>
Mezi priority českého předsednictví patří energetická bezpečnost a posílení východního partnerství. Zásadním aspektem tohoto partnerství musí být pomoci Ukrajině co nejrychleji nastavit tržní ceny energií dojednané v rámci dlouhodobých smluv.
<P>
Předsednictví by také mělo v Kyjevě vyvinout účinný tlak na zrušení neprůhledných ekonomických struktur, které podkopávají snahy o reformy vedoucí k právnímu státu. Pouze silný vnější tlak na Ukrajinu a aktivní spolupráce může pomoci k obětování krátkodobých a často osobních zájmů ve prospěch reálné nezávislosti na Rusku a právního státu bez všudypřítomné korupce. Bez vyčištění stolu na Ukrajině přitom nelze očekávat, že EU bude s to účinně čelit stále asertivnější ruské politice vůči východní a střední Evropě.
<P>
Na začátek úzké spolupráce EU s Ukrajinou bude ten pravý čas ihned po zažehnání plynové krize. Nepodaří-li se nyní českému předsednictví vyvinout jménem EU účinný tlak na ukrajinské představitele, budeme příště svědky nejen dalších mrazivých dnů bez plynu s nemalými důsledky pro ekonomiky členských zemí, ale především nebezpečného posunu geopolitických poměrů ve střední a východní Evropě.
<SPEAKER ID="058" NAME="Proinsias De Rossa" AFFILIATION="PSE">
Vážená paní předsedající, jako každý v tomto parlamentu přeji úřadujícímu českému předsednictví vše nejlepší. Jsem ovšem konsternován, pane úřadující předsedo Rady, vaším nehorázným vyjádřením z dnešního dopoledne, že Lisabonská smlouva je horší než Smlouva z Nice. Nejenom, že to není pravda, je to také rozvratná myšlenka a porušení důvěry. Měl byste vážně uvažovat o stažení vašich dopoledních vyjádření k Lisabonské smlouvě.
<P>
Potřebujeme jednotnější, demokratickou a efektivní Unii, kterou nám nabízí Lisabonská smlouva, abychom byli schopni se vyrovnat s mnohými problémy, z nichž kterýkoli může náš svět uvrhnout do konfliktu: energetickou bezpečností, klimatickými změnami, hospodářskou a finanční krizí a četnými válkami v četných oblastech. Vašim úkolem úřadujícího předsedy Rady je zastupovat a vést Evropu založenou na našich společných hodnotách solidarity - ve vnitřních i vnějších vztazích - sociální tržní ekonomice, multilateralismu a rovnosti mezi muži a ženami - včetně práva mužů i žen podílet se na plnění rodičovské role.
<P>
Pane úřadující předsedo Rady, vaše konzervativní a neoliberální názory musíte na příštích šest měsíců odložit stranou, jinak se v těchto šesti měsících budete neustále dostávat do konfliktu s tímto parlamentem. V Irsku pravděpodobně proběhne letos v listopadu referendum o Lisabonské smlouvě, která byla veřejnosti vysvětlována. Budu tvrdě pracovat na tom, abych se zasadil o pozitivní výsledek pro Irsko i pro Evropu. Vaše dnešní vyjádření činí tento úkol mnohem těžším. Pokud Lisabonská smlouva v referendu opět neuspěje, převážná většina Evropanů vám, vážený pane, nepoděkuje.
<P>
(Předsedající řečníka přerušila.)
<SPEAKER ID="059" NAME="Jerzy Buzek" AFFILIATION="PPE-DE">
(PL) Vážená paní předsedající, vážený pane úřadující předsedo Rady, vážený pane předsedo Komise, rád bych zejména úřadujícímu předsedovi Rady poděkoval za převzetí předsednického úřadu a poblahopřál vám k náročným, ale úspěšným prvním dvěma týdnům předsednictví. Dokonale rozumím vašim slovům o národní identitě, identitě, kterou jsme my, země mezi východem a západem Evropy, úspěšně budovali.
<P>
Rád bych vás upozornil na záležitost, o níž jsem přesvědčený, že bude v těchto šesti měsících klíčová: třetí soubor opatření k energetické politice. Za prvé, tento soubor opatření se zabývá společným trhem s energií, společnou evropskou agenturou pro spolupráci mezi vnitrostátními regulačními orgány, přeshraničními propojeními sítí a společnými investicemi, tedy integrací - jinými slovy, energetickou solidaritou a bezpečnými dodávkami energie.
<P>
Za druhé, třetí soubor opatření k energetické politice znamená také liberalizaci, objektivní regulaci přístupu k sítím, to jest hospodářskou soutěž na trhu, což znamená nižší náklady a nižší škody na životním prostředí a levnější energii pro spotřebitele a tudíž pro ekonomiku, což přispěje k řešení krize.
<P>
A za třetí, objektivní pravidla třetího souboru opatření k energetické politice, která mají být uplatňována v zemích mimo naše trhy, se společnými politikami pro dodávky do zemí EU a možností přepravy přes třetí země. V kontextu východního partnerství EU a východního rozměru, třetí soubor opatření k energetické politice mluví jasně sám za sebe.
<P>
Třetí soubor opatření k energetické politice může být přínosný pro každou ze tří hlavních priorit vašeho předsednictví - energetiku, ekonomiku, a východní rozměr Evropy. Apeluji na vás, abyste bral na tuto prioritu zřetel a abyste plně ...
<P>
(Předsedající řečníka přerušila)
<SPEAKER ID="060" NAME="Jan Andersson" AFFILIATION="PSE">
(SV) Vážená paní předsedající, já bych také rád uvítal české předsednictví. V průběhu tohoto předsednictví budeme mít nízký hospodářský růst a zvýší se nezaměstnanost. Čelíme obtížné ekonomické situaci. Četl jsem minulý týden ve Financial Times o řešeních, která navrhuje prezident Klaus, a naprosto s nimi nesouhlasím. Říká, že musíme mít skromnější ambice v ekologické politice a v politice vůči klimatu a také méně smělé ambice ve vztahu k sociální politice. To je absolutně nesprávná cesta. Pokud má být Evropa v budoucnosti konkurenceschopná, musíme investovat do moderních ekologických technologií. Musíme investovat do moderní infrastruktury, abychom docílili společnosti, která bude dlouhodobě udržitelná a do aktivní politiky v oblasti klimatu. To přispěje k vyššímu tempu růstu a vyšší zaměstnanosti.
<P>
Obdobné vztahy platí pro sociální politiku. Musíme investovat do sociální politiky se spravedlivými pracovními podmínkami, rovným zacházením s pracovníky, kvalitním pracovním prostředím a tak dále. To nebude znamenat nižší růst, ale růst který bude v dlouhodobém horizontu udržitelnější.
<P>
A konečně, rád bych se zde vyjádřil k rodinné politice. Rodinná politika, o které čtu ve vašem programu, je zastaralá. Moderní rodinná politika je o rovné odpovědnosti mužů a žen za péči o děti a za práci. Vy ve vašem programu vytyčujete zcela jinou cestu.
<SPEAKER ID="061" NAME="Rumiana Jeleva" AFFILIATION="PPE-DE">
(BG) Děkuji vám, vážená paní předsedající. Jako poslankyně Evropského parlamentu z Bulharska vítám skutečnost, že české předsednictví považuje energetiku a energetickou bezpečnost za své klíčové priority. V průběhu posledních několika dnů se mnoho členských států EU stalo rukojmími ve sporu mezi Ukrajinou a Ruskem. Jenom v Bulharsku zůstalo bez tepla více než 160 000 domácností. Bulharská vláda bohužel nebyla schopna během této krize svým občanům pomoci. Bulharsko je jedinou zemí v EU, která nemá alternativní zdroje, dodavatele a zásoby plynu. Z tohoto případu se musíme poučit.
<P>
Kolegové poslanci, myslím, že hovořím za celý Parlament, jestliže řeknu, že nemůžeme dovolit, aby evropští občané dopláceli na politické hry, do kterých jsou zapojeny země, které využívají své energetické zdroje jako politické nástroje. To je také důvod, proč jsem přesvědčena, že v odvětví energetiky potřebujeme udržitelná řešení. Potřebujeme společnou evropskou energetickou politiku. Jedním z důležitých prvků tohoto procesu je zlepšení energetické infrastruktury. Jestliže hovoříme o evropské energetické solidaritě, máme na mysli společné energetické projekty v Evropské unii a zamezení současné praxi bilaterálních smluv.
<P>
Ráda bych také věřila, že zanedlouho bude možné vybudovat v Evropě celoevropská zařízení jaderné energetiky jako společné projekty, na kterých se budou podílet jednotlivé členské státy. V této souvislosti také vítám skutečnost, že české předsednictví považuje rozšíření forem spolupráce se zeměmi jižního Kavkazu a Balkánu a s Ukrajinou za další klíčovou prioritu. Pouze přijetím integrovaného přístupu, který zohlední zájmy a příležitosti odvozené z těchto zájmů týkající se jak členských států, tak i zemí z právě zmíněných oblastí, můžeme zaručit předcházení krizím, jako například plynové krizi, kterou jsme právě prošli, a jejich překonání. Musíme okamžitě přijmout příslušná opatření a udělat to, co je pro Evropskou unii nejlepší. Potřeba konkrétní akce zaměřené na vytvoření společné evropské energetické politiky je dnes naléhavější než kdy jindy.
<P>
Přeji českému předsednictví mnoho úspěchů.
<SPEAKER ID="062" NAME="Katalin Lévai" AFFILIATION="PSE">
(HU) Vážená paní předsedající, vážený pane premiére, české předsednictví si zvolilo motto: "'Evropa bez bariér"' a stanovilo jako své prvořadé priority otázky energetické politiky a hospodářské stability. Vedle těchto priorit bych ráda zdůraznila, že je důležité k nim přiřadit ještě další prioritu, a to prioritu evropského občana.
<P>
Naléhavě žádám, aby bylo více pozornosti věnováno otázkám, které se přímo dotýkají každodenního života občanů. Je třeba klást větší důraz na zlepšení moderních evropských sociálních programů, na záruky evropské solidarity a rovnosti příležitostí a provádění politiky vůči menšinám. Souhlasím s těmi, kdo požadují ratifikaci Lisabonské smlouvy.
<P>
Občané musí být zapojeni bezprostředněji do evropské politiky, protože jsem přesvědčena, že nedostatek sociálních souborů opatření a efektivní komunikace vedou k rostoucí ztrátě důvěry v evropské orgány. Věřím, že je obzvláště důležitá také role vzdělání...
<P>
(Předsedající řečníka přerušila.)
<SPEAKER ID="063" NAME="Zuzana Roithová" AFFILIATION="PPE-DE">
(CS) Vážený předsedo Rady, kolegyně a kolegové, začátek českého předsednictví byl ve znamení konfliktu v Gaze a energetické krize. Po vlně uštěpačných a nedůvěřivých hlasů, zda Češi jsou schopni vést Unii, teď nejen Evropa překvapeně sleduje, jak odpovědně a efektivně se české předsednictví zakouslo do řešení nečekaných krizí. Ptám se však, zda byly tak nečekané, a oceňuji, že je česká vláda začala řešit již o Vánocích, protože je francouzské předsednictví nedokázalo utlumit v začátku.
<P>
Přála bych si, abyste se podobně neohroženě také pustil do jednání s Čínou, která cílevědomě narušuje pravidla světového obchodu, podporuje nekalou soutěž a ohrožuje zdraví Evropanů chrlením padělaných a nebezpečných výrobků. Evropští rodiče už dnes například jen stěží seženou zdravotně nezávadné dětské boty a Radu a Komisi to dosud moc nezajímalo.
<P>
Vítám proto, že jste mezi prioritami uvedl také Evropu ve světě. Ujišťuji Vás, že Evropa je velice otevřená pro světový obchod, ale žádný předseda Rady dosud nedokázal zajistit spravedlivou reciprocitu a otevřít také dokořán čínský prostor pro evropský průmysl. Věřím, že Vy budete s vaším kvalitním týmem úspěšnější.
<P>
Pane předsedo, gratuluji Vám k prezentaci opravdu kvalitního a reálného programu pro Evropu a také k Vašemu osobnímu růstu. Na to, že jste leaderem politické strany, jejíž někteří dnešní ministři hlasovali v roce 2003 proti našemu vstupu do Unie, si vedete náramně dobře na evropské scéně. Jenom doufám, že takové názorové dorůstání Vašich stranických kolegů zaznamenáme i ve věci Lisabonské smlouvy.
<P>
Média informují, že Irové pod tlakem finanční krize více chápou, že je to dobrý instrument, který byl sepsán pro dobu nepohody. Doufám, že se na smlouvu příznivě začnete tvářit i Vy, i za cenu, že Vás prezident Klaus vymaže ze svého mobilu. Přeji nám všem úspěch českého předsednictví, a to i přes pluralitu našich názorů.
<SPEAKER ID="064" NAME="Katerina Batzeli" AFFILIATION="PSE">
(EL) Vážená paní předsedající, vážený pane premiére, vedle otázky zahraniční politiky, opatření k řešení hospodářské krize a ratifikace Lisabonské smlouvy, musí být jednou z hlavních priorit Evropské unie mladí lidé. Tuto prioritu jsem našla ve vašem programu. Jsem přesvědčena, že váš program by měl být v otázkách týkajících se mladých lidí integrovanější a dynamičtější.
<P>
Mladé lidi již nepřesvědčí prohlášení a sliby. Necítí se bezpeční tváří v tvář státu, který se hroutí a který není schopen řešit hospodářskou krizi. Neakceptují vzdělávací systémy, které je posílají na trh nezaměstnanosti a vystavují je společenskému znevážení. Neakceptují euroskepticismus, strach z Evropy. Mají problém s ratifikací Lisabonské smlouvy. Každý den je pro ně zápasem. Nová generace rozumí tomu, co znamená...
<P>
(Předsedající řečníka přerušila.)
<SPEAKER ID="065" NAME="John Bowis" AFFILIATION="PPE-DE">
Vážená paní předsedající, rád bych řekl úřadujícímu předsedovi Rady, že jeho zemi pro mě symbolizují dva muži: Franz Kafka a Jan Palach. Oba jsou symbolem boje za svobodu a za demokracii a pro oba je příznačná frustrace, bolest a oběť, které někdy tento boj provázejí.
<P>
Z tohoto důvodu se domnívám, pane úřadující předsedo, že speciálně vy budete schopen lépe porozumět bojům v Gaze a budete chápat bolest a frustraci lidu Gazy a lidu Izraele. Doufám, že uděláte všechno proto, abyste zastavil krveprolití, k němuž tam dochází.
<P>
Budete mít také možnost spojit se s americkým prezidentem v otázkách změn klimatu a spolupracovat s ním na konferenci v Kodani.
<P>
Na vnitropolitické scéně budete mít příležitost se pozitivně zapsat prosazováním zbývajících legislativních návrhů tohoto Parlamentu - zdůraznit bych chtěl zejména nové příležitosti pro občany, které vyplynou z přeshraniční zdravotní péče, což je bod, který jak vím, je součástí vašeho programu.
<P>
Zmínil jste se o volném pohybu znalostí. Neexistuje oblast, ve které by tento aspekt byl důležitější než v lékařské vědě, a totéž platí pro péči o duševní zdraví. Měl jsem tu čest podporovat některé z prací na reformě péče o duševní zdraví v České republice. Vím, že se budete chtít o tyto reformy dále zasazovat nejenom ve vaší zemi, ale v celé Evropě. Rád bych vám připomněl loňský červen, kdy jsme zahájili konferenci Evropského paktu za duševní zdraví a pohodu. V současné době ve vašem seznamu priorit tato oblast chybí, ale doufám, že ji do programu zařadíte jako bod, jenž je třeba prosazovat, protože našim úkolem - vašim úkolem - je, aby reformy prospěly těm lidem v našem společenství, kteří jsou zranitelní a potřebují naši podporu. Vím, že pro to uděláte maximum a přeji vám hodně úspěchů ve vašem úsilí.
<P>
(Potlesk)
<SPEAKER ID="066" NAME="Józef Pinior" AFFILIATION="PSE">
(PL) Rád bych svůj projev zahájil připomenutím schůzky polsko-české undergroundové opozice organizované před 21 lety hnutím Solidarita v Krkonoších na polsko-českých hranicích.
<P>
Česká republika je první zemí střední a východní Evropy, která převezme předsednictví Evropské rady. Je to funkce, která zavazuje, pane úřadující předsedo Rady. Češi vedoucí Evropskou unii jsou dědici tradice boje národů střední a východní Evropy za odstranění železné opony a za demokratické společenství na evropském kontinentu. Chtěl bych zdůraznit mimořádný duchovní a politický význam českého předsednictví.
<P>
Z mnoha priorit českého předsednictví je úkolem nejdůležitějším dokončit ratifikaci Lisabonské smlouvy a posílit společnou evropskou zahraniční politiku. Dalším velice důležitým nedořešeným úkolem je potřeba vypracovat transatlantickou strategii pro transatlantické vztahy po zvolení nového amerického prezidenta. A na závěr bych rád popřál prezidentu Václavu Havlovi rychlé zotavení po jeho nedávné operaci.
<SPEAKER ID="067" NAME="Mihael Brejc" AFFILIATION="PPE-DE">
(SL) České předsednictví vyjádřilo svou ochotu zasadit se o překonání slepé uličky, do které se dostala jednání o přistoupení Chorvatska k Evropské unii. Pane předsedo, dovolte mi, abych vám v této souvislosti připomněl, že každá kandidátská země je povinna předložit věrohodnou dokumentaci. Pokud tato dokumentace není věrohodná, je třeba na to dotčenou zemi upozornit.
<P>
V konkrétním případě Chorvatska jde o to, že Chorvatsko vyznačilo na svých mapách hranici, o kterou se vede spor. Místo toho, aby upozornilo na skutečnost, že taková a taková část hranic je předmětem sporu, jednoduše vyznačilo hranici tak, jak ji chce vidět. Pochopitelně, že taková dokumentace nemůže být věrohodná, protože ve skutečnosti souvisí se sporem mezi dvěma zeměmi, který bude muset být vyřešen jinde. Jedná se o bilaterální spor mezi dvěma zeměmi, které jsou jinak dobrými sousedy s vynikajícími vztahy a přesto tento spor bude muset být vyřešen jinde. Rád bych proto poukázal na to, že pokud Slovinsko upozorňuje na fakt, že dokumentace Chorvatska není věrohodná, není to výraz svévole. Slovinsko ve skutečnosti poukazuje na to, že členské státy jsou povinny upozornit tuto kandidátskou zemi na fakt, že musí předložit dokumentaci, která bude v souladu s normami Evropské unie.
<P>
A jaké řešení připadá v úvahu? Byly již předloženy mnohé návrhy a věřím, že české předsednictví se také pokusí přijít s vhodným návrhem. Pro Chorvatsko může být řešením předložit rozhodnutí vlády nebo parlamentu, které bude obsahovat prohlášení, že tyto hranice jsou orientační, dočasné nebo jakýkoli jiný termín, který jasně vysvětlí, že tyto hranice jsou dočasné a že nebyly doposud určeny. Domnívám se, že tímto způsobem bychom udělali malý krůček vpřed a umožnili Chorvatsku přistoupit co nejdříve k Evropské unii, což by bylo také v zájmu Slovinska.
<P>
Závěrem mi dovolte, abych vám popřál mnoho úspěchů při vedení Evropské rady.
<SPEAKER ID="068" NAME="Richard Falbr" AFFILIATION="PSE">
Na hlavu předsedy Rady se snesla kritika, já se úmyslně nepřidám. V českých pohádkách na hradě obvykle sedí moudrý král, který nikoho neprovokuje, neuráží a není odborníkem na všechno. Není tomu tak na Pražském hradě. Avšak nic není dokonalé. Přesto věřím předsedovi Rady, že se s tímto handicapem úspěšné vyrovná a splní to, co nám dnes slíbil. Znám ho téměř dvacet let a těší mě pozorovat, jak i členství v Evropské unii působí kladně na jeho politický růst. Držím mu palce, protože i pro mě platí to, co říkají Španělé: "Con mi patria, con razón o sin ella", co říkají Angličané: "Good or bad, my country", a já říkám: "V dobrém i zlém se svou vlastí".
<SPEAKER ID="069" NAME="Zita Pleštinská" AFFILIATION="PPE-DE">
- (SK) V úvodu svého vystoupení chci vyjádřit radost, že naše bratrská Česká republika hned na začátku svého předsednictví vyvrátila pochybnosti o schopnosti nového členského státu vést a spravovat záležitosti Evropské unie.
<P>
České předsednictví prokázalo, že umí reagovat a jednat v kritických situacích, jako je válka v Gaze a zastavení dodávek plynu z Ruska do EU. Jako zástupkyně Slovenska, které odebírá téměř 97 % plynu z Ruska a je společně s Bulharskem v nejkritičtější situaci, bych chtěla ocenit osobní angažovanost premiéra Mirka Topolánka při vyjednávání s ruskou a ukrajinskou stranou. Pane premiére, Slovensko nemá stále plyn, proto potřebuje vaši aktivní pomoc i nadále. Evropa potřebuje společnou energetickou politiku, potřebuje zlepšit svou vyjednávací pozici v energetické oblasti.
<P>
Francie zahájila své předsednictví rusko-gruzínským konfliktem, české předsednictví se musí vypořádat s obchodně-politickým sporem mezi Ruskem a Ukrajinou. Jsem přesvědčená, že dozrál čas poučit se z těchto událostí. Důležité je identifikovat oblasti, kde je EU závislá na Rusku, a zároveň i oblasti, kde je Rusko závislé na EU. Vztahy s Ruskem jsou důležité, ale je nepřípustné, aby Rusko plyn zneužívalo jako politickou zbraň. Je potřebné urychleně se zabývat otázkou diverzifikace zdrojů energetických surovin a výstavbou plynovodu Nabucco. Pane premiére, Slovensko je v mimořádné situaci a vidí ve vás spojence v otázce strategického rozhodnutí o Jaslovských Bohunicích. Ráda bych také požádala o pomoc vás, pane Barroso, jako předsedu Evropské komise.
<P>
Osobně si myslím, že existují stále velké rezervy při naplňování svobody pohybu osob, proto vítám motto českého předsednictví Evropa bez bariér.
<P>
Přeji českému předsednictví, aby svůj program 3E úspěšně naplnilo a přiblížilo EU k dosažení lisabonských cílů.
<SPEAKER ID="070" NAME="Miloš Koterec" AFFILIATION="PSE">
- (SK) Vážený pane premiére, jako bývalý spoluobčan vás s potěšením vítám na půdě Evropského parlamentu a přeji vám hodně štěstí při naplňování předsevzetí, které jste nám představil.
<P>
Vaše 3E priority jsou určitě aktuálními problémy Evropské unie, ale věřím, že v části ekonomika nezapomenete ani na její sociální aspekty, tak důležité pro velkou většinu občanů EU. Když jsem vás viděl na oslavách přijetí eura na Slovensku, byl jsem rád, že EU má v novém předsedovi Rady stoupence těsnější integrace mezi zeměmi Unie. Ještě více mě však stejně jako většinu tohoto parlamentu potěší, jestliže přispějete k ratifikaci Lisabonské smlouvy v České republice. Bez ní se i priority, které jste si vytyčil, budou těžko naplňovat. Jestliže chceme, aby EU byla, jak jste například uvedl, nejenom plátcem, ale také hráčem ve světě, musíme tento krok učinit.
<P>
Pane premiére, jak bylo mnohokrát řečeno, důležitým momentem v době vašeho předsednictví budou evropské volby. Účast na nich bude významná pro dalších 5 let politiky EU, a zde může hmatatelná podpora Rady sehrát významnou roli. Pokud bude Slovensko vypadne na mistrovství v hokeji a Česká republika se kvalifikuje do dalšího kola ...
<P>
(Předsedající řečníka přerušila.)
<SPEAKER ID="071" NAME="Tunne Kelam" AFFILIATION="PPE-DE">
Vážená paní předsedající, rád bych vyjádřil českému předsednictví co nejvřelejší podporu Estonska. Skutečné posílení konkurenceschopnosti je nejlepším lékem na hospodářskou krizi, společně s naplňováním čtyř základních svobod. Vážený pane úřadující předsedo Rady, podporuji vaši myšlenku plného rozvoje východního partnerství. Chápeme, jak je nyní důležité v zemích jako je Ukrajina a Gruzie prosadit příklon k právnímu řádu a demokratické odpovědnosti.
<P>
Loni v září Evropský parlament navrhl, aby 23. srpen byl dnem společné připomínky obětí komunismu a nacismu. Věříme, že převezmete iniciativu při přesvědčování všech 27 vlád, aby si od příštího srpna tento den oficiálně připomínaly. Očekáváme také, že nás povedete k evropskému morálnímu a politickému hodnocení zločinů spáchaných za totalitního komunismu.
<P>
(Předsedající řečníka přerušila.)
<SPEAKER ID="072" NAME="Silvia-Adriana Ţicău" AFFILIATION="PSE">
(RO) "Ekonomika, energetika a Evropská unie ve světě" je mottem českého předsednictví EU. Občané Evropy očekávají, že je evropské orgány budou chránit před krizemi a zlepší jejich kvalitu života. Plán ekonomické obnovy Evropské unie zvyšující energetickou účinnost a bezpečnost dodávek energie jsou v současné době priority občanů Evropy.
<P>
Žádám české předsednictví, bez ohledu na blížící se evropské volby nebo právě kvůli nim, aby prokázalo, že má vizi, politickou vůli a především závazek vůči evropským občanům. Společně můžeme dosáhnout v prvním čtení dohody o směrnici o energetické účinnosti budov. Ujišťuji vás, že Evropský parlament i Evropská komise jsou připraveny vás podpořit, aby se směrnice o energetické účinnosti budov stala jedním z úspěšných počinů českého předsednictví.
<SPEAKER ID="073" NAME="Marios Matsakis" AFFILIATION="ALDE">
Vážená paní předsedající, Česká republika se po bolestné zkušenosti s ruským komunismem v minulosti nyní dostala do dalšího extrému tím, že se pevně a poslušně přimkla ke Spojeným státům. To se jasně ukázalo nejenom na vašem postoji k situaci v Gaze a k Lisabonské smlouvě, pane úřadující předsedo Rady, ale také rozhodnutím vaší vlády rozmístit americké balistické střely na českém území. Vaše ochota sloužit věrně administrativě ve Washingtonu na úkor ohrožení míru v Evropě je nepřijatelná a podezřelá.
<P>
Vaše země je dnes součástí EU, nikoli Spojených států, a vy musíte zajistit, aby vaše vláda podle toho jednala. Satelitní státy USA nemají v naší Unii místo. Musíte se tedy rozhodnout: EU nebo USA? Nemůžete mít obojí!
<SPEAKER ID="074" NAME="Mirosław Mariusz Piotrowski" AFFILIATION="UEN">
(PL) Vážená paní předsedající, vážený pane úřadující předsedo Rady, české předsednictví jako první po mnoha letech vyřadilo ten otřepaný vtip, evropskou ústavu, známou také jako Lisabonská smlouva, z pořadu jednání. Tento realistický přístup vzbuzuje optimismus a ukazuje také respekt k demokracii a zásadě jednomyslnosti.
<P>
České předsednictví se rozhodlo, že se zaměří na nejnaléhavější aktuální problémy, včetně konfliktu v Gaze a energetické bezpečnosti. Zpočátku neexistoval žádný plán zásahu ve sporu o plyn mezi Ruskem a Ukrajinou, ale v okamžiku, kdy jím začal být postižen větší počet členských států, pan Topolánek do sporu vstoupil jako prostředník. Je jasné, že během šesti měsíců předsednictví nedosáhne všech cílů, které si vytyčilo, ale první dva týdny již naznačují, že to může být efektivní předsednictví, přes proroctví ve stylu Kassandry, která jsme vyslechli od některých politiků v této sněmovně. Jménem delegace...
<P>
(Předsedající řečníka přerušila.)
<SPEAKER ID="075" NAME="Dimitar Stoyanov" AFFILIATION="NI">
(BG) Děkuji vám, vážená paní předsedající, zaslechl jsem novinku, že s podporou českého předsednictví bylo v Bruselu vystaveno cosi, co má být umělecké dílo a zpodobňuje mou zemi Bulharsko jako záchod. To je hluboce urážlivé a je to v rozporu s tradicemi partnerství a vzájemné úcty Evropské unie. Proto trváme na tom, aby české předsednictví a kdokoli, kdo si skutečně dovolil takovou urážku vůči jednomu z členských států, kterou nemůžeme tolerovat, tuto instalaci okamžitě odstranil. Pokud tato instalace okamžitě nezmizí, mí kolegové a já půjdeme a osobně vlastníma rukama ji odstraníme.
<SPEAKER ID="076" NAME="Mirek Topolánek">
úřadující předseda Rady. - (CS) Děkuji za slovo, já bych úvodem svého závěrečného vystoupení chtěl poděkovat za všechny názory, bylo to velmi vlídné přijetí, já jsem ani takové neočekával. Chtěl bych současně říct, že naše předsednictví a moje pozice předsedy Evropské rady bude po celý půlrok v úzkém kontaktu a v úzké spolupráci právě s Evropskou komisí. Prvních čtrnáct dní ukázalo, že naprosto permanentní, každodenní a opravdu velmi usilovný kontakt nejenom s Josém Manuelem Barrosem, ale s celou Komisí zabezpečil společný postup v těch problémech, které nás na začátku roku postihly, a já tady demonstruji nejenom spolupráci s Evropským parlamentem, ale hlavně komunikaci při řešení těch operativních problémů s Evropskou komisí a chtěl jsem předsedovi Barrosovi poděkovat.
<P>
Já jsem se zařekl, než jsem zde šel, že nebudu žertovat a jeden vtip, který jsem řekl a kterému by se u nás všichni smáli, jste nepochopili, ale nevadí, já to budu zkoušet znovu a znovu a třeba nakonec i ten německý překlad bude v pořádku a třeba se pochopíme.
<P>
Lisabonská smlouva nemůže být mantra. Lisabonská smlouva musí být prostředek, nikoli cíl. Je to prostředek pro lepší fungování Evropské unie. V žádném případě nemůže být vynutitelná. Každá země má své vlastní nástroje a pravidla hry, kterými dosáhne ratifikace. To, že jsem smlouvu podepsal, neznamená, že budu ovlivňovat rozhodnutí obou komor Českého parlamentu, které jsou autonomní, svobodné a rozhodnou se samy. Stejně tak nemíníme ovlivňovat dopředu rozhodnutí irského lidu. Není možné vynutit jakýmkoli způsobem platnost té smlouvy, přestože si myslím, že ta smlouva v dané chvíli je potřebná a fungování Evropské unie usnadní. To je na závěr a dál se k tomu nebudu vyjadřovat, protože svůj osobní postoj jsem k tomu řekl.
<P>
Líbil se mi citát pana poslance Kirkhopa, použiji jiný Churchillův citát, který demonstruje to, co si myslím o té stávající době: "Zítra nemůže přijít žádná další krize, můj diář je totiž už plný." Já si myslím, že to, co nás provází ty první týdny, ukazuje, že jsme zvolili správně naše priority a že jsme na to byli i dobře připraveni. My jsme ostatně otázky plynu začali řešit už v polovině prosince během francouzského předsednictví.
<P>
Já se omlouvám všem poslancům, na jejichž konkrétní dotazy neodpovím, pokusím se trochu zevšeobecnit tu diskusi a pokusím se ukázat spíše obecný postoj k řešení těch konkrétních problémů.
<P>
Otázka pašování lidí, drog, dětí, obchodování s dětmi apod.: stejně jako probíhá diskuse v tomto parlamentu v úrovni míra svobody a míra bezpečnosti, stejně probíhá i u nás, tzn. směrnice nebo celý ten legislativní plán v rámci rozhodnutí Rady v boji proti pašování lidí chceme akcelerovat. Chci jenom říct, že jsme na to připraveni a jednotlivé prvky těchto problémů chceme naplňovat.
<P>
Velká diskuse o Nabucco: ale řekněme si zcela seriózně, že Nabucco bude alternativou k ostatním tranzitním trasám pouze v případě, že to bude i alternativa zdrojů. A ta diskuse o Ukrajině - a můj český kolega Josef Zieleniec to řekl zcela jasně - ten problém je politický a geopolitický, a pokud nyní nedáme, řekl bych, Ukrajině šanci napravit vnitřní problémy, pokud nezamezíme vlastně chování jednotlivých hráčů, ať už osob nebo firem na plynárenském trhu, tak o Ukrajinu v jejím proevropském směřování můžeme přijít, což je samozřejmě geopolitický problém, a můžeme jenom spekulovat o tom, jaké jsou cíle celé té krize, jestli je to jenom krátkodobé zvýšení ceny nebo je to daleko větší tlak na budování Nordstreemu, alternativní severní trasy nebo je to opravdu zamezení evropského směřování Ukrajiny, ale každopádně ten problém má tyto souvislosti a není jenom krátkodobý a není jenom energetický.
<P>
Kdybych měl reagovat na doporučení, jestli má být Evropa více liberální nebo více socialistická, já bych se pokusil ještě o jeden žert a řekl bych, že navrhuji kompromis, že by měla být liberálně konzervativní, ale je to žert již poslední.
<P>
Směřování České republiky a přijetí eura: já jsem 1. ledna vyhlásil, že 1. 11. t.r. oznámí Česká republika případný termín vstupu. Moje vláda je první vláda, která bude plnit maastrichtská kritéria. Já si myslím, že to nejsou žádné závody, slovenským kolegům blahopřeji a my si počkáme také na to, jakým způsobem a jaký vliv bude mít finanční krize na plnění vlastních pravidel v paktu růstu a stability a na plnění fakticky všech pravidel, kterými se eurozóna řídí. Já se obávám, a to platí i pro řešení finanční krize, že rozmělňování vlastních pravidel Evropské unie je destruktivní, a proto když hovoříme o Evropě pravidel, tak budeme samozřejmě trvat na dodržování směrnic ohledně veřejné podpory, ohledně hospodářské soutěže a toto bude jedno z kritérií posuzování všech návrhů v rámci řešení finanční krize. Pravidla platí v dobách dobrých i v dobách zlých, a to platí pro všechny. Tady ta rovnost musí být absolutní.
<P>
Přece jenom komentář k Evropě bez bariér: ano, je to myšleno minimálně ve třech významech. V tom ekonomickém, je to odstraňování bariér jednotného vnitřního trhu, v tom mentálním, psychologickém, odstraňování bariér v hlavách jednotlivých Evropanů, což samozřejmě nově přistoupivší země mají jako cíl, a taky odstraňování bariér vnějších, zamezení protekcionismu, opravdové uvolnění světového obchodu jako jednoho z nástrojů řešení krize, zvyšování poptávky a faktické naplňování závěrů G20 ve Washingtonu.
<P>
Možná bych chtěl říct jednu věc, která se mě dotýká osobně a která už se ocitla v médiích. Václav Havel je v nemocnici. Je těžce nemocen. Je to člověk, který symbolizuje naši předlistopadovou, ale i polistopadovou orientaci, a to nejenom České republiky, ale symbolizuje v podstatě pád železné opony. Byl to první Čech, který v tomto Evropském parlamentu vystoupil, a já bych mu jménem nás všech chtěl popřát brzké uzdravení.
<P>
Pár reakcí zcela konkrétních na poslance tohoto shromáždění. Mě celkem dojala starost kolegy Roučka o českou vládu a já bych mohl vyjmenovat minimálně šest příkladů z posledních deseti až patnácti let, kdy státy, které předsedaly Evropské unii, měly spoustu vnitřních problémů a předsednictví bylo úspěšné. Bylo to v době vstupu Maastrichtské smlouvy v platnost v Belgii, kdy se měnilo státní uspořádání a přesto to předsednictví neovlivnilo, bylo to v době francouzského předsednictví, kdy se rozšiřovala Evropská unie o Švédsko, Finsko a Rakousko a kdy došlo k vnitropolitické krizi, bylo to v době Amsterodamské smlouvy v roce 1999 během německého předsednictví, kdy měl velké problémy Gerhard Schröder a Lafontaine opustil tuto stranu, bylo to v době zavedení eura v době španělského předsednictví Josého Marii Aznara, bylo to v době irského předsednictví a mohl bych pokračovat. Nemějte žádné obavy o vnitřní problémy české politiky, české předsednictví to neovlivní.
<P>
Jaderné fórum: diskuse o jádru nemůže být taková, že ten spor, který tady panuje mezi Zelenými, liberály, konzervativci atd., by měl mít nějaký vynucený výsledek. Právě jaderné fórum, které pořádáme ve spolupráci s Evropskou komisí, které se koná v Bratislavě a Praze, by mělo nastavit novou diskusi o bezpečnosti, o příležitostech, o rizicích, o potřebnosti a o všem tom, co se vlastně v posledních letech stalo trochu tabu. Odblokování tohoto tabu je vlastně i cílem tohoto slovensko-českého jaderného fóra. Proč je premiér Fico na Ukrajině a v Moskvě je evidentní, problémy Bulharska a Slovenska jsou fatální, jsou to země, které jsou stoprocentně závislé na dodávkách plynu právě z Ukrajiny. Bulharsko umí čerpat ze zásobníku pouze třetinu potřebného výkonu, Slovensko už má omezenou výrobu v tisícovkách podniků, vyhořela mu tepelná elektrárna v Novácích, je poměrně ve velmi krizové situaci a já jsem s Robertem Ficem v každodenním kontaktu a tu jeho misi podporuji, i když si nemyslím, že bude mít v dané chvíli výsledek. My musíme být podstatně tvrdší vůči oběma hráčům, vůči Ukrajině i vůči Rusku, vůči Naftogazu i vůči Gazpromu. A domnívám se, že ty další kroky musí být daleko efektivnější a tvrdší jak ze strany Evropské komise, tak ze strany českého předsednictví. Musíme případně hledat nástroje, abychom překlenuli některé technické problémy. Není možné, aby z důvodu naprosto zástupného, a to je používání technologického plynu, byly tyto dodávky nezahájeny, tzn. že v tomto smyslu budeme činit další kroky.
<P>
Nemluvili jsme mnoho o Balkánu a souvisejících problémech a spousta dotazů byla směřována tímto směrem. Pan kolega Peterle dobře ví, že aby se odblokovaly kapitoly chorvatského přístupového procesu, musí dojít k bilaterálnímu vyřešení slovinsko-chorvatského sporu. Toto není spor evropský, i když začíná fakticky zasahovat do přístupových rozhovorů. V tomto smyslu moje kontakty s oběma premiéry, oběma prezidenty a já bych řekl osobní vstup do tohoto problému snad pomohou řešit slovinsko-chorvatské hraniční problémy.
<P>
Je toho mnoho, co bych chtěl ještě říct, nicméně pokusím se vás déle nezdržovat, pokusím se umožnit vaše další jednání. Chci říct úplně na závěr, že si velice vážíme vůbec té možnosti, že můžeme patřit do společenství států, které vzniklo na těch hodnotách a na těch základech, které my po listopadu 1989 můžeme brát znovu za své hodnoty a znovu za své cíle. My si vážíme i té možnosti předsedat celému tomu společenství. Je to něco tak unikátního, co moje generace, která měla v roce 1989 33 let, nikdy nepředpokládala, že se toho dožije. Velice si vážíme i toho, že můžeme řešit spoustu problémů a čeho si vážíme vůbec nejvíc, je vnitřní svobodná diskuse. Svoboda, která nám umožňuje ty problémy ve spektru těch názorů, které jsou na jejich řešení, artikulovat. Já tady mohu jednoznačně deklarovat, že už Tomáš Garrigue Masaryk řekl, že "demokracie je diskuse" a já chci ve šlépějích tohoto prvního československého prezidenta pokračovat a té diskusi jsem naprosto otevřený. Dnes vám děkuji za pozornost a těším se příště.
<SPEAKER ID="077" NAME="José Manuel Barroso">
předseda Komise. - Vážená paní předsedající, byla to velice zajímavá diskuse a pro mě jsou povzbudivými momenty společné porozumění výzvám a v obecné rovině také podpora, které se dostalo českému předsednictví. Ještě jednou bych rád zopakoval mé přání loajálně, konstruktivně a v nejlepším duchu spolupracovat s našimi českými přáteli. Jejich úspěch je také úspěchem Evropy.
<P>
Jak již někteří z vás zdůraznili, toto je poslední předsednictví před volbami do Evropského parlamentu. Myslím si, že je velice důležité, abychom v průběhu těchto měsíců všichni ukázali, jaký význam mají všechny naše instituce pro blaho, prosperitu a solidaritu našich občanů.
<P>
Je pro nás velice důležité zajistit vzájemnou komunikaci, a to nemohou realizovat pouze evropské orgány nebo jenom členské státy. Musíme to udělat společně ve skutečném duchu partnerství, takže hodně z toho, co se v průběhu těchto měsíců stane, bude velice důležité pro budoucnost Evropy, a také pro respekt vůči našim orgánům v celé Evropě.
<P>
Rád bych využil tento čas k tomu, abych zodpověděl některé konkrétní otázky, které mi byly položeny, konkrétně v oblasti energetiky. Ano, potřebujeme naléhavě revizi směrnice o zabezpečení dodávek plynu. Komise se vyjádřila v tomto smyslu, když loni v listopadu představila svůj strategický přezkum energetické politiky a my pracujeme s plným nasazením na tom, abychom co nejdříve předložili tento legislativní návrh Evropskému parlamentu a Radě. Ano, potřebujeme více solidarity a více pokroku v oblasti energetické bezpečnosti v Evropě. Taková byla podstata závěrů našeho strategického přezkumu energetické politiky, který jsme představili velmi nedávno.
<P>
Rád bych využil tento čas k tomu, abych ještě jednou požádal všechny členské státy a evropské orgány, aby pracovaly aktivněji na mechanismech evropské energetické solidarity Ano, musíme také zrychlit investice do energetické infrastruktury, propojení energetických sítí a energetické účinnosti. Proto je také tak nesmírně důležité vyčlenit částku ve výši 5 miliard EUR z rozpočtu Společenství pro tyto účely.
<P>
Apeluji na vás, na Parlament i na české předsednictví, abyste tyto požadavky co nejdříve uvedli do praxe. Ano, hospodářská obnova musí být doprovázena nteligentními nástroji šetrnými k životnímu prostředí podporujícími růst (smart green growth). Předložili jsme návrhy ke zrychlení čerpání strukturálních fondů pro tyto účely. Tyto finanční prostředky jsou potřebné pro docílení energetické účinnosti a propojení energetických sítí a prostřednictvím koordinace vnitrostátních pobídkových programů harmonizujeme také iniciativy jednotlivých členských států v tomto směru, v souladu se závěry Evropské rady.
<P>
Dovolte mi také abych konstatoval, že chceme-li překonat tuto hospodářskou krizi a vrátit Evropu zpátky na cestu směrem k udržitelnému růstu, bude nezbytné dodržovat pravidla Společenství týkající se rovných příležitostí. Evropa musí i nadále umožňovat zapojení mužů i žen do ekonomiky a také zajistit rovnováhu mezi profesní dráhou a rodinou.
<P>
Slovo k Lisabonské smlouvě, kterou zmínili mnozí z vás: potřebujeme, více než kdy jindy, aby tuto smlouvu ratifikovaly všechny členské státy. Ano, musíme respektovat všechny vnitrostátní ratifikační procesy, ale pokud vláda jménem státu podepíše smlouvu, bere na sebe vážný závazek uvést ji v platnost.
<P>
(Potlesk)
<P>
Mnozí z vás hovořili o českém předsednictví a o tom, jak je důležité. Jak uvedli někteří z vás - pan Nassauer, pan Brok a jiní - skutečnost, že máme české předsednictví, je sama o sobě událostí velkého významu. Je to poprvé, kdy země bývalé Varšavské smlouvy převzala odpovědnost za výkon funkce předsednictví Evropské rady. Pomyslete jen na to, jak fascinující počin to je, 20 let po pádu železné opony mít Českou republiku v čele Evropské rady a premiéra Topolánka a vicepremiéra ministra Vondru jako partnery, kteří se ve vzájemné součinnosti na této povinnosti podílejí. Mám plnou důvěru ve vaše další kroky.
<P>
Rád bych se s vámi podělil o zážitek, který jsem měl minulý rok v průběhu portugalského předsednictví. Společně s portugalským premiérem Sócratem jsme byli v Zittau (Žitava), na hranici mezi Českou republikou, Polskem a Německem a já jsem vnímal emoce, které v tom okamžiku prožíval premiér Topolánek. Tato hranice, která nás kdysi v Evropě rozdělovala, na pomezí mezi dvěma stranami Evropy, je dnes svobodným místem pohybu evropských občanů ze všech těchto zemí. Byl to velký okamžik a významný počin, na který bychom měli být hrdí. Proto také skutečně věřím, že je důležité hájit naše hodnoty, aby toto předsednictví bylo úspěšné.
<P>
Někdo z vás řekl, že je důležité, aby Česká republika byla úspěšná, protože to je malá země. Je mi líto, ale Česká republika není malá země, dokonce ani v evropském měřítku. Myslím, že názor, že některý z našich členských států je malý, bývá ve skutečnosti projevem komplexu méněcennosti. Rád bych vám řekl, - slovy Paula-Henriho Spaaka, jednoho ze zakladatelů našeho evropského projektu - že v Evropské unii již nejsou malé a velké země; nebo chcete-li, žádná z nich není velká: problém je, že některé z nich si toho doposud nevšimly.
<P>
Podíváme-li se fakticky na ostatní země světa - jestliže vnímáme nesmírnou sílu Spojených států v oblasti obrany a technologie; jestliže vnímáme ohromnou rozlohu území Ruska; jestliže vnímáme závratné demografické parametry Číny a Indie - můžeme říci, že v Evropě existují nějaké velké země?
<P>
V Evropě již nejsou velké země. Všechny jsou velké z hlediska důstojnosti. Pro Evropskou komisi mají všechny členské státy tutéž důstojnost bez rozdílu, pokud ale chceme dosáhnout ve světě velikosti, potřebujeme, aby Evropská unie byla silná. Musíme jednat společně; musíme využít pákového efektu působení všech našich orgánů, a pokud budeme všichni jednat takto společně, můžeme hrát již napořád ve světě rozhodující roli. To je důvod, proč potřebujeme Lisabonskou smlouvu. To je důvod, proč potřebujeme společný záměr. To je důvod, proč potřebujeme silné orgány. Přeji českému předsednictví vše nejlepší.
<P>
(Dlouhotrvající potlesk)
<SPEAKER ID="078" NAME="Předsedající">
Rozprava je ukončena.
<P>
Následuje hlasování.
<P>
Písemná prohlášení (článek 142)
<SPEAKER ID="079" NAME="Gerard Batten  " AFFILIATION="IND/DEM">
písemně. - Někteří z nás se již velice těší na únorový projev prezidenta Klause v této sněmovně. Jak osvěžující bude slyšet někoho, kdo je dostatečně inteligentní a poctivý, aby zpochybnil pravověrné ideologické názory neustále se sbližujících dogmat Evropské unie a změn klimatu.
<P>
Prezident Klaus měl plnou pravdu, když přirovnal Evropskou unii ke starému Sovětskému svazu. Můj přítel, statečný ruský disident Vladimír Bukovský, říká o Evropské unii toto: "V té vaší budoucnosti jsem již žil a ono to nefunguje." Pan Bukovský má plnou pravdu, EU je formou nenásilného komunismu.
<P>
Můžeme jenom doufat, že české předsednictví bude poněkud skeptičtější k velkému evropskému projektu, než některá předchozí předsednictví. Jednou z věcí, kterou Češí mohou udělat, je oddálit ratifikaci Lisabonské smlouvy až do okamžiku, kdy proběhne druhé irské referendum. Pokud Irové v referendu neúspěšnou ústavu opět odmítnou, Češi mohou uznat demokratické rozhodnutí jediného národa EU, kterému bylo umožněno vyjádřit se k Lisabonské smlouvě v referendu, a smlouvu zastavit odmítnutím její ratifikace. Doufejme, že prezident Klaus je člověkem, který to udělá.
<SPEAKER ID="080" NAME="Alessandro Battilocchio  " LANGUAGE="IT">
Děkuji vám, vážená paní předsedající, a rád bych upřímně popřál České republice úspěch v její práci. Začátek převzetí úřadu českým předsednictvím nevěstí nic dobrého: vzhledem k zásadnímu euroskepticismu, který určoval mnohé kroky České republiky v nedávné minulosti, (jehož projevem je například skutečnost, že doposud nebyla ratifikována Lisabonská smlouva) si od českého předsednictví příliš neslibují ani optimisté. Prohlášení k situaci v Gaze, které učinil úřadující předseda Rady, také prokázalo nedostatek institucionálního cítění: postoje by měly být odsouhlaseny s ostatními 26 členskými státy. Kromě toho odmítnutí setkání se Skupinou sociálních demokratů v Evropském parlamentu vysílá velice špatný signál: nikdy předtím se nestalo, aby si úřadující předseda Rady nenašel čas vést dialog s jednou z významných politických skupin v Parlamentu. Vážená paní předsedající, doufáme, že budeme překvapeni účinnou, důraznou akcí: pokud tato situace nastane, na konci období šesti měsíců budeme dostatečně poctiví, abychom to ocenili.
<SPEAKER ID="081" NAME="Ilda Figueiredo  " LANGUAGE="PT">
České předsednictví předložilo tři priority: ekonomiku, energetiku a zahraniční vztahy. Představení programu českého předsednictví se tak odehrává v intencích, které jsou již známé, ale zaznamenali jsem také některé zvláštnosti, zejména ve vztahu k ratifikaci Lisabonské smlouvy. Český premiér potvrdil potřebu respektovat suverenitu irských občanů. Dokonce vyjádřil názor, že pokud by se v České republice konalo referendum, dopadlo by pravděpodobně stejně jako v Irsku, a připustil, že čeští občané by mohli návrh Lisabonské smlouvy v referendu odmítnout.
<P>
Pokud jde plynovou krizi mezi Ruskem a Ukrajinou, premiér Topolánek vyjádřil názor, že vinu nesou obě země, zdůraznil hospodářské, strategické a politické důvody pro jejich jednání a zasazoval se o větší zásahy Evropské unie, příliš konkrétních návrhů ovšem nepředložil.
<P>
Pokud jde o společensko-ekonomické otázky, jeho program neobsahuje nic nového, to jest drží se svých neoliberálních postojů, návrhů ke směrnici o některých aspektech pracovní doby, které Evropský parlament odmítl, Paktu růstu a stability a neoliberální lisabonské strategie a ignoruje hospodářskou krizi a její závažné důsledky v sociální oblasti.
<P>
Kromě toho téměř vůbec nepovažoval za nutné vyjádřit se k válečným zločinům, které Izrael i nadále páchá na Palestincích, což odsuzujeme.
<SPEAKER ID="082" NAME="Genowefa Grabowska  " AFFILIATION="PSE">
písemně. - (PL) České předsednictví převzalo svůj úřad v době, která je těžká pro celou EU. Finanční krize, energetická krize a hospodářská recese jsou náročnější než kdykoli jindy za 56 let existence EU. A k tomu všemu ještě červnové volby do Evropského parlamentu a poslední vojenský konflikt v pásmu Gazy. Osobně lituji, že Češi nemají vhodné nástroje pro tuto práci. Lituji, že Lisabonská smlouva reformující EU se doposud nestala skutečností.
<P>
To je také důvodem pro absenci společné zahraniční politiky: neexistuje systém rozhodování a členské státy nejsou vázány zásadou energetické solidarity. A názorům prezidenta Václava Klause na změny klimatu, reformu EU a euro, které jsou bizarní, ne-li přímo nepřátelské, lze přičíst velkou odpovědnost za tuto situaci. Obracím se proto na českou vládu a na premiéra Mirka Topolánka, aby v maximální možné míře omezil Klausova veřejná prohlášení o záležitostech EU. Je to pro jeho vlastní dobro, a také v našem společném zájmu.
<P>
České priority symbolizované třemi "E" - ekonomika, energetika a vnější vztahy - to jsou potřeby Evropy v kostce. Věřím proto, že slib pana Schwarzenberga, že Češi významně "posunou evropské záležitosti vpřed" a že "nebudou těmi posledními žáky ve třídě" bude splněn. Přeji našemu jižnímu sousedovi zcela bezvýhradně úspěšné předsednictví!
<SPEAKER ID="083" NAME="Gábor Harangozó  " AFFILIATION="PSE">
písemně. - Plán hospodářské obnovy - dohodnutý v prosinci - je významným krokem správným směrem k vyrovnání se se současnou hospodářskou recesí. Jeho konkrétní aspekty musí být nyní rychle a účinně prováděny. Unie by v tomto ohledu měla vystupňovat své úsilí a umožnit přístup k dostupným zdrojům. Měli bychom proto - souběžně s obnovením důvěry v náš finanční trh - zejména zlepšit a zjednodušit opatření směřující ke zrychlení procesu čerpání ze strukturálních fondů a fondů soudržnosti. Politika soudržnosti je nejdůležitějším nástrojem solidarity v Unii a její role při řešení negativních dopadů globální krize tohoto rozsahu je samozřejmě zásadní. Kromě toho mi dovolte, abych ocenil mezi prioritami nového českého předsednictví záměr zahájit souběžně se sdělením Komise diskusi o novém vymezení tzv. méně příznivých oblastí. Lepší vymezení těchto oblastí skutečně přispěje k cílenějšímu zaměření se na jejich potřeby, podpoří jejich rozvojový potenciál a umožní jejich fungování v souladu s cíli sociálního, územního i hospodářského sbližování v celé Unii. Působnost našeho úsilí směřujícího k zamezení negativním dopadům krize musíme skutečně rozšířit tak, aby se kromě ekonomiky orientovalo také na naše občany, zejména na ty nejzranitelnější.
<SPEAKER ID="084" NAME="Mieczysław Edmund Janowski  " AFFILIATION="UEN">
písemně. - (PL) Rád bych poděkoval panu úřadujícímu předsedovi Rady Mirkovi Topolánkovi za stanovení priorit českého předsednictví. Naplňování tří priorit předsednictví, tří "E" - Ekonomika, Energie a Evropa ve světě, které budou tvořit rámec předsednictví Společenství, utrpí dalšími neplánovanými vnějšími událostmi: událostmi v Gaze a plynovou krizí.
<P>
Problém konfliktu v Gaze má své politické rozměry. V současnosti se ale vojenské řešení vystupňovalo natolik, že do popředí vystoupily humanitární otázky. Lidé tam umírají! Nejenom radikálové Hamásu, kteří vyvolali vojenský konflikt, ale nevinné děti, ženy a muži. EU musí v součinnosti se Spojenými národy podniknout veškeré možné kroky směřující k řešení tohoto krvavého konfliktu. Židé a Palestinci mohou žít bok po boku v míru. Nepolevujte prosím ve vašem úsilí dosáhnout tohoto cíle.
<P>
Plynová krize zasáhla mnohé evropské státy. Spor mezi dvěma společnostmi, jednou ruskou a druhou ukrajinskou, se rozhořel ve spor mezi dvěma zeměmi. V současné době je tímto sporem postiženo mnoho občanů v mnoha zemích a jejich dodávky energie byly přerušeny uprostřed kruté zimy. Tato situace způsobila také významné ekonomické ztráty, vzhledem k tomu, že plyn je potřebný také ve výrobní sféře. Je proto nejvyšší čas vytvořit celoevropský systém dodávek ropy a plynu, který by byl napojen na rozrůzněnou skladbu zdrojů. Musíme také naléhavě hledat nové zdroje energie a používat modernizované metody zplynování uhlí. Polsko již v tomto směru přijímá příslušná opatření.
<P>
Srdečně přeji našim českým přátelům, aby úspěšně naplnili tyto plány EU.
<SPEAKER ID="085" NAME="Magda Kósáné Kovács  " LANGUAGE="HU">
České předsednictví se ocitá v obtížné situaci. Je těžké poprvé převzít otěže vedení po předsednictví, které se již v minulosti osvědčilo jako jeden z hnacích motorů Evropy a několikrát řídilo loď Unie. Situace českého předsednictví je obtížná také proto, že dopady finanční krize nyní začínáme pociťovat v celé Evropě. A konečně je obtížná proto, že musí bojovat nejenom s krajními euroskeptiky v tomto Parlamentu, ale také s vysoce postavenými politickými představiteli rodné země.
<P>
Nicméně program českého předsednictví se jeví jako program, který usiluje o vyváženost Evropské unie. Svým vznešeným cílem motta "Evropa bez bariér" vytyčuje jako svou prioritu nejenom otázku, jak řídit hospodářskou krizi, ale také jak účinně prosazovat dlouhodobější zásady EU. Česká republika je první zemí v oblasti střední a východní Evropy, v níž se snoubí všechny společné charakteristiky nových členských států EU. Program českého předsednictví proto usiluje o poměrné zastoupení požadavků nových členských států.
<P>
Jsme velice potěšeni, že reakce českého předsednictví na hospodářskou krizi se zaměřuje na rozvoj vnitřních pracovních sil a na podporu vertikální mobility.
<P>
Zároveň bych rád upozornil předsednictví zejména na potřebu zlepšení situace v nejméně rozvinutých oblastech a na romskou menšinu. Toto jsou skutečně sociální a hospodářské problémy na úrovni Společenství, které překračují hranice.
<P>
Kromě využívání migrujících pracovníků lze stárnutí obyvatel EU a výsledné sociální napětí dlouhodobě usměrňovat rozvojem vnitřních pracovních sil, které představují lidé jejichž znalosti a dovednosti postrádají konkurenceschopnost.
<SPEAKER ID="086" NAME="Iosif Matula  " LANGUAGE="RO">
Chci blahopřát České republice k převzetí předsednictví Evropské unie. Rád bych také ocenil skutečnosti, že bylo možné sestavit program na období 18 měsíců, v rámci procesu spolupráce s Francií, která vykonávala funkci předsednictví Evropské rady před Českou republikou, a se Švédskem, které převezme předsednictví ve druhé polovině tohoto roku.
<P>
Výzvy, kterým čelí předsednictví od samého počátku, jako je válka v Gaze, přerušení dodávek ruského plynu, nemluvě o globální hospodářské krizi, potvrdily skutečnost, že priority stanovené Českou republikou jsou naprosto relevantní.
<P>
Ze tří priorit oznámených českým předsednictvím, Energetika, Ekonomika a Evropa ve světě, bych se rád vyjádřil k aspektu energetiky. Osobně cítím, že Evropa potřebuje jednotnou energetickou politiku, aby se zamezilo přílišné závislosti na zdrojích z jedné oblasti.
<P>
V tomto ohledu podporuji potřebu rozvoje vztahů s novými dodavateli, a také význam investic do nekonvenčních technologií výroby energie. Musíme zlepšit přepravní infrastrukturu a věnovat náležitou pozornost vybudování trasy pro plynovod Nabucco. Věřím také, že je nezbytně nutné zkrátit postupy zahájení projektů, jejichž cílem je hledání alternativních a nekonvenčních zdrojů energie.
<SPEAKER ID="087" NAME="Mary Lou McDonald  " AFFILIATION="GUE/NGL">
písemně. - Skutečnost, že Evropská rada doposud nedokázala vyřešit skutečné problémy, které byly důvodem k odmítnutí Lisabonské smlouvy v irském referendu, vytváří živnou půdu pro to, aby Irové smlouvu odmítli znovu.
<P>
Jestliže si uvědomíme, že je zcela reálné předpokládat opětovné odmítnutí Lisabonské smlouvy v irském referendu, české předsednictví se tedy připravuje na eventualitu, že Lisabonská smlouva nevstoupí v platnost. Vypracovává "plán B" pro volbu nové Komise podle pravidel Smlouvy z Nice. Oznámená představa o volbě Komise sestávající z 26 komisařů a vysokého představitele EU pro zahraniční a bezpečnostní politiku ze 27. členského státu je pouze jedním možným způsobem, jak lze tento problém vyřešit.
<P>
Lidé v celé EU si jsou dobře vědomi, že Lisabonská smlouva není všelék, za který ji vydávají její nejhorlivější stoupenci. Naopak, může přispět k prohloubení hospodářských a sociálních problémů, s nimiž jsme konfrontováni.
<P>
Pokud jde o krizi v Gaze, reakce českého předsednictví je velmi nedostatečná. EU musí přijmout společné opatření k ochraně práv obležených Palestinců a usilovat o ukončení krveprolití.
<SPEAKER ID="088" NAME="Rareş-Lucian Niculescu  " LANGUAGE="RO">
Česká republika, která převzala předsednictví Rady EU 1. ledna 2009, čelí společně s ostatními státy, které vstoupily do EU v roce 2004 a později, problémům souvisejícím s neuspokojivým stavem tepelné izolace velkého počtu obytných budov.
<P>
Měli bychom si uvědomit tyto skutečnosti: možnosti významných úspor energie a snížení nákladů na vytápění hrazených občany, jichž lze dosáhnout modernizací topných systémů v těchto budovách, a také omezené možnosti čerpání ze strukturálních fondů a fondů soudržnosti pro investice do této oblasti, Myslím si proto, že by české předsednictví Rady mělo tuto otázku zařadit mezi své priority.
<P>
Za druhé, pokud jde o evropský zatýkací rozkaz, Česká republika učinila prohlášení, na základě článku 32 rámového rozhodnutí Rady, v tom smyslu, že použije postup předávání "pouze na trestné činy spáchané po 1. listopadu 2004". Obdobné předpisy platí také v jiných evropských státech. Případy toho typu podrývají důvěru občanů v účinnost evropských politik při boji proti zločinu. Česká republika, která zastává úřad předsednictví Rady, má dobrou příležitost tato prohlášení přehodnotit.
<SPEAKER ID="089" NAME="Athanasios Pafilis  " AFFILIATION="GUE/NGL">
písemně. - (EL) Prohlášení českého premiéra a předsedy Evropské komise a všeobecná rozprava v Evropském parlamentu o programu českého předsednictví jsou jenom dalším dějstvím protilidové politiky uplatňované předchozími předsednictvími. Vysílají signál, že útok kapitálu na dělníky, na lidové třídy bude pokračovat nezmenšenou silou. Imperialistická role EU bude posílena, jak se české předsednictví, od chvíle kdy převzalo tento úřad, všemožně snaží ukázat tím, že podporuje zločinný imperialistický útok Izraele na pásmo Gazy a dodává legitimitu barbarskému zabíjení palestinského lidu, s plnou podporou USA a v souladu s plánem Spojených států/NATO/EU vytvořit "nový Blízký východ".
<P>
Program českého předsednictví je signálem, že pokračují stupňující se protilidové útoky EU se záměrem přesunout dopad krize kapitalistického systému na dělnickou třídu a na chudé lidové vrstvy, vystupňovat agresi EU proti lidu a imperialistickou intervenci a posílit potenciál EU v oblasti vojenských zásahů v celosvětovém měřítku.
<P>
Lid musí reagovat na agresi EU protiútokem. Odpor, neposlušnost a vymanění se z reakční politiky EU a z EU samotné, to je pro lid cesta vpřed.
<SPEAKER ID="090" NAME="Maria Petre  " LANGUAGE="RO">
Ráda bych svou řeč uvedla zopakováním myšlenky, o které jsem hovořila v pondělí při zahájení plenárního zasedání. Vykonáváte předsednický úřad v době, která má pro nás zvláštní význam. V letošním roce si připomínáme 20 let od pádu železné opony. V pondělí jsem řekla, že pro nás, ale zejména pro miliony občanů, kteří nás sem vyslali, těchto 20 let v jistém smyslu bylo dobou čekání a v jiném smyslu dobou přijímání nové skutečnosti. Je asi přirozené, že jsme nebyli schopni se rychleji osvobodit od oněch 50 let, které nás dělily od zbytku Evropy.
<P>
Chtěla jsem vstoupit do diskuse, abych vám poblahopřála, že jste mezi své priority zařadili také prioritu třetí Evropa ve světě, ale zejména k tomu, že rovněž východní partnerství považujete za svou prioritu. Dějiny našich dvou zemí, Rumunska a České republiky mají dva společné výrazné prvky: rok 1968 a pak Pražské jaro, které představovalo pro nás Rumuny, kteří jsme byli podrobeni nejkrutější komunistické diktatuře, paprsek světla, jenž nás vedl na cestě ke svobodě.
<P>
Jako rumunská poslankyně Evropského parlamentu bych vás rád požádala, abyste východnímu partnerství dali náležitý, konkrétní obsah. V této oblasti žijí miliony občanů, kteří potřebují znovu oživit tuto naději tím, že si v následujících měsících symbolicky opět připomenou události Pražského jara. Vy i já jsme jistě schopni dokonale pochopit význam tohoto očekávání.
<SPEAKER ID="091" NAME="Czesław Adam Siekierski  " AFFILIATION="PPE-DE">
písemně. - (PL) Nyní máme před sebou šest měsíců českého předsednictví Evropské rady, předsednictví, které, jak je v tuto chvíli již jasné, nebude snadné. Dvě závažné krize, s nimiž jsme se museli vypořádat v minulých týdnech, nám ukazují, že dobré vedení Evropské unie předpokládá nejenom pečlivě připravené programy, ale především schopnost rychle a přiměřeně reagovat na obtížné problémy. Každý členský stát, který se připravuje na předsednictví Evropské rady, by na to měl brát zřetel.
<P>
České předsednictví navazuje na velice dynamické a ambiciózní francouzské předsednictví. Je nepravděpodobné, že by výsledky obou předsednictví nebyly porovnávány. Podle mého názoru jsou však české orgány na tuto práci dobře připraveny a české předsednictví bude příkladem, jak i malá země, která ke Společenství přistoupila teprve nedávno, je schopna zajistit jeho řádné vedení. A neměly by je na této cestě zastavit ani rozpory na vnitropolitické scéně.
<P>
Chtěl bych apelovat na předsednictví, aby určitou pozornost věnovalo každodenním problémům. Velkorysé, ambiciózní plány jsou důležité a nezbytné, ale velice často jsou mimo zorný úhel řadových občanů. A je důležité, aby dnes v předvečer voleb do Evropského parlamentu, lidé v Evropské unii pocítili, že Společenství bylo vytvořeno pro ně, pro občany Unie, že Společenství je tady proto, aby zlepšilo jejich každodenní životy. Takže smělé vize - proč ne, ale prizmatem každodenního života.
<P>
Přeji Vám hodně úspěchů!
<SPEAKER ID="092" NAME="Petya Stavreva  " LANGUAGE="BG">
Česká republika přebírá vedení EU v okamžiku, kdy Evropa čelí výzvám celosvětové finanční krize, přerušení ruských dodávek plynu a konfliktu v Gaze.
<P>
Věřím, že ambiciózního programu českého předsednictví bude dosaženo prostřednictvím úzké spolupráce mezi Evropským parlamentem a Evropskou komisí. Evropa musí i nadále zaujímat aktivní postoj ke všem bodům v agendě týkající se občanů EU. V tomto okamžiku je obzvláště aktuální problém energetické bezpečnosti a je třeba podnítit iniciativu všech členských států v tomto směru. Přerušení ruských dodávek plynu evropským spotřebitelům v teplotách pod bodem mrazu, které Evropu paralyzovalo, dodává nový rozměr koncepci energetické nezávislosti. Tato krizová situace nastoluje potřebu snížit závislost členských států na ruských dodávkách plynu a hledat alternativní zdroje.
<P>
Občané sjednocené Evropy očekávají, že české předsednictví zaujme aktivní postoj a zapojí se do řešení tohoto problému, který již dávno překročil rámec pouhého obchodního sporu mezi Ruskem a Ukrajinou.
<P>
Přeji českému předsednictví hodně úspěchů.
<SPEAKER ID="093" NAME="Theodor Dumitru Stolojan  " LANGUAGE="RO">
Vítám skutečnost, že české předsednictví zařadilo problém energetiky mezi své priority.
<P>
Nepřijatelné události posledních několika týdnů týkající se bezpečnosti dodávek zemního plynu některým členským státům prokázaly opět potřebu evropské energetické politiky prováděné prostřednictvím jasně definovaných evropských projektů podporovaných z evropských fondů. Evropský vnitřní trh se zemním plynem může fungovat normálně pouze v případě, že dojde k urychlené výstavbě skladovacích zařízení pro zemní plyn, včetně zkapalněného plynu, a urychlené realizaci projektu Nabucco.
<SPEAKER ID="094" NAME="Margie Sudre  " AFFILIATION="PPE-DE">
písemně. - (FR) Ráda bych popřála vše nejlepší české vládě, která předsedá Unii za ožehavých podmínek, vzhledem ke složitosti její vlastní vnitropolitické situace a v mimořádně znepokojivých mezinárodních souvislostech.
<P>
České předsednictví musí být rozhodné a dynamické, stejně jako předsednictví vykonávané Nicolasem Sarkozym v uplynulých šesti měsících, aby se aktivně zasazovalo o okamžité příměří v Gaze a dokázalo zachovat výraznou politickou dynamiku na základě přípravného pracovního programu navrženého společně s Francií a Švédskem, které převezme od českého předsednictví vedení Rady.
<P>
Tváří v tvář hospodářské krizi musí být bezodkladně uplatňován koordinovaný plán obnovy přijatý 27 členskými státy k ochraně průmyslu, konkurenceschopnosti a evropských pracovních míst. Evropa je klíčovým subjektem řešení hospodářské krize a české předsednictví musí pomoci to prokázat.
<P>
Vítám závazek českého premiéra zajistit ratifikaci Lisabonské smlouvy jeho zemí do konce tohoto předsednictví. Mezi dosavadními hospodářskými, diplomatickými a institucionálními krizemi, tato krize poslední je jediná, jejíž výsledek závisí pouze na Evropanech. České předsednictví musí umožnit Unii, aby tohoto úspěchu dosáhla, aby našim spoluobčanům zaručila perspektivu budoucnosti.
