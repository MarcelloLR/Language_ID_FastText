<CHAPTER ID="018">
Obnova stavů tresky (rozprava) 
<SPEAKER ID="204" NAME="Předsedající">
Dalším bodem je zpráva pana Buska předložená jménem Výboru pro rybolov o návrhu nařízení Rady, kterým se mění nařízení (ES) č. 423/2004 o obnově populací tresky a nařízení (EHS) č. 2847/93 - C6-0183/2008 -
<SPEAKER ID="205" NAME="Niels Busk">
zpravodaj. - (DA) Pane předsedající, paní komisařko, dámy a pánové, Komise předložila dobrý konstruktivní návrh na změnu stávajícího plánu obnovy stavů tresky, například ve Skagerraku a Kattegatu v Severním moři. Navzdory stávajícímu plánu obnovy se i nadále loví mnohem větší množství tresek, než jaká je jejich přirozená reprodukce. Do plánu obnovy bylo zahrnuto i Keltské moře, protože nová hodnocení naznačují, že populace tresek jsou také zde loveny v nadměrném množství a nejsou v dobrém stavu.
<P>
Cílem těchto pozměňovacích návrhů je dosáhnout v příštích pěti až deseti letech obnovy stavů tresky. Tohoto cíle má být dosaženo snížením míry úmrtnosti ryb o 10 % až 25 %, podle stavu rybí populace. To je třeba doplnit regulací intenzity rybolovu a také sledováním a kontrolou. Cíle je třeba upravit tak, aby bylo dosaženo nejvyššího udržitelného výnosu, třebaže se podmínky v oceánech mění v důsledku celosvětového oteplování. Je třeba zjednodušit systém řízení intenzity rybolovu. Ten se totiž postupně stal tak složitým, že je nutno zavést nový systém založený na stanovených stropech intenzity rybolovu řízené členskými státy, které budou mít větší pružnost, a dosáhnou tak účinnějšího provádění.
<P>
Plán je třeba přizpůsobit různé úrovni obnovy, a proto se zavádí modulární strategie, kde úprava míry úmrtnosti ryb je funkcí dosažené úrovně obnovy. Jsou stanovena jasná pravidla, která jsou uplatňována, když vědci nemohou poskytnout přesné odhady stavu populace. Je třeba omezit výměty zavedením nových mechanismů, které budou rybáře pobízet k účasti na programech pro zamezení odlovu tresky. Celkově si Komise přeje upravit stávající plán obnovy stavů tresky tak, aby byl úplnější, aktualizovaný podle posledního vývoje, jednodušší, účinnější a snáze proveditelný, sledovatelný a kontrolovatelný.
<P>
TAC: zavádějí se nová pravidla pro stanovení celkových přípustných odlovů, kde se velikost rybích populací měří buď ve vztahu k minimálnímu množství, nebo k cílovému množství. Při stanovování TAC má Rada odvodit také množství tresek, které odpovídá objemu předpokládaného výmětu vypočítaného na základě celkového množství ulovených tresek. Po zavedení TAC také další faktory přispívající k úmrtnosti ryb povedou k převratné změně v celkovém odlovu tresky.
<P>
Každé tři roky Vědeckotechnický a hospodářský výbor Komise pro rybářství vyhodnotí obnovu stavů tresky. Pokud se vývoj rybí populace ukáže jako nedostatečný, Rada stanoví nižší celkový přípustný odlov, než jak byl vymezen ve výše uvedených pravidlech, spolu s nižší intenzitou rybolovu.
<P>
Jako zpravodaj jsem k návrhu Komise předložil řadu pozměňovacích návrhů a některé pozměňovací návrhy předložili také moji kolegové. Nejdůležitější pozměňovací návrh se týká změny rozhodného období 2005-2007 na období 2004-2006, neboť údaje pro rok 2007 jsou tak nové, že si jimi nemůžeme být jisti, a proto je lepší použít údaje, které jsou zaručené.
<P>
V úvahu se bere skutečnost, že populace tresky se v jistém okamžiku znovu obnovují, a proto nemůžeme jednoduše snižovat kvóty, ale potřebujeme spíše změny. Je zajištěn pružnější systém přecházení z jednoho typu zařízení na jiný, aby bylo možné reagovat na vnější okolnosti, jako je vzestup cen paliv, které jsou i po jejich určitém snížení v posledních několika týdnech zvláště vysoké. Je třeba co nejvíce zapojit regionální poradní sbory. Je třeba pobízet rybáře i členské státy, aby zavedly opatření na snížení úmrtnosti ryb a výmětů.
<P>
Na závěr bych chtěl poděkovat francouzskému předsednictví za jeho zvláště konstruktivní spolupráci.
<SPEAKER ID="206" NAME="Joe Borg">
člen Komise. - Pane předsedající, rád bych poděkoval Výboru pro rybolov, zejména jeho zpravodaji panu Buskovi za jeho důkladnou a dobře promyšlenou zprávu.
<P>
Jsem rád, že Parlament sdílí názory Komise na obnovu populací tresky. Úmrtnost ryb je příliš vysoká. Výskyt tresky je příliš nízký. I když v některých oblastech je v moři více mladých ryb než v minulých letech, je to spíše příležitost než obnova.
<P>
Mám radost také z toho, že se Parlament shodl na nutnosti zahrnout do plánu obnovy Keltské moře a rovněž na nutnosti významně snížit míru úmrtnosti ryb prostřednictvím TAC a omezit intenzitu rybolovu. Souhlasím s mnoha pozměňovacími návrhy předloženými Parlamentem, ale nemohu souhlasit s jejich konkrétním zněním. A to pouze z toho důvodu, že obdobné právní texty již existují nebo jsou připravovány a konzultovány s členskými státy a já nechci předjímat výsledky probíhajících odborných jednání.
<P>
A teď konkrétně. Souhlasím s vašimi pozměňovacími návrhy 1, 4, 5, 6, 7, 9, 13, 14 a 16. Pokud jde o pozměňovací návrh 2, v podstatě s ním souhlasím, ale pravomoci Komise a Rady jsou již stanoveny ve Smlouvě o Evropském společenství a úloha regionálních sborů je uvedena v článku 31 základního nařízení.
<P>
Pokud jde o pozměňovací návrh 3 týkající se snížení výmětů, pracuji na samostatné iniciativě. Určitě znáte sdělení Komise z jara 2007 o vyhazování mrtvých nežádoucích ryb. V dohledné době bude následovat návrh na úpravu.
<P>
Pokud jde o pozměňovací návrh 7, souhlasím s tím, že pro rybí populace v situaci vysokého ohrožení je třeba uplatnit 15% omezení zyšování celkových přípustných odlovů. Ale Rada by měla zvolit snížení o více než 15 %.
<P>
Pokud jde o pozměňovací návrh 8, souhlasím, aby při revizi plánu byl jako příklad zahrnut odkaz na úmrtnost tuleňů a zohledněn vliv změny klimatu na tresku.
<P>
Pokud jde o pozměňovací návrh 10, kapitola přímo odkazuje na omezení intenzity rybolovu. Odkaz na stanovené kvóty by znamenal, že intenzita rybolovu by byla pouze odhadnuta, nikoli řízena. Tuto změnu proto nemohu přijmout.
<P>
Pokud jde o pozměňovací návrh 11, mohu znovu zvážit základ pro výpočet kilowatt-dní. Členské státy se však musí do této diskuse zapojit.
<P>
Pokud jde o pozměňovací návrh 12, text navrhovaného článku 8a, odstavec 3, byl vskutku matoucí a v zájmu větší srozumitelnosti bude přepracován.
<P>
Pokud jde o pozměňovací návrh 15, návrh týkající se vyhrazení kapacity byl příliš omezující a mohl by zabránit reorganizaci činnosti rybářských loďstev. S členskými státy stále vedu diskusi o tom, jak zajistit vhodnou míru flexibility a zároveň nezvyšovat intenzitu rybolovu. Dávám proto přednost úpravě stávajícího textu, nikoli jeho vypuštění.
<P>
Pokud jde o pozměňovací návrh 17, mohu přistoupit na zásadu přenosů intenzity rybolovu podléhající korekčnímu činiteli, který odráží důležitost odlovu tresky v různých sektorech. Ale věc je složitá a je nutné ji dále zkoumat.
<P>
Pokud jde o pozměňovací návrh 18, z právních důvodů nemohu přistoupit na vypuštění odkazu na proces rozhodování. Proces, na který je odkazováno, vyžaduje Smlouva o Evropském společenství.
<P>
Děkuji vám za pozornost a za vaše konstruktivní příspěvky k tomuto tématu.
<SPEAKER ID="207" NAME="Cornelis Visser">
jménem skupiny PPE-DE. - (NL) Pane předsedající, dnes večer diskutujeme o zprávě pana Buska týkající se návrhů Komise na rychlejší obnovu populací tresky v evropských vodách. Zpravodaji panu Buskovi chci k jeho zprávě poblahopřát.
<P>
Treska je pro EU významný druh ryby. Zatímco v minulosti bývala treska hlavní součástí stravy a jedla se jako náhrada dražšího masa, v současné době je treska druh luxusní ryby, která je k dostání pouze za vysokou cenu. Už od konce 80. let a začátkem 90. let nabídka tresky neustále klesá. Kromě nejrůznějších přirozených příčin, jako je oteplování Severního moře a faktické vymizení tuhých zim, je to přičítáno rovněž intenzivnímu rybolovu tresky. A právě tuto příčinu by chtěla Komise s pomocí nového plánu na obnovu populací tresky řešit.
<P>
Ztotožňuji se s přáním Komise zjednodušit předpisy, které mají rybolov tresky omezit. Současná právní úprava je příliš složitá a vede k různým výkladům jak ze strany rybářů, tak ze strany inspektorů. Přinejmenším tento problém by zjednodušení vyřešilo. Je nezbytné, i v zájmu nizozemského rybolovu, abychom na úrovni Evropy udrželi obnovu populací tresky.
<P>
Byl potřeba čas, než navrhovaná opatření mohla začít působit. Po dobu více než 18 měsíců se populace tresky v Severním moři pozoruhodným způsobem obnovovaly. Parlament - včetně mě - by chtěl odvětví rybolovu a regionální poradní sbory více zapojit do přijímaných opatření. To zlepší podporu v rámci odvětví. Nová pravidla, jak pozoruji, jsou krokem správným směrem. Členské státy mohou účinněji regulovat rybolov tresky a rybáři zároveň mnohem lépe vědí, co je a co není dovoleno.
<P>
Teprve za čtyři až šest let bude úplně jasné, zda opatření, která nyní přijímáme, jsou účinná. Naléhavě proto vyzývám Komisi, aby tuto dobu zahrnula do posuzování přijatých opatření, než vytvoří opatření nová. Jestliže to neudělá, rybáři budou čelit neřešitelné situaci.
<SPEAKER ID="208" NAME="Ole Christensen">
jménem skupiny PSE. - (DA) Pane předsedající, nejprve bych chtěl poděkovat panu zpravodaji Buskovi za konstruktivní spolupráci při přípravě zprávy. Domnívám se, že jsme dosáhli uspokojivého výsledku. V důsledku našich pozměňovacích návrhů bude systém jednodušší, pružnější, účinnější a méně byrokratický. V revizi návrhu Komise například požadujeme, aby úspěch plánu na obnovu populací tresky byl ve větší míře nezávislý na vykládce úlovků získaných nelegálním, nehlášeným a neregulovaným rybolovem. Důležitým nástrojem pro prosazování rybolovných předpisů je sledování a kontrola. Kromě toho by se rybolovný průmysl a příslušné regionální poradní sbory měly více zapojit do procesu hodnocení a rozhodování, aby byly zohledněny regionální zvláštnosti a nutnost budoucího rozvoje a rozšíření mechanismů řízení. Účinné provádění plánu obnovy vyžaduje zapojení všech zúčastněných stran, což zajistí legitimitu a shodu s nařízeními na regionální úrovni. Ve zprávě rovněž zdůrazňujeme skutečnost, že plán obnovy bude mít významné důsledky pro rybolovný průmysl i pro hospodářský a sociální rozvoj místních společenství, a proto by Komise měla znovu posoudit systém intenzivního rybolovu, jakmile se populace tresky výrazně zlepší.
<SPEAKER ID="209" NAME="Jim Allister" AFFILIATION="NI">
Pane předsedající, refrénem, který Komise pořád dokola opakuje - a ostatně i tato zpráva - je neustále klesající stav populací tresky. Avšak letos v rámci EU vyhodíme zpátky do moře mrtvé tresky v hodnotě 50 milionů EUR. Proč? V důsledku naší šílené politiky týkající se výmětů. Celkové přípustné odlovy byly sraženy tak nízko, že dochází k masivním výmětům. Zhruba jeden výmět na každou vyloženou tresku. Rok za rokem snižujeme celkové přípustné odlovy, a následně se zvyšuje množství výmětů, takže tuto sebedestrukční ekologicky šílenou politiku neustále udržujeme.
<P>
Ať je treska uchovávána nebo vracena do moře, objem biomasy se snižuje. Navyšte celkový přípustný odlov, a odpovídajícím způsobem se podle mě sníží množství výmětů a zvýší se nabídka potravin, aniž by se vyčerpávala biomasa více, než je současné množství výmětů. Touto cestou je podle mého názoru nutno jít společně s uplatňováním programů pro zamezení odlovu tresky, pak by tato politika mohla mít nějaký smysl.
<SPEAKER ID="210" NAME="Struan Stevenson" AFFILIATION="PPE-DE">
Pane předsedající, musím poděkovat svému dobrému příteli Nielsu Buskovi za jeho statečný pokus opět o další plán obnovy populací tresky. Od doby, kdy jsem byl v roce 1999 zvolen, se plán na obnovu populace tresky objevuje každý rok.
<P>
Každý plán obnovy populací tresky zavádí ještě přísnější předpisy a ještě tužší restriktivní opatření. Protože se zabýváme smíšeným rybolovem, kdy je treska lovena společně s krevetami, treskou bezvousou a treskou skvrnitou, všichni máme tyto problémy s výměty, o kterých se právě zmínil Jim Allister. Obávám se, že v tomto případě pan Busk soutěží se svým slavným dánským předkem králem Canutem, který vládl v Dánsku a Anglii v 10. století a který, jak známo, chtěl ze svého trůnu na pobřeží svým příkazem zastavit příliv. Ovšem historie zaznamenává, že se celý zmáčel a jen tak tak se neutopil. Pokoušet se zavést plán obnovy populací tresky - plán řízení, který chce napomoci obnově populací tresky - je ve skutečnosti stejné jako pokoušet se vzepřít přírodě. Víme, že v důsledku změny klimatu teplota Severního moře stoupla o jeden a půl stupně a plankton, kterým se larva tresky živí, byl zanesen stovky kilometrů severně, a proto většina velkých dospělých tresek, které si kupujeme v obchodě všude v Evropě, pochází z Norska, Faerských ostrovů a Islandu. A tak do té doby, než teplota Severního moře opět klesne, se obnovy populací tresky nedočkáme a všechny tvrdošíjné plány řízení, které chceme zavést, nebudou mít žádný význam.
<P>
V tom případě jsem velmi rád, že pan komisař dnes večer prohlásil, že přijímá můj pozměňovací návrh spočívající přinejmenším v přezkoumání dopadu změny klimatu na obnovu tresky, stejně jako dopadu lovu tresek tuleni. V Severním moři nyní máme 170 000 tuleňů kuželozubých, z nichž každý ročně spořádá dvě tuny ryb - včetně velkého množství tresek - a dříve nebylo politicky korektní jakoukoli formou o tuleních hovořit. A tak minimálně zkoumání, jaký dopad mají tuleni na populaci tresky, považuji dnes večer za velice důležitý krok. Doporučuji krále Canuta sněmovně a doufám, že jeho zpráva bude přijata.
<SPEAKER ID="211" NAME="Zdzisław Kazimierz Chmielewski" AFFILIATION="PPE-DE">
(PL) Pane předsedající, nařízení Rady představuje další pokus o dosažení rovnováhy mezi současným stavem poznatků o aktuálním stavu zdrojů a přirozeným přáním vyhnout se povinnosti spravovat a řídit evropský rybolov. Zpravodaj jasně určil, jak se toto dávné dilema bude nově projevovat. Poukázal na zjevný rozpor mezi šlechetným úmyslem chránit zdroje a skutečnými možnostmi zjistit jejich stav.
<P>
Při této příležitosti se autoři nařízení shodují jako nikdy předtím s Vědeckotechnickým a hospodářským výborem pro rybářství v tom, že chybí dostatečně spolehlivé informace, které by byly předávány rybářům formou srozumitelných stanovisek k celkovému přípustnému odlovu. Zároveň však orgány Unie, které nepochybně nechtějí být považovány za nečinné, doporučují vypracovat ustanovení zajišťující důsledné uplatňování celkového přípustného odlovu, i když se ví, jak bylo řečeno, že údaje jsou nedostatečné. Rybáři očekávající ověřování intenzity rybolovu považují tento přístup z hlediska racionální politiky rybolovu za přehnaně opatrný a nepřiměřený. Vynasnažil jsem se porozumět zvláštní metodice uplatňované těmi, kteří jsou za tuto oblast odpovědní. Nicméně mám za to, že je mojí povinností upozornit pana zpravodaje na sociální a hospodářské důsledky rozšiřováním omezení odlovů a provokativních a byrokratických omezení rybářských činností. To stále více motivuje vědce, aby zjistili skutečný stav mořské biomasy. Polští rybáři se připojili k rostoucí kritice zastaralé databanky, která příliš spoléhá na odhady. Možná, že nyní je čas, abychom věnovali větší pozornost názorům rybářů vycházejícím ze staleté zkušenosti a z vědomí, že rybáři mohou přežít jedině tehdy, budou-li respektovat zájmy mořského prostředí.
<SPEAKER ID="212" NAME="Avril Doyle" AFFILIATION="PPE-DE">
Pane předsedající, zatímco každý plán obnovy populací tresky by musel v první řadě pobídnout ty členské státy a rybáře, kteří se podílejí na snižování úmrtnosti tresky, a také za druhé snížit vedlejší úlovky a vyloučit výměty - vyloučit, nikoli omezit, výměty - žádný plán obnovy populací tresky není hodnověrný, pokud nebere v úvahu celkovou problematiku změny klimatu ve vztahu k místům, kde tresky nacházejí dost potravy, a k místům, kde se třou, jak se tak výmluvně nechal slyšet před malou chvílí můj kolega pan Stevenson, a to musí hrát důležitou úlohu v každém plánu obnovy populací tresky, má-li být tento plán v dnešní době důvěryhodný.
<P>
Souhlasím s tím, že snížení vedlejších úlovků prostřednictvím programů pro zamezení odlovu tresky má prvořadý význam. Měli bychom však poukázat na nutnost snížit vedlejší úlovky a vyloučit výměty. To znamená, že klíčové je snížit odlov tresky do sítí (vedlejší odlov) a snížit množství nevyložené tresky (výmět). Bez toho není rybolov ekologicky, ani ekonomicky udržitelný. I když Irsko navrhlo pro rok 2009 pilotní projekt na snížení výmětů tresky při lovu humra v části Keltského moře, a doufejme, že bude obsahovat pobídky pro rybáře a že jim ponechá hlavní úlohu při sledování a kontrole, což bude rozhodující pro úspěšnost uvedeného projektu, musím panu komisaři nicméně položit otázku vzhledem k tomu, co náš zpravodaj označil jako "nová hodnocení uvádějící, že Keltské moře je využíváno nadměrným způsobem, a je nutno ho tedy kontrolovat". Podle Mezinárodní rady pro výzkum moře (ICES) byl pro Keltské moře doporučen celkový přípustný odlov pro rok 2009, který naznačuje, že populace tresky je tam zdravější než v jiných oblastech zahrnutých do plánu obnovy. Má nebo nemá být Keltské moře zahrnuto do plánu obnovy? Musí nebo nemusí být zahrnuto? Komu z vědeckých odborníků nasloucháme?
<SPEAKER ID="213" NAME="Kathy Sinnott" AFFILIATION="IND/DEM">
Pane předsedající, chtěla bych panu komisaři říci, že treska kdysi byla jednou z nejběžnějších ryb v irských vodách a na irských stolech. Pro mé rybáře je rybolov víc než zaměstnání, je to způsob života, tradice, dokonce povolání. Mnoho z mých rybářů provádí vícedruhový rybolov a výměty pro ně jsou víc než jen odpad a rozporuplná věc, je to něco odporného.
<P>
Rybářům musíme poskytnout potřebné vybavení, aby mohli lovit více selektivně, a chránili tak tresky, a zároveň s tím, jak budeme, doufejme, snižovat výměty, musíme je začít využívat a poskytovat na vhodné účely, vykládat je a dávat je do nemocnic. Musíme nejen přestat vyhazovat tresky a jiné ryby zpátky do moře, ale musíme skoncovat s celým tím skandálem kolem vyhazování tresek a jiných ryb.
<SPEAKER ID="214" NAME="Czesław Adam Siekierski" AFFILIATION="PPE-DE">
(PL) Domnívám se, že pozměňovací návrhy předložené panem Buskem týkající se tzv. plánu obnovy populací tresky jsou pro obnovení populací tohoto druhu na úroveň, jakou dosahovaly před lety, velice důležité. Ochrana populací tresky je největším úkolem, se kterým se naše společná politika rybolovu musí vypořádat. Je třeba mít na paměti, že společně se šproty a makrelami je treska jednou z našich ryb, kterou rybářská loďstva Evropské unie loví nejčastěji. Ve světovém měřítku je treska druhým nejoblíbenějším druhem.
<P>
Kromě toho, že je klíčovým úlovkem, treska je také nezbytně důležitá pro řádné fungování ekosystému. Treska přirozeně reguluje šíření řas, především v Baltském moři. Snížení populací tohoto důležitého druhu je spolu se změnou klimatu významným faktorem změn, které ovlivňují mořské ekosystémy severního Atlantiku.
<P>
Na závěr bych vás chtěl seznámit se stanoviskem polských rybářů, kteří se stali hlavní obětí chybné a nespravedlivé rybářské politiky. Jak si kolegové jsou jistě vědomi, původně byla na plavidla plující pod polskou vlajkou uvalena omezení odlovu. Poté následoval zákaz lovu tresky. Nejenže to mělo negativní dopad na obživu rybářů, ale vedlo to rovněž k celé řadě bankrotů, které hrozí polskému zpracovatelskému průmyslu. Proto je třeba, aby v souvislosti s předloženými pozměňovacími návrhy byl pokládán zvláštní důraz na výzkum. Ten nám umožní zjistit skutečný stav populací tresky, což nám na druhou stranu umožní vést realistickou rybářskou politiku. Děkuji vám, dámy a pánové.
<SPEAKER ID="215" NAME="Joe Borg">
člen Komise. - Pane předsedající, především chci poděkovat váženým poslancům a váženým poslankyním za zajímavou rozpravu, která ukazuje, že Parlament se obnovou populací tresky zabývá zodpovědně.
<P>
Však se také zpráva Parlamentu z velké části kryje s návrhem Komise a podporuje jej proto, aby náš dosavadní plán byl pružnější a účinnější a zároveň komplexnější. Mnozí z vás upozorňovali na to, že tresky začaly vykazovat jisté známky zlepšení, a rybáři vám řeknou, že treska se do našich moří vrátila.
<P>
Tato skutečnost se však přičítá konkrétnímu ročníku - ročníku 2005 - a nyní treska dorostla do velikosti, kdy se chytá do našich sítí. Musíme si proto v této věci počínat opatrně, protože pokud ukvapeně přeceníme tento jeden konkrétní ročník, ocitneme se v situaci, kdy případná obnova této populace již nebude možná. To se v posledních patnácti letech stalo již dvakrát - jednou v Irském moři a jednou v Severním moři - kde jsme také přecenili jednotlivý ročník a ukvapili se ve svých krocích, a dostali se tak do situace, kdy jsme museli začít úplně od začátku. Proto je nesmírně důležité, abychom jednali podle doporučení odpovědného managementu, abychom usilovali o snížení intenzity rybolovu s pomocí různých opatření a různých prostředků, a abychom zároveň dohlédli na snížení výmětů tresky.
<P>
Toho lze dosáhnout prostřednictvím managementu řízeného výsledky, který plán obnovy populací tresky zavádí, a vyzval bych ke spolupráci také členské státy, abychom mohli uplatnit plán obnovy populace tresky, který by časem vedl k úplné obnově její populace.
<P>
Nyní bych chtěl říci pár slov o výmětech obecně, protože výměty se netýkají pouze tresek. O treskách mluvíme pochopitelně proto, neboť je to zvlášť důležité pro Severní moře, ale jsou tu různé jiné rybí populace, které se vhazují zpátky do moře, a to je velice citlivá otázka v celé Evropské unii, kde se začíná velice negativně ozývat veřejné mínění. Jsem rozhodnut řešit to a hodlám se celou věcí znovu zabývat, protože dosavadní pokrok je velice pomalý. Myslím si, že se na situaci musíme podívat z odstupu, abychom mohli okamžitě začít uplatňovat důležitá opatření, která omezí výměty, a později se k vám vrátím s návrhy na účinné omezení nežádoucího vyhazování ryb v Severním moři. Jednáme o tom také s partnery, například s Norskem, abychom zjistili, jak přijmout účinná opatření omezující intenzitu rybolovu, ale zároveň jaká opatření zavést na snížení výmětů tresky, a řešíme rovněž problém výmětů populací jiných druhů ryb.
<P>
Pokud jde o Keltské moře, o němž se zmínila paní Doyleová, je pravda, že Mezinárodní Rada pro výzkum moře (ICES) uvádí, že stav rybí populace je o něco lepší než v ostatních mořích. Přesto však stále tvrdí, že populace je ve špatném stavu a je třeba ji obnovit, a proto jsme ji tedy zahrnuli do nového plánu obnovy populací tresky. Stav populace je však pořád velmi špatný. Stanovení celkového přípustného odlovu neznamená, že populace je v dobrém stavu, protože rybolov ve většině našich rybolovných oblastí překračuje dlouhodobě udržitelnou úroveň a stanovují se stále nižší celkové přípustné odlovy. Je-li situace opravdu špatná, pak by měl být stanoven nulový odlov. V případě Keltského moře je situace o něco lepší, ale přesto stav zdejší populace není ani zdaleka příznivý.
<P>
K tomu, co zde již zaznělo o treskách v Baltickém moři, ačkoliv to nespadá do tohoto plánu obnovy populací tresky, uvádím, že v roce 2007 jsme zavedli plán obnovy populace tresky v Baltském moři. V letošním roce na základě doporučení ICES a pravděpodobně ani ne tak v důsledku samotného plánu obnovy populace tresky, jako spíše díky značnému úsilí ze strany Polska a polských rybářů, se velice špatná situace východní tresky zlepšila, ale zhoršila se naopak situace západní tresky v západním Baltickém moři. Budeme proto muset přijmout přísnější opatření zaměřená na západní tresku, ale možná můžeme poněkud zmírnit opatření pro tresku východní.
<SPEAKER ID="216" NAME="Niels Busk">
zpravodaj. - (DA) Pane předsedající, chtěl bych poděkovat panu komisaři a svým kolegům za jejich obrovské úsilí a nesmírně konstruktivní pozměňovací návrhy, které byly naprosto nutné, aby tento plán obnovy byl co nejúplnější.
<P>
Chci zdůraznit, že teď je nesmírně důležité, aby plán obnovy byl úspěšný. Dlužíme to rybářům, ale také je správné, jak zde dnes večer zaznělo, že jsme hovořili o obnově populací tresky a rovněž jiných druhů. Bavíme se o tom již deset let, aniž bychom dosáhli cíle. Je proto důležité, abychom ho dosáhli nyní.
<P>
Rád bych se zmínil o nelegálním, nehlášeném a neregulovaném rybolovu. Samozřejmě neznáme jeho rozsah, ale nepochybuji o tom, že má nesmírně negativní důsledky pro plány obnovy, které jsme v posledních letech prováděli. Je to ostuda z hlediska rybích populací a ostuda rybářského odvětví a celé společnosti a Evropský parlament na to znovu a znovu zaměřuje svoji pozornost. Je nutno zavést mnohem lepší a účinnější kontrolu, abychom mohli nelegální rybolov zastavit. Chtěl bych také připomenout, že musíme zahrnout a měřit i množství ryb, které uloví tuleni, kormoráni a jiní draví ptáci a ryby, což je pochopitelně oblast, kde ve skutečnosti nikdo s žádnými kvótami nepočítá, neboť tato situace je vlastně téměř stejná jako v případě nehlášeného rybolovu.
<P>
Vhazování ryb zpátky do moře je další otázka, o které už diskutujeme asi deset let. Výměty mají pochopitelně nevyhnutelné důsledky pro politiku kvót, ale stejně tak podstatné je to, že vyhazujeme dokonale poživatelné ryby. Pane komisaři, jsem samozřejmě rád, že jste dnes večer prohlásil, že máte připravený plán, ale je naprosto neuspokojivé, že o této věci hovoříme již deset let, aniž jsme čehokoli dosáhli. To je smutný stav věcí a musíme s tím něco udělat, jinak bude tento plán obnovy rovněž odsouzen k nezdaru.
<SPEAKER ID="217" NAME="Předsedající">
Rozprava je ukončena.
<P>
Hlasování se bude konta v úterý.
<P>
Písemná prohlášení (článek 142)
<SPEAKER ID="218" NAME="Bogdan Golik  " LANGUAGE="PL">
Je zcela pochopitelné, že Evropská komise a vlády členských států jsou znepokojeny kritickým stavem populací tresky v mořích Evropské unie. Mě však znepokojuje, že když dojde na jejich legislativní návrhy a rozhodnutí, orgány Evropské unie se spoléhají na výzkum prováděný různými výzkumnými ústav, které financuje Evropská komise. Na výzkum nezávislých vědců se odkazuje zřídka.
<P>
Existuje také rozpor týkající se nařízení Rady (ES) č. 812/2004 a č. 2187/2005, které zavádějí v EU zákaz používání tenatových sítí. Na jednání s GŘ MARE, které jsem uspořádal před měsícem, vyšlo najevo, že Evropská komise se rozhodla neodpovídat na žádné otázky, které jí byly v této souvislosti položeny. Neposkytuje konkrétní odpovědi a neplní své závazky podle ustanovení výše zmíněných nařízení o výzkumu, a nepotvrzuje tedy, zda jsou uplatňované zákazy přiměřené.
<P>
Pokud jde o tresku, chybí například přesná statistická čísla o odlovech z plavidel o délce nižší než 8 m. Nebylo provedeno ani žádné srovnání množství zpracovaných rybích výrobků s objemem odlovů nahlášených v jednotlivých členských státech Unie. Orgány neposkytly žádné konkrétní informace a plány. Navíc nepatřičné zobecnění ve výzkumu rozpor ještě zvýšilo.
<P>
Vzhledem ke své společenské a hospodářské základně se rybolov stále častěji stává důvodem k demonstracím a protestům rybářů v Polsku i v jiných zemích. Mnoho rodin je připraveno o obživu například snížením rybolovných kvót a zákazem používání tenatových sítí.
