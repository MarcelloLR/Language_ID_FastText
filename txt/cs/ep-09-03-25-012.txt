<CHAPTER ID="012">
Provádění prohlášení ministrů sportu členských států Evropské unie přijaté na zasedání v Biarritzu v listopadu 2008 (rozprava) 
<SPEAKER ID="442" NAME="Předsedající">
- Dalším bodem je rozprava o otázce k ústnímu zodpovězení, kterou položily Katerina Batzeliová a Doris Packová jménem Výboru pro kulturu a vzdělávání Komisi, k provádění prohlášení ministrů sportu členských států Evropské unie přijatého na zasedání v Biarritzu v listopadu 2008 - B6-0223/2009).
<SPEAKER ID="443" NAME="Katerina Batzeli">
autor. - (EL) Pane předsedající, pane komisaři, neformální rada ministrů sportu členských tátů EU v Biarritzu v listopadu 2008 byla prvním skutečným evropským sportovním fórem konaném na úrovni nadnárodní spolupráce.
<P>
Jedná se o první zásadní a důležitý krok. Principy jako subsidiarita, autonomie a samoregulace ve sportu jsou široce používány na národní a regionální úrovni. Nemohou však odpovědět na základní otázky, zda má sport skutečně sociální úlohu nebo čistě komerční rozměr, což nevyhnutelně mění sportovní činnost na produkt vnitřního trhu.
<P>
V dnešní době intenzivní komercializace sportu a skutečnost, že byl sport otevřen čistě komerčním sektorům, jako je reklama prostřednictvím hromadných sdělovacích prostředků, mu propůjčily čistě ekonomické znaky. Soudní dvůr Evropských společenství byl již několikrát požádán, aby v konkrétních případech rozhodl, zda sportovní činnost je službou, která má čistě společenskou prospěšnost, nebo zda naopak zahrnuje ekonomické aspekty, které naznačují, že se jedná o službu obecně hospodářského zájmu.
<P>
Ačkoliv zvláštní společenská úloha sportu nezaručuje jeho obecné vyjmutí z pravidel zákonů Společenství, i nadále je uznávána a umožňuje omezení za předpokladu, že takové výjimky jsou zaručeny společenskou úlohou sportu samého.
<P>
Pane komisaři, existují určité otázky, které byly také položeny v otázce našeho výboru:
<P>
zaprvé, stejná záležitost týkající se autonomie organizací: autonomie sportovních klubů a federací musí být zaručena. Existují ale jasné případy, kde samoregulace nezaručuje pro všechny zúčastněné strany rovné zacházení;
<P>
zadruhé, Komise nám musí poskytnout nezbytné pokyny k otázce definice pojmu služby obecného hospodářského zájmu ve sportu a kritéria, jimiž jsou zavedeny svobody vnitřního trhu a pravidla soutěže a
<P>
zatřetí, jedna záležitost, která možná není zmíněna v otázce k ústnímu zodpovězení, ale která má velkou důležitost, je ta, která vzešla na vnitrostátní úrovni, a to jak spravovat práva státního nebo soukromého rozhlasu a televizních stanic na pokrytí sportovních událostí. Vstup mnoha nových poskytovatelů soukromých služeb, kteří využívají nových technologií a telekomunikací, na trh bylo v podstatě to, co vlákalo mnoho sportovních federací do preferenčních prodejů těchto práv.
<P>
Mělo by být ale v tomto bodě zdůrazněno, že je to právě kvůli společenské úloze sportu, že by bylo chybou podporovat systém, v němž chybí solidarita mezi kluby a kde je podpořena hospodářská soutěž. Kolektivní vyjednávání, záležitost, kterou se pan Mavrommatis ve své zprávě také zabývá, by mělo podpořeno jako nejvhodnější a nejlépe vyhovující řešení pro sportovní sektor.
<P>
Ať již bude řešení jakékoliv, pane komisaři, musí respektovat nejen právní postupy trhu, ale také veřejnou úlohu sportu a skutečnost, že se jedná o společenskou komoditu, která musí být zpřístupněna všem vrstvám společnosti. Úloha a způsob, jakým jsou sportovní kluby organizovány, jsou důležitými faktory v tom, jak vyjednávají s Evropskou komisí a s Výborem pro kulturu a vzdělávání a Evropským parlamentem.
<SPEAKER ID="444" NAME="Ján Figeľ">
člen Komise. - Pane přesedající, vítám prohlášení ministrů sportu členských zemí EU na jejich zasedání v Biarritzu v listopadu minulého roku. Jsou důležité tím, že krok za krokem pohánějí politickou diskusi o sportu dále a také tím, že posilují strukturu dialogu o sportu, jak bylo doporučeno v naší bílé knize v roce 2007. Bílá kniha o sportu dělá v realizaci dobré pokroky .
<P>
Nedávné prohlášení Evropské rady o sportu z prosince je také velmi důležitým krokem vpřed a vyzývá prioritně k zesílenému dialogu s MOV a se sportovním hnutím.
<P>
Komise rychle přešla k provádění obou výzev z politického hlediska. Dialog ve sportu ale zůstává náročným úkolem, a to s ohledem na rozdílnost sportů a složitost sportovních struktur.
<P>
V lednu v Lausanne jsem se setkal s prezidentem MOV, panem Jacquesem Roggem a představiteli mezinárodních sportovních federací. Setkání potvrdilo, že sportovní organizace skutečně ustupují od trvání na obecných výjimkách - "blokových výjimkách" - z "acquis communautaire" pro sport a jsou připraveny se zabývat tématy souvisejícími se sportem, které mají téma od tématu právní důsledky. Myslím, že se jedná o vhodný způsob, jak dosáhnout větší jasnosti, co se týče použití páva Evropské unie ve sportu, vedle pravidel poskytnutých bílou knihou.
<P>
Vyměňujeme si také názory se sportovními týmy. Má kancelář se minulý týden setkala s hlavními mezinárodními a evropskými sportovními federacemi, aby prodiskutovala svobodný pohyb atletů a nediskriminační aspekty ve sportu. Mám v úmyslu na tyto diskuse navázat tím, že uspořádám další setkání na této vysoké úrovni v červnu.
<P>
Konečně, bylo dosaženo pokroku při ustanovení struktur sociálního dialogu EU ve sportu. Začalo se fotbalem a věřím, že se bude pokračovat v dalších sektorech.
<P>
Co se týká podoby rámce dialogu, jednoduše nemůže existovat jediný, formální rámec pro konzultace se sportovním hnutím. S ohledem na specifickou organizaci sportu musí brát dialog v úvahu různé úrovně sportu.
<P>
Jsem oddán konstruktivnímu partnerství se všemi zúčastněnými stranami ve sportu, při respektování autonomie sportu, principů subsidiarity a právních rámců vnitrostátních a evropských. Myslím, že je to velmi důležité pro formování budoucí rámcové politiky EU pro sport, kterou - aniž bych chtěl předjímat vývoj ohledně Lisabonské smlouvy - bychom mohli zavádět již příští rok.
<P>
Zde bych také rád poděkoval Evropskému parlamentu a zejména Výboru pro kulturu a vzdělávání za jejich podporu. Zejména také vy jste schválili zvláštní rozpočtovou linii či rozpočet pro přípravnou akci, kterou brzy začneme realizovat. Toto je důležitá příležitost a pomůže nám koncipovat myšlenky pro naší cestu vpřed.
<SPEAKER ID="445" NAME="Manolis Mavrommatis">
jménem skupiny PPE-DE. - (EL) Pane předsedající, pane komisaři, dámy a pánové, jako zpravodaj Bílé knihy o sportu jsem měl možnost představit postoj Evropského parlamentu na zasedání ministrů sportu členských států Evropské unie v Biarritzu.
<P>
Bílá kniha zdůrazňuje potřebu respektovat autonomii a specifičnost sportu. Politická diskuse o sportu v Evropě často přisuzuje velkou důležitost takzvanému "evropskému sportovnímu modelu". V průběhu diskusí s evropskými sportovními partnery o Bílé knize o sportu se Komise a Evropský parlament shodly, že ať již přijde cokoliv, specifičnost sportu musí být chráněna. Existují dva přístupy ke specifičnosti evropského sportu:
<P>
zaprvé, specifičnost sportovních aktivit a sportovních pravidel a
<P>
zadruhé, specifičnost sportovních struktur.
<P>
Co se týče druhé specifičnosti, Evropská unie uznává autonomii sportovních organizací a reprezentačních struktur, jakými jsou organizace, které organizují profesionální šampionáty.
<P>
Aby však bylo možné dosáhnout lepší a účinnější koordinace, musí existovat minimální regulace na evropské úrovni. A tak jak Komise, tak evropští sportovní partneři věří, že většinu výzev lze řešit prostřednictvím samoregulace v rámci respektování principů zdravého řízení a souladu s právem Společenství.
<P>
Obecně je Evropská unie obzvláště opatrná, když se jedná o její přístup k regulaci sportovních záležitostí, za předpokladu, že jsou v souladu s evropským právem.
<SPEAKER ID="446" NAME="Emine Bozkurt">
jménem skupiny PSE. - (NL) Pane předsedající, Parlament tvrdě pracoval na Bílé knize o sportu a vyjádřil svou plnou podporu žádosti k Evropské komisi, aby vytvořila jasná pravidla pro uplatňování evropského práva na sport. Nejen Parlament, ale také sportovní organizace z celé Evropy volaly po srozumitelnosti. Je nelidské, že jsou ponechávány v temnotě, protože tak, jak se věci mají, musí občas o uplatňování evropského práva rozhodovat soudy. Ministři sportu členských států Evropské unie zopakovali v Biarritzu požadavek vůči Komisi.
<P>
Je čas, abychom se přímo od Komise dozvěděli, zda začala na těchto pravidlech pracovat. Může nám říci, kdy budou k dispozici? Je připravena uspořádat konferenci všech zúčastněných stran, zahrnující mimo jiné představitele světového sportu a Evropského parlamentu, aby spustila nebo urychlila tento proces a zlepšila co nejrychleji pro evropské sportovní organizace srozumitelnost?
<P>
To mě přivádí k dalšímu, úzce souvisejícímu bodu. Zkušenost ukázala, že v současnosti existuje jen málo nebo žádné dobré mechanismy pro dialog ve sportu. Nejjasnějším příkladem je diskuse o novelizovaném antidopingovém kodexu Světové antidopingové agentury (WADA). Zoufale lne k nepoužitelným pravidlům a neexistuje naprosto žádný rámec pro skutečný dialog s evropskými orgány a samotnými sportovci pro hledání řešení s možností vytvořit antidopingovou politiku, která je účinná a respektuje občanská práva a soukromí sportovců. Měla jsem mnoho rozhovorů se sportovci a oborovými organizacemi, které si stěžují na nedostatek konzultací a na to, že WADA a Mezinárodní olympijský výbor si kladou požadavky, ale nejsou otevření informacím. Odpověď agentury WADA na včerejší návrh přednesený UEFA a FIFA sám ukazuje, že je otevřený přístup mimo jakoukoliv diskusi.
<P>
Co se týče antidopingové politiky, do jaké míry na sebe Evropská komise vzala zavedení konzultací o ochraně občanských práv evropských sportovců a jak si myslí, že by měl být konzultační rámec pro sport zaveden - obecně i v této záležitosti? Je Komise také toho názoru, že taková konzultace musí být a priori vzájemná?
<SPEAKER ID="447" NAME="Zdzisław Zbigniew Podkański" LANGUAGE="PL">
Pane předsedající, otázka k ústnímu zodpovězení týkající se dalších následných kroků po prohlášení ministrů sportu členských států Evropské unie přijatém na zasedání v Biarritzu v listopadu 2008 je oprávněná. Dynamické změny ve společnosti jsou doprovázeny změnami ve sportu. Nárůst problémů v současném sportu zůstává bez odpovědí a bez reakce ze strany zaměstnavatelů. Ve sportu procházíme zvláštní krizí. Mezi jiným narůstá doping a obchod s mladými závodníky.
<P>
Zacházení se sportovci, zejména mladými, jako by byli zboží určené k prodeji, jim znemožňuje, aby v dospělosti pokračovali ve své kariéře mimo sport. Ministři správně vyzývají k tomu, aby mladí atleti a atletky získali přístup k dvojímu studijnímu plánu zahrnujícímu vzdělání a sport, a ke zvýšenému úsilí poskytnout příslušnou vybavenost a infrastrukturu. Navržená zlepšení, která se vztahují k soutěživosti mezi mladými sportovci, jsou dobrá, ale nesmějí způsobit vyloučení jiných sportovců, jejichž výkon je lepší.
<P>
Je zde proto značná řada ohrožení a pochybností. Ohrožení mají globální charakter, a tak je rozumná koordinace ze strany Společenství v podobě konzultačních rámců přijatelná, dokud nebude povinná. Vždy ale zůstává otázka týkající se podrobností. Když přímo odkážu na druhou část otázky k ústnímu zodpovězení, lze říci, že veškerá institucionální koordinace řízená shora dělá dojem, jako by měla nahradit vnitrostátní vlády. Tomuto pokušení nesmíme podlehnout.
<SPEAKER ID="448" NAME="Ivo Belet" AFFILIATION="PPE-DE">
- (NL) Pane předsedající, prezident UEFA, pan Michel Platini, předložil nedávno Evropskému parlamentu vynikající návrhy na omezení pohromy v podobě obchodu s mladými fotbalovými hráči. Existuje zde jasná souvislost s otázkou, kterou položila paní Batzeliová. Návrh UEFA je jasný: skoncovat s mezinárodním přestupy mladých hráčů, dětí mladších 18 let. Samozřejmě se jedná o choulostivou záležitost, jelikož to mnozí vnímají jako porušení svobody pohybu v Evropě.
<P>
Otázkou je, jaký zájem a který princip zde vítězí. Všichni souhlasíme, že odpovědí je řádná výchova mladých lidí a dětí, a to jak ve škole, tak ve sportovních klubech. Obchodování s mladými lidmi, někdy z jednoho konce Evropy na druhý, ať již s doprovodem rodiny nebo bez nich, nemůže být pro vyváženou výchovu prospěšné. A proto má otázka k panu komisaři: máte v úmyslu podpořit a obhajovat tento návrh UEFA a máte také v úmyslu zahájit dialog na toto téma s aktéry - hráči, kluby, ligami a federacemi - v brzkém horizontu?
<P>
Mám také druhou otázku: týká se pravidla "šest plus pět", které má také za cíl chránit mladé hráče a podnítit kluby, aby více investovaly do tréninku své mládeže. Německý výzkumný institut pro evropské záležitosti (INEA) nedávno z podnětu FIFA provedl na toto téma výzkum a zjistil, že je princip "šest plus pět" skutečně přijatelný a slučitelný s evropským právem. Pane komisaři Figel'i, jaký na to máte názor? Rádi bychom, také abyste vy, Evropská unie, vstoupili v jednání na toto téma s řídícími sportovními orgány, a to ve světle zvláštní povahy kopané, v čemž jsme zajedno, a také samozřejmě s výhledem na Lisabonskou smlouvu.
<SPEAKER ID="449" NAME="Christopher Heaton-Harris" AFFILIATION="PPE-DE">
- Pane předsedající, velmi děkuji panu komisaři za jeho úvodní prohlášení. To, na co se všichni ptají, je právní jistota.
<P>
Mám několik souvisejících otázek a také jednu týkající se Lisabonské smlouvy, pokud bude ratifikována. Jako dobrý konzervativní euroskeptik bych však měl říci, že doufám, že nikdy nebude.
<P>
Zajímalo by mě ale, co to bude znamenat - pokud bude ratifikována - pro sportovní organizace a řídící orgány? Mnoho z těchto řídících orgánů věří, že konkrétně uzná jejich specifičnost, specifičnost sportu. Mohl byste nám tedy říci, pane komisaři, jak toto uznání v nové smlouvě sportu pomůže? Bude mít pak sport možnost získat různé odchylky, jako třeba ze zákona o zaměstnanosti a jiných zákonů, čehož se v podstatě snaží dosáhnout?
<P>
Co se týče právní jistoty, je tolik otázek, se kterými by měla a mohla Komise sportovním organizacím pomoci již nyní. Měly by zahraniční podniky investovat obrovské sumy peněz do sportovních klubů v Evropě? Nemám s tím žádný problém. Nahlížím to v podstatě jako přímou investici, a proto jako velmi pozitivní věc. Ale sportovní organizace a řídící orgány si myslí, že je to špatné. Takže jaký je váš výklad sportovních organizací, které takovou praxi zakazují?
<P>
Jak můj kolega pan Belet řekl: UEFA v současnosti navrhuje zakázat přestupy hráčů mladších 18 let do zahraničí. Evropské zákony za pracujícího uznávají toho, kdo dosáhl alespoň 16 let věku, takže co se stane ve stávající situaci, v níž se nacházíme, když 17letý napadne skutečnost, že mu nebylo umožněno přestoupit do velkého klubu v zemi, která není jeho?
<P>
Hráči domácího původu; "šest plus pět" s FIFA: jaké je vysvětlení těchto dvou bodů? Kopaná se vždy o tato témata velmi zajímá a zdá se, že celou agendu pohání. Nicméně všechny tyto záležitosti také ovlivňují svazy póla a rugby a hráče stolního tenisu - dotýká se to všech sportů.
<P>
Sledujeme širší sportovní záběr? Otevře Komise fórum, kam sportovní svět může vstoupit a otevřeně s Komisí hovořit o některých z problémů, které má, a získávat také pravidelně odpovědi na některé z těchto otázek - bez ohledu na to, zda Lisabonská smlouva bude nebo ne?
<SPEAKER ID="450" NAME="Předsedající">
- Pane komisaři, máte slovo - s vědomím toho, že padlo mnoho otázek, ale pro ústní zodpovězení byly vlastně jen dvě.
<SPEAKER ID="451" NAME="Ján Figeľ">
člen Komise. - Pane předsedající, to je pravda. Obvykle jsou otázky snazší než odpovědi a obvykle je více otázek než odpovědí, ale věřím, že společně dokážeme nalézt více a lepších odpovědí.
<P>
Je to všechno o spolupráci, nejen mezi Parlamentem a Komisí, ale zejména se světem sportovních sdružení, federací, členských států a zúčastněných stran. Pokud jsou odpovědní a otevření, sejdou se a hledají řešení, která jsou přijatelná a slučitelná se zákonem. Jinak přizpůsobíme a změníme zákon, ať již na vnitrostátní nebo evropské úrovni. Čili takto bychom měli postupovat. Těším se, že tento přístup udržíme.
<P>
Myslím, že se od roku 2007 hodně změnilo. Nechci se opakovat nebo znovu doporučit přečtení bílé knihy. Existuje kratší verze a také verze s přílohami. Když jsme se o ní pokoušeli poprvé, dali jsme dohromady popisy všech případů a všech rozhodnutí týkajících se sportu, což vytvořilo jakousi mapu, která nám ukazuje, jak se sport vztahuje k právu Evropského společenství nebo politikám. Samozřejmě navrhujeme další metodiky. Navrhli jsme - a v Biarritzu jsem představil - metodiku pro tělesné cvičení, což by mohlo podpořit objem, intenzitu a kvalitu tělovýchovného vzdělávání v našich společnostech a zejména ve školách. Měla by být přijata Radou ministrů zdravotnictví členských států. Nemáme Radu ministrů sportu členských států, ale nakonec hlavním důvodem je, že se to vztahuje k veřejnému zdraví.
<P>
Nemůžeme mít jednu specifickou sadu pravidel pro všechno. Řekl jsem., že se můžeme zabývat specifickými konkrétními záležitostmi spíše podle témat než případ od případu. Příště se doufám budeme zabývat udělováním licencí - jak systém udělat transparentnějším a udržitelnějším a jak vytvořit sadu principů pro naše licenční politiky. Samozřejmě UEFA nebo její partneři by měli mít za toto konkrétní odpovědnost, ale můžeme pomoci. Je v našem zájmu podporovat principy, jako je samoregulace, transparentnost a udržitelnost, a můžeme i jinak významně přispět ke zlepšením v udělování licencí.
<P>
Podpoříme antidopingovou konferenci. Ta nabízí velkou příležitost říci k tomuto tématu daleko více, ale jsem proti založení jiné agentury nebo evropské WADA. Také jsem veřejně řekl, že existuje NADAS, Evropská síť pro spolupráci mezi národními antidopingovými agenturami v našich zemích, ať veřejnými nebo soukromými. Evropa musí být aktivnější a jednotnější. Musíme se poučit z WADA a měli bychom to udělat rychle. Existují rozepře. Hovořili jsme o kodexu chování s paní Bozkurtovou. Dnes jsem v televizi viděl Seppa Blattera a Johna Faheye, předsedu WADA, jak diskutují o tom, jak by mohly jít boj proti dopingu a fotbalová soutěž ruku v ruce poté, co bude kodex chování přijat, a zde je problém.
<P>
Co se týče boje proti dopingu, myslím, že k tomu, aby byla Evropa věrohodnější, potřebujeme více vnitřní spolupráce. Máme Radu Evropy, máme také úmluvu. Máme mnoho důvodů být soudržní, co se týká našeho přínosu světu boje proti dopingu nebo světu, jenž proti dopingu bojuje účinněji. Řekli jste, že dialog v této oblasti není jednoduchý - myslím nejen co se týče boje proti dopingu, ale sportovních záležitostí obecně. Je pravda, že je to občas obtížné i na mezinárodní a evropské úrovni nebo mezi různými disciplínami nebo segmenty, ale mohu vás ujistit, že kultura dialogu a otevřenosti a připravenost zapojit se do dialogu roste.
<P>
Účastnil jsem se otevření kanceláře EOC v Bruselu, která se nachází velmi blízko centra na Rond Point Schuman a Komisi, Radě a Parlamentu. To znamená stálou přítomnost Evropských olympijských výborů a MOV v evropských orgánech, a to za účelem dialogu a spolupráce. Říká to něco o důležitosti a vzájemné připravenosti pracovat v dialogu za účelem nalezení řešení.
<P>
Co se týče mezinárodních přestupů, jsem také pro ochranu mladých a podporu trénování a vzdělávání. V roce 2001 jsme přijali rozhodnutí nebo dohody o mezinárodních přestupech. Obecná věková úroveň je kolem 18 let, ale v Evropě existuje specifické opatření pro věk mezi 16 a 18 roky. Pokud se neprokážou závažné nebo kritické problémy, nemusíme jej měnit, ale spíše podporovat více kvalitnějšího tréninku a práci s talentem v Evropě.
<P>
Proto jsme například podporovali pravidlo hráčů domácího původu, protože hlavně propaguje tento druh zacházení. Samozřejmě se nejedná o absolutní pravidlo, ale týká se specifických opatření. Upřednostňujeme nebo podporujeme specifičnost podle určitých pravidel. Řekli jsme, že se k tomuto rozhodnutí vrátíme do pěti let, abychom zjistili, jaký byl skutečný dopad - nejen teorie - tohoto nového pravidla. "Šest plus pět", tak jak dnes stojí, není prostě slučitelné se zákony EU, jak se ve studii ukázalo. Mluvili jsme s nimi a četli jsme materiály, ale není v nich nic nového. V podstatě nemůžeme říci, že se studií souhlasíme.
<P>
Ale musím říci, že dialog mezi Evropskou komisí a jejími partnery, včetně FIFA - zejména po posledních událostech v Biarritzu a Lausanne - je skutečný a velmi konkrétní. Co se konkrétně týče záležitosti "šest plus pět", budeme dále pokračovat. Dokonce i FIFA říká, že neexistuje důvod k ukvapenému přístupu, ale spíše je zde potřeba velmi konkrétních a věrohodných odpovědí. Nechtějí se dostat do formálních sporů. Domluvili jsme se, že vytvoříme více prostoru pro odborné posudky a pro více výměny. Myslím, že je to velmi prospěšné.
<P>
Co se týče Lisabonské smlouvy a uznání specifičnosti, do článku 149 Smlouvy o Evropské unii byly vloženy dvě zvláštní klauzule týkající se vzdělávání, mládeže a sportu. Týká se také úrovně způsobilosti. Jedná se jen o podpůrnou akci, čili Unie nebude mít žádnou pravomoc rozhodovat, ale jen podporovat členské státy v propagaci integrity sportovců a sportovkyň. Mohlo by být užitečné zorganizovat Sportovní radu, jako máme pro vzdělávání a mládež, což možná bude rozšířený formát. Mohl by pomoci vybudovat první sportovní politiku a sportovní program EU, ale nebude znamenat změnu architektury nebo obecné odchýlení. Specifičnost podle tématu, která je skutečná a neznamená obvyklý režim, musí být obhajitelná tváří v tvář systému nebo Evropskému dvoru.
<P>
Můj názor jen odráží názor Komise. Co se týče vysvětlení zákonů Evropské unie, náš názor není konečný. Zejména v této oblasti je řada otázek propojených. Rádi bychom podpořili zvýšenou právní jistotu, a proto jsme proces začali. Bílá kniha existuje a Akční plán Pierre de Coubertina zlepšuje její čtivost a konkrétnost, ale je to proces. S Lisabonskou smlouvou budeme schopni pomoci více, ale bez ní zůstaneme na úrovni, jíž jsme nyní dosáhli.
<P>
Mluvil jsem o přestupech mladých do 18 let věku. Co se tohoto týče, FIFA udělala velmi dobré rozhodnutí nejen ohledně přestupů, ale i podpory a ochrany nezletilých ve sportu - v kopané - a myslím, že se jedná o správný přístup. Takže v některých oblastech UEFA dává dobrý příklad, například co se týče hráčů domácího původu, a v některých oblastech dává dobrý příklad FIFA, například co se týče ochrany nezletilých. Myslím, že můžeme pomoci oběma, a je důležité, aby to bylo slučitelné uvnitř světa kopané.
<P>
A nakonec - a omlouvám se, že jsem odpověděl dlouze - co se týče sportovního fóra, které zmínil pan Heaton-Harris, vlastně jsme ho založili. V Biarritzu jsme měli ministerskou konferenci s účastí významných partnerů, ale před ní se konalo fórum s více než 200 zúčastněnými stranami z nejrůznějších sportovních oblastí. Bylo to velmi pozitivní, komunikativní a otevřené fórum a chceme v něm pokračovat. Věřím, že pod švédským nebo zejména španělským předsednictvím budeme schopni uspořádat další, které bude odrážet pokrok, jejž jsme udělali, a zároveň vyjádří závazek dále pokračovat.
<P>
U tohoto bodu jsem byl, když jsem začal odpovídat na otázky - pracovat společně transparentním, řádným a věrohodným způsobem. Pokud to bude ten případ, Evropa se stane vedoucí oblastí, kde je sport chráněn a podporován a kde bojujeme proti záporným jevům, jako je doping, korupce, násilí a rasismus ve sportu. Rád bych vás přizval ke sdílení tohoto přístupu, protože lepší nemáme. Nechceme nic vnucovat, ale chceme spíše navrhovat, chránit a podporovat. To je má odpověď.
<SPEAKER ID="452" NAME="Předsedající">
- Rozprava je ukončena.
