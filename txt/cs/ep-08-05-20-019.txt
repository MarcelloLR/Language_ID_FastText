<CHAPTER ID="019">
Výběr a povolování systémů poskytujících družicové pohyblivé služby (MSS) (rozprava) 
<SPEAKER ID="452" NAME="Předsedající">
Dalším bodem je zpráva paní Hallové jménem Výboru pro průmysl, výzkum a energetiku o výběru a povolování systémů poskytujících družicové pohyblivé služby - C6-0257/2007 -.
<SPEAKER ID="453" NAME="Viviane Reding">
členka Komise. - Vážený pane předsedající, chtěla bych nejdříve poděkovat Parlamentu za to, že se naléhavě zabýval návrhem Komise a vím, že to vůbec není lehké. Parlament učinil více než nemožné, abychom se dostali až sem a udělal to dobře.
<P>
Družicové pohyblivé služby představují sektor s velkým potenciálem pro Evropu, jehož aplikace sahají od vysokorychlostního přístupu na internet, přes mobilní vysílání, až k tísňovým službám.
<P>
Rozvoj konkurenčního vnitřního trhu pro družicové pohyblivé služby vytvoří významné úspory ze zvýšené výroby a efektivnějšího využívání spektra, a to vše ve prospěch podniků a spotřebitelů v celé Evropě. Rozhodující je však časové hledisko, pokud nechceme ztratit současnou příležitost pro družicové pohyblivé systémy.
<P>
Tato iniciativa zavádí celoevropské závazné výběrové řízení na výběr provozovatelů systémů poskytujících družicové pohyblivé služby a z více hledisek je skutečně velmi inovační. Proto jsem velmi vděčná za vynaložené úsilí zpravodajce paní Hallové a za úsilí, které vynaložili všichni ostatní kolegové v Evropském parlamentu na podpoření shody v Parlamentu a v Radě ve velmi krátké době.
<P>
Ve zprávě je velký počet pozměňujících a doplňujících návrhů zaměřených na zahrnutí podrobných informací do legislativního rozhodnutí, jejichž řešení se původně plánovalo v průběhu výběrového řízení. Patří mezi ně podrobný popis výběrových kritérií, příslušné závažnosti těchto kritérií, délka trvání povolení vydaného příslušnými vnitrostátními orgány atd.
<P>
Legislativní texty zpravidla tak podrobné nebývají. Komise je však připravena přijmout pozměňující a doplňující návrhy Parlamentu. Tyto pozměňující a doplňující návrhy samozřejmě přispějí ke zvýšení úrovně transparentnosti a kromě toho hlavní prvky návrhu, zejména konkurenční charakter výběrového mechanismu, základní struktura výběrového řízení a významné etapy a kritéria výběru zůstaly většinou nezměněna.
<P>
Přes tyto další podrobnosti požádal Parlament a Rada pro vícero kroků při realizaci výběrového programu o zvláštní komitologické postupy.
<P>
Musím říci, že tyto postupy, které mohou být regulační nebo s kontrolu jsou méně pružné a časově náročnější, než postupy, které navrhla Komise. I když je Komise připravena reagovat pružně a přijmout tyto pozměňující a doplňující návrhy, mělo by být též jasné, že to může mít vliv na celkový časový rozvrh výběrového řízení. To je rozhodující, a proto skutečně vyzývám všechny strany zapojené do realizace, aby projevily pružnost při praktických opatřeních, která budou potřebná, aby se výběr provozovatelů systémů poskytujících družicové pohyblivé služby dovedl co nejdříve do úspěšného konce.
<P>
V tomto smyslu žádám též Radu, aby vynaložila veškeré potřebné úsilí na uzavření dohody před červnovou radou TELCO, aby se mohlo přijmout rozhodnutí. Vím, že naši odborníci v oblasti práva v Komisi, Parlamentu a zejména v Radě musí nyní udělat mnoho práce.
<P>
Na závěr, pozměňující a doplňující návrhy, které předložila paní Hallová, je Komise schopna podpořit. Návrhy odpovídají kompromisnímu textu slovinského předsednictví a dláždí cestu k prvnímu čtení.
<P>
Jsem přesvědčena, že tento rozumný kompromis získá širokou podporu Parlamentu.
<SPEAKER ID="454" NAME="Fiona Hall">
zpravodajka. - Vážený pane předsedající, chci začít poděkováním všem, kteří pracovali na rozhodnutí o systémech poskytujících družicové pohyblivé služby. Neříkám to jen jako obvyklou zdvořilost, ale proto, že díky velké podpoře parlamentních kolegů a pomoci Komise při dodání doplňujícího textu přišlo rozhodnutí v tomto týdnu do pléna jako dohoda v prvním čtení. Chtěla bych též vroucně poděkovat slovinskému předsednictví, které sdílí odhodlání Parlamentu dosáhnout brzkou dohodu v zájmu Evropské konkurenceschopnosti.
<P>
V únoru 2007 se členské státy dohodly, že uvolní rádiové frekvenční spektrum v pásmu 2 GHz, aby se zajistil harmonizovaný přístup k systémům poskytujícím družicové pohyblivé služby, zabránilo se rušení a fragmentaci na vnitřním trhu a otevřela se možnost globální konkurenceschopnosti evropské technologie MSS. Účelem dnešního rozhodnutí o MSS je výběr a udělení povolení provozovatelům těchto celoevropských systémů poskytujících družicové pohyblivé služby.
<P>
Rozdíly, které bylo potřebné v diskusi a v jednáních o tomto rozhodnutí překonat, byly spíše institucionální a geografické než politické. Zaprvé, poslanci Parlamentu měli obavy, že v předběžném návrhu Komise byly některé prvky výběru a udělování povolení, které měly více politický než čistě technický charakter, a proto nebylo vhodné použít při rozhodování o těchto podrobnostech komitologii. Poslanci Parlamentu a ministři členských států z okrajových oblastí EU byli velmi znepokojeni, že výběrová kritéria by mohla upřednostňovat jen ty provozovatele, kteří by mohli poskytovat služby pokrývající střed Evropy.
<P>
Poslanci Parlamentu vyjádřili též obavy, že výběrová kritéria neodrážejí často uváděný závazek Parlamentu v oblasti poskytování služeb veřejného zájmu a začlenění venkovských a méně rozvinutých regionů. Tyto problémy se vyřešily doplněním textu podrobným a přehledným zněním o důležitosti, kterou je třeba přikládat zeměpisnému pokrytí, službám veřejné bezpečnosti a ochrany a rozsahu služeb poskytovaných spotřebitelům ve venkovských a vzdálených oblastech.
<P>
Důležitý byl zejména kompromis, kterého bylo dosaženo před hlasováním ve Výboru pro průmysl, výzkum a energetiku, kterým se stanoví, že všichni žadatelé se musí zavázat, že budou poskytovat služby pokrývající minimálně 50 % obyvatelstva a nejméně 60 % celkové rozlohy území každého členského státu. I když se tím nedosahuje 100% pokrytí, které, jak vím, upřednostňovali někteří kolegové, myslím si, že v rámci daných technických a hospodářských omezení odvětví to nabízí realistický kompromis. Členské státy si navíc ponechávají právo využívat frekvenční spektrum, v případě, že leží mimo oblasti systémů poskytujících družicové pohyblivé služby, na jiné účely a v době velkých katastrof mohou členské státy využívat systémy poskytující družicové pohyblivé služby pro tísňové služby.
<P>
Na závěr, domnívám se, že jsme dosáhli velmi dobré a rychlé dohody, z které budou mít prospěch občané i průmysl. Věřím, že k závěrečným podpisům může dojít v červnu, aby se umožnilo uveřejnění první výzvy k podávání žádostí ještě před létem, a doufám, že příště, když se členské státy a Komise rozhodnou, že potřebují celoevropskou službu v určitém frekvenčním pásmu, budou se na rozhodnutí o MSS dívat jako na vzor postupu, jak se dá dosáhnout rychlé dohody zapojením Parlamentu do vypracování podrobností textu.
<SPEAKER ID="455" NAME="Ruth Hieronymi">
navrhovatelka stanoviska Výboru pro kulturu a vzdělávání. - (DE) Vážený pane předsedající, chtěla bych též nejdříve poděkovat paní Hallové za její ambiciózní úsilí o dosažení rychlého výsledku u této složité zprávy. Ona to dokázala!
<P>
Zpráva byla těžká, protože před revizí balíčku reforem telekomunikací musela stanovit pravidla pro zvláštní případ celoevropských systémů poskytujících družicové pohyblivé služby. Je to zásluha Parlamentu a zejména zásluha zpravodajky, že jsme dokázali najít způsoby, jak vytvořit tato předběžná pravidla, která přesto vytvářejí dostatečný stupeň transparentnosti a skutečně spojují výjimečné rozhodnutí s výjimečnými okolnostmi.
<P>
Proto jsem velmi ráda a jménem Výboru pro kulturu a vzdělávání mohu říci, že dosažený výsledek podporujeme, protože obsahuje tři body, které jsou podle názoru našeho výboru důležité: zaprvé, rozhodnutí respektuje pravomoc členských států rozhodovat o způsobu přidělování frekvencí. Zadruhé, rozhodnutí je též spojeno se směrnicí o audiovizuálních mediálních službách, a zatřetí, posílí to též pluralitu médií a kulturní rozmanitost v rámci těchto služeb.
<P>
Nyní již můžeme jen doufat, že se splní naše přání, aby tato práce byla rovněž užitečná, a že skutečně budeme mít celoevropské družicové pohyblivé služby, jak očekáváme podle tohoto rozhodnutí.
<SPEAKER ID="456" NAME="Jean-Pierre Audy" LANGUAGE="FR">
Vážený pane předsedající, paní komisařko, dámy a pánové, mými prvními slovy bude blahopřání kolegyni, paní Hallové, zpravodajce v této složité záležitosti, za její ochotu spolupracovat se zpravodaji z politických skupin. Toto blahopřání patří i mé vynikající kolegyni, paní Nieblerové, předsedkyni Výboru pro průmysl, výzkum a energetiku, zodpovědného výboru, který udělal vynikající práci.
<P>
Navrhovaný kompromis je přijatelný. Je ovocem dlouhých diskusí, které jsme měli se slovinským předsednictvím, kterému blahopřeji ke kvalitní práci, která by nám měla umožnit dosáhnout dohody v prvním čtení, aby se mohly urychleně poskytovat družicové pohyblivé služby.
<P>
Paní komisařko, tato záležitost je velkým evropským úspěchem a je dobře udělaná, protože v budoucnosti se systémy poskytující družicové pohyblivé služby, jako je vysokorychlostní přenos údajů nebo mobilní televize budou vybírat na Evropské úrovni. Je to důkaz účinnosti, lepší hospodárnosti a výhod Společenství.
<P>
Uvědomujeme si kompromis. Prošli jsme dlouhou cestu a vítáme skutečnost, že Komise akceptovala nárůst služeb poskytovaných občanům, protože každý systém musí na začátku pokrýt 60 % území Unie a nejpozději po sedmi letech od začátku celé území. Teší mě, že hlavní kritérium pro požadované pokrytí bylo území a nejen obyvatelstvo, což znamená, že služba se bude poskytovat i našim venkovským a odlehlým oblastem. Záleží mi na tom, protože pocházím z venkovské oblasti, kde stále ještě trvá dlouho, než se začnou využívat výhody technologických infrastruktur, které mají velké městské oblasti, a souvisí to s rovnými příležitostmi pro občany, ať se nacházejí kdekoli na území Evropské unie.
<P>
Po přijetí textu Parlamentem a schválení textu Radou žádám Komisi, aby učinila vše pro rychlé vytvoření systémů poskytujících družicové pohyblivé služby za rozumné ceny, které se musí monitorovat. Tyto služby jsou velkými finančními a technologickými výzvami, znamenají však, že Evropa má příležitost zajistit si rozvinutý sektor v oblasti satelitních služeb.
<P>
A nakonec, doufám, že odvaha a brilantnost našich evropských výrobců jim umožní podřídit se tomuto politickému kompromisu a opět dokázat obrovskou schopnost technologického přizpůsobení.
<SPEAKER ID="457" NAME="Catherine Trautmann" LANGUAGE="FR">
Vážený pane předsedající, paní komisařko, dámy a pánové, nakonec jsme se dostali k předvečeru hlasování v Parlamentu o pásmu S, které provozovatelé a většina členských států tak velice očekávali. Registrujeme zájem o tyto frekvence, které se dosud nepoužívaly a dnes se uznává jejich schopnost přenášet mobilní televizi, údaje nebo tísňové služby, a Parlament to vyjádřil svým zvláštním závazkem.
<P>
Je pravda, že tato metoda nemůže být optimální. Při tomto trochu "impresionistickém" přístupu, který spočíval ve vytvoření plánu využívání rádiového spektra krátkými tahy štětce, se projevilo několik omezení. Budeme se to snažit napravit při přezkoumání balíčku reforem telekomunikací. Konečný výsledek, kterého bylo dosaženo ve věci systémů poskytujících družicové pohyblivé služby v podstatě nabízí rovnováhu mezi politickou ambicí a hospodářskou uskutečnitelností. Parlament trval zejména na míře zeměpisného pokrytí, aby se zabránilo riziku digitální propasti mezi členskými státy a rovněž v nich. Zvažování kritérií pro "soutěž krásy" je pravdivým odrazem příslušné váhy zájmu Parlamentu a evropských občanů zejména ve vztahu ke službám ve veřejném zájmu.
<P>
Ostatně možnost zabavení přidělených frekvencí v případě katastrofy je v souladu se současnými diskusemi v rámci Mezinárodní telekomunikační unie (ITU), kde se příspěvek telekomunikací při ochraně lidského života zkoumal minulý rok na světové konferenci.
<P>
Jako stínová zpravodajka za skupinu socialistů musím vyzdvihnout přátelskou spolupráci s naší zpravodajkou, paní Hallovou, a její absolutní odhodlání. Za účinný přínos chválím též slovinské předsednictví. Dostalo křest ohněm, když bylo postaveno před skutečně citlivou otázku.
<P>
Nakonec chci pochválit ochotu naší paní komisařky, paní Redingové, technickou spolupráci mezi útvary Komise, sekretariátu Výboru pro průmysl, výzkum a energetiku a právním a jazykovým expertem dvou společných zákonodárců, kteří nám umožnili vytvořit kvalitní text. Jsem též šťastná, že jsem předsedala dvěma trialogům, které pomohly objasnit body, které bylo potřeba prodiskutovat a vyřešit.
<P>
Vzhledem ke krátkému časovému rozpětí v souvislosti se satelitním programem a hospodářským a průmyslovým zájmům byl Parlament při finalizování dohody s Radou smířlivý. Je potřeba udělat značné a riskantní finanční investice a všichni chceme, aby to mělo úspěch. Proto končím toto vystoupení výzvou předsednictví a Komisi, aby se zavázaly, že budou respektovat časový plán na přijetí textu a uveřejnění výzvy pro kandidáty ještě před létem.
<SPEAKER ID="458" NAME="Jaromír Kohlíček">
jménem skupiny GUE/NGL. - (CS) Vážený pane předsedo, milé kolegyně a kolegové, Evropská unie je v současné době jedním z klíčových partnerů v kosmickém prostoru. O tom ostatně svědčí ambiciózní plán vypuštění systému družic umožňujících satelitní navigaci Galileo. Veškeré systémy používající satelit by měly ke komunikace používat stejné vyhrazené rádiové pásmo 1980 až 2010 MHz a 2170 až 2200 MHz. Je logické, že tato směrnice se snaží sjednotit roztříštěné předpisy jednotlivých států a stanovit jednotnou metodiku řízení o poskytování komunikačních frekvencí. Tyto frekvence by měly být u daného satelitu shodné pro všechny státy Unie. Tím má být eliminováno škodlivé rušení a zároveň v dané oblasti - komunikace se satelity - umožněn jednotný rozvoj sektoru. Pokud vezmeme v potaz, že Evropská unie v současné době v satelitní komunikaci pokrývá 40 % světového trhu, je nám jasné, že společný nediskriminační postup může toto významné postavení Unie v daném segmentu výrazně posílit.
<P>
Domníváme se, že navrhované řešení umožní daleko lepší rozvoj technické i ekonomické složky komunikací. Jedině společné řešení pro všech 27 států může překonat dosavadní národní administrativní bariéry. Daný sektor nabízí rozvoj kvalifikované práce, je proto žádoucí tento segment podpořit. Danou směrnici podporuje celá skupina GUE/NGL.
<SPEAKER ID="459" NAME="Nikolaos Vakalis" AFFILIATION="PPE-DE">
(EL) Vážený pane předsedající, dámy a pánové, dovolte mi na začátku říci, že jsem hrdý na práci, kterou děláme v Evropském parlamentu v rámci rozpravy o této zprávě.
<P>
Není to jen záležitost nových technologií. Hovoříme o důležité úloze, kterou sehrává celá oblast nových technologických aplikací při posilování společenské, hospodářské a územní soudržnosti EU a při transformaci tradičního hospodářství na znalostní hospodářství.
<P>
Dámy a pánové, dnes dáváme evropským občanům zprávu, že do sedmi let po zavedení systémů poskytujících družicové pohyblivé služby (MSS) bude moci každý poslední obyvatel nejvzdálenější vesnice v Unii využívat družicové pohyblivé a pozemní služby. Znamená to velmi rychlé internetové připojení, mobilní televizi, satelitní telefon a především státní ochranu a pomoc v případě přírodních katastrof.
<P>
Ve Výboru pro průmysl, výzkum a energetiku jsme tvrdě bojovali, aby z těchto služeb nebyly vyřazeny žádné regiony. Pokud by se to stalo, zvětšila by se digitální propast mezi velkoměstskými centry a odlehlými regiony v každém členském státě a všeobecně mezi různými regiony EU.
<P>
Na závěr upřímně blahopřeji a děkuji zpravodajce paní Hallové a stínovým zpravodajům za kampaň, kterou vybojovali v Parlamentu a s Radou, aby zabezpečili zařazení těchto velmi důležitých požadavků do konečného legislativního textu, o kterém budeme zítra hlasovat.
<SPEAKER ID="460" NAME="Atanas Paparizov" AFFILIATION="PSE">
(BG) Vážený pane předsedající, chtěl bych pochválit zpravodajku, paní Hallovou, za její úsilí zajistit, aby všichni občané EU ze všech členských států měli přístup k družicovým pohyblivým službám.
<P>
Díky úsilí tohoto Parlamentu má kritérium celoevropského pokrytí nejvyšší váhu. Mezi dalšími kritérii bude též, zda systémy nabízené provozovateli poskytují služby v nejodlehlejších a řídce osídlených oblastech, nebo jiné služby všeobecného zájmu, jako je civilní ochrana a pomoc při zmírňovaní následků katastrof.
<P>
Toto usnesení je základem pro vytvoření reálných příležitostí pro uživatele individuálních nebo podnikových služeb ze zemí, jako je moje vlast, Bulharská republika, které se nenacházejí v centrální části území EU, aby měli přístup k celoevropským družicovým pohyblivým službám včetně přístupu k širokopásmovému internetu, mobilním multimediálním aplikacím, službám souvisejícím s civilní ochranou v případě přírodních nebo průmyslových katastrof, a samozřejmě to pomáhá zvýšit konkurenceschopnost zemí ležících v okrajových oblastech Evropské unie.
<SPEAKER ID="461" NAME="Anni Podimata" AFFILIATION="PSE">
(EL) Vážený pane předsedající, paní komisařko, i když rádiové frekvenční spektrum je veřejný statek, samotné tržní síly nemohou zabezpečit svět komunikace pro každého. Je potřebný dvojitý přístup politický a přístup hospodářských zájmů spotřebitele. Při přidělování frekvenčního spektra se musíme zaměřovat na jeho společenskou, kulturní a hospodářskou úlohu, nikoli jen na zvýšení příjmu poskytovatelů MSS nebo státních příjmů.
<P>
Paní komisařko, přiznám se, že nejdříve jsem byla zklamaná kritérii na výběr poskytovatelů MSS a zejména, vzhledem k celoevropskému pokrytí a celoevropskému poskytování satelitních služeb malým, 60% zeměpisným pokrytím Unie. V zemích, jako je Řecko, které mají mnoho horských oblastí a ostrovů, je problematické investovat všude do sítí na bázi optických vláken, a to je důvod, proč poskytování MSS získává na důležitosti. MSS umožňuje zabezpečit kompletní pokrytí všech členských států. To ulehčí životaschopný hospodářský rozvoj v souladu s cíli reformované lisabonské strategie.
<P>
Chtěla bych poděkovat zpravodajce, paní Hallové, a stínové zpravodajce z mé skupiny, paní Trautmannové. Díky jejich přispění a účinné spolupráci s Radou jsme se dopracovali k výrazně lepšímu návrhu usnesení.
<SPEAKER ID="462" NAME="Zdzisław Kazimierz Chmielewski" AFFILIATION="PPE-DE">
(PL) Vážený pane předsedající, cílem rozhodnutí Evropské komise, které Parlament hodnotí, je předložit harmonizované zásady přístupu k družicovým pohyblivým službám ve všech členských státech. Potřeba řešení na úrovni Společenství je samozřejmě oprávněná přeshraničním charakterem satelitních komunikací. Nesmíme však zapomínat na zvláštní význam tohoto řešení, a proto musíme věnovat náležitou pozornost dalšímu postupu. Musíme věnovat zvláštní pozornost tomu, že příslušná frekvenční pásma tvoří významný doplněk pozemních mobilních komunikačních sítí, hlavně v oblastech ohrožených jevem známým jako digitální propast. Nesmíme prostě dovolit nadměrné roztříštění využívání této části frekvenčního spektra, a co je horší, promrhat očekávané hospodářské výhody.
<SPEAKER ID="463" NAME="Viviane Reding" LANGUAGE="FR">
Děkuji, vážený pane předsedající, děkuji Parlamentu a děkuji jeho zpravodajce, paní Hallové. Myslím si, že se zasloužili o satelitní sektor jako o hospodářské odvětví, především však prospěli evropským občanům, kteří budou využívat výhody družicových pohyblivých služeb: telefon, internet, televizi a také bezpečnostní služby, zejména v případě katastrofy. Proto tu máme službu, která bude pro naši velkou Evropu velmi důležitá.
<P>
Komise se mezitím bude snažit, aby co nejdříve zveřejnila výzvu kandidátům, a co nejdříve znamená před koncem léta.
<P>
Proto žádám Radu, aby konala rychle, velmi rychle, aby se ministři mohli rozhodnout do června, abychom potom mohli vše zavést do praxe, aby se rozhodnutí, které zítra přijme Evropský parlament, a musím říci, že dech vyrážejícím tempem, mohla uplatnit v praxi v zájmu našeho průmyslu a našich občanů.
<P>
Děkuji vám za tuto příkladnou práci!
<SPEAKER ID="464" NAME="Fiona Hall">
zpravodajka. - Vážený pane předsedající, skutečně se to velmi dobře poslouchalo, když paní komisařka říkala, že Komise je pevně rozhodnuta pohnout se v této záležitosti kupředu ještě před létem. To by byly velmi vítané zprávy pro občany i pro samotný průmysl.
<P>
Dále bych chtěla prostě poděkovat všem za připomínky v této rozpravě a říci ještě jednou, že by to nebylo možné bez vynikající úrovně spolupráce všech, kteří se zúčastnili jednání o tomto rozhodnutí.
<SPEAKER ID="465" NAME="Předsedající">
Rozprava je ukončena.
<P>
Hlasování se uskuteční zítra ve 12.00 hod.
