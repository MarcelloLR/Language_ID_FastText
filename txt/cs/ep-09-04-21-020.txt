<CHAPTER ID="020">
Rámec Společenství pro jadernou bezpečnost (rozprava) 
<SPEAKER ID="169" NAME="Předsedající">
Následujícím bodem rozpravy je zpráva, kterou předkládá pan Hökmark jménem Výboru pro průmysl, výzkum a energetiku, o návrhu směrnice Rady (Euratom), kterou se zřizuje rámec Společenství pro jadernou bezpečnost - C6-0026/2009 -.
<SPEAKER ID="170" NAME="Gunnar Hökmark">
zpravodaj. - Pane předsedající, dle mého názoru je na místě, abych uvedl, že energetická politika se nyní nachází v novém období, v němž je nezbytné ji propojit s politikou boje proti změně klimatu a s politikou zabezpečení dodávek energie. Tato trojnožka - energetická politika, politika pro změnu klimatu a politika zabezpečení dodávek energie - musí fungovat společně.
<P>
Domnívám se, že takový přístup zdůrazňuje význam jaderné energie. Stávající jaderné elektrárny jsou řízeny co nejbezpečnějším způsobem, což je důležité, avšak je rovněž nezbytné nastolit jednoznačná pravidla, která zajistí, že i budoucí jaderné elektrárny v Evropské unii budou nanejvýš bezpečné.
<P>
Nejedná se zde pouze o vytvoření podmínek pro další jaderné elektrárny. Tato politika má dle mého názoru v Evropské unii značnou podporu, která dále narůstá, a my bychom měli dostát povinnostem, jež z toho pro nás všechny vyplývají. Vážím si názoru těch, kteří se k využití jaderné energie staví nerozhodně nebo s ním nesouhlasí, avšak bez ohledu na náš postoj se musíme shodnout na tom, že pro stávající jadernou energii potřebujeme pravidla, jimiž zajistíme co nejvyšší míru její bezpečnosti.
<P>
Z tohoto pohledu bych chtěl představit svoji zprávu o rámci Společenství pro jadernou bezpečnost. Existuje pro ni právní základ a ve výboru již proběhla debata o tom, zda byly všechny postupy dodrženy. Výbor pro právní záležitosti zaslal Výboru pro průmysl, výzkum a energetiku dopis, v němž uvedl, že jedná-li se o nový návrh, je třeba získat nové stanovisko od skupiny odborníků. Já i většina členů výboru se domníváme, že se jedná o revidovaný návrh, na němž v Evropské unii pracujeme po dobu již téměř sedmi let. Došlo v něm ke změnám díky stanovisku skupiny odborníků a stanovisku, které zaujal Parlament, a z mého pohledu již nastal čas, abychom dospěli k rozhodnutí. Věřím, že na jaře jej Rada učiní.
<P>
Pokud k tomu nedojde a celý proces se opozdí, nastane situace, kdy plány nových jaderných elektráren a jejich výstavba se rámcem Společenství nebudou řídit. Je tedy čas zasáhnout. Ti, kteří se staví proti jaderné energii a snaží se proces zastavit, ve skutečnosti brání Evropské unii ve vytvoření rámce Společenství, který by zajistil co nejvyšší míru bezpečnosti.
<P>
Svoji zprávu jsem se pokusil zaměřit třemi směry. Za prvé, vytvořit jasnou strukturu povinností členských států a vlád, držitelů licencí a vnitrostátních regulačních subjektů. Za druhé, jednoznačně jsem vyjádřil svůj postoj k nezávislosti vnitrostátních regulačních subjektů a zvyšuji požadavky, které jsou na ně kladeny, což znamená, že musí být schopny jednat, zjistí-li, že hrozí nebezpečí neuposlechnutí bezpečnostních pravidel ze strany některé jaderné elektrárny.
<P>
Za třetí, v příloze uvádíme Základní bezpečnostní principy Mezinárodní agentury pro atomovou energii (IAEA) jako závazná pravidla, díky nimž je rámec Společenství jasný, striktní a pevný, a tím bych chtěl skončit.
<SPEAKER ID="171" NAME="Andris Piebalgs">
člen Komise. - Pane předsedající, jaderná bezpečnost je pro Evropskou unii naprostou prioritou, jak to vyjádřil pan zpravodaj, kterému bych chtěl poděkovat za jasnou a srozumitelnou zprávu se silnou výpovědí.
<P>
Jaderná energie je a bude realitou Evropské unie a jaderná bezpečnost přesahuje hranice států, z toho důvodu potřebujeme rámec pro celé Společenství, jehož cílem bude dosáhnout, udržet a stále zvyšovat jadernou bezpečnost v Evropské unii.
<P>
To je cílem revidovaného návrhu směrnice, kterou se zřizuje rámec Společenství pro jadernou bezpečnost. Jeho základním cílem je stanovit závaznou legislativu, což je jediné řešení, které nabízí záruku, že politické a průmyslové závazky k trvalému zvyšování jaderné bezpečnosti budou vystřídány konkrétními opatřeními. Jádrem směrnice jsou Základní bezpečnostní principy Mezinárodní agentury pro atomovou energii (IAEA) a požadavky Úmluvy o jaderné bezpečnosti. Jejich začlenění do závazného práva Společenství by ve skutečnosti přineslo právní jistotu.
<P>
Cílem návrhu je rovněž zajistit, aby vnitrostátní regulační orgány zodpovědné za jadernou bezpečnost nebyly závislé na jakémkoli vládním rozhodovacím orgánu nebo jiné organizaci, která by mohla mít zájem na jaderné problematice. Regulační orgány se tudíž budou moci zaobírat pouze bezpečností instalací.
<P>
Návrh je zaměřen na posílení úlohy vnitrostátních regulačních orgánů pomocí členských států, které jim udělí odpovídající pravomoc a kompetence a zajistí finanční a lidské zdroje nutné k plnění jejich povinností.
<P>
Revidovaný návrh zohledňuje výsledek konzultací zahájených v roce 2004 pracovní skupinou Rady pro jadernou bezpečnost. Před jeho přijetím byl předmětem diskuse se skupinou evropských regulačních orgánů pro jadernou energii a jiných fór. Rovněž odráží hlavní náměty stanoviska vědecké skupiny odborníků zřízené článkem 31 Smlouvy o Euratomu a současný návrh o jaderné bezpečnosti je druhou revizí regionálního návrhu v oblasti jaderné bezpečnosti. Článek 31 Smlouvy o Euratomu nevyžaduje, aby revidovaný návrh byl znovu postoupen vědecké skupině odborníků. Kromě toho jsme úzce spolupracovali s Mezinárodní agenturou pro atomovou energii, což zaručuje soulad návrhu s mezinárodními postupy.
<P>
Komise souhlasí s většinou navržených pozměňovacích návrhů, které podporují přístup, jejž jsme zaujali. Zpráva zcela jasně zastává skutečnost, že členské státy jsou povinny dodržovat Základní bezpečnostní principy stanovené Mezinárodní agenturou pro atomovou energii (IAEA) a požadavky Úmluvy o jaderné bezpečnosti, usilovat o posílení úlohy vnitrostátních regulačních orgánů a zajistit jejich postavení nezávislého rozhodovacího orgánu.
<P>
Jsem si tedy jist tím, že Rada zohlední postoj Parlamentu v případech, kdy přispívá ke zlepšení a objasnění cílů směrnice.
<SPEAKER ID="172" NAME="Rebecca Harms">
navrhovatelka stanoviska Výboru pro životní prostředí, veřejné zdraví a bezpečnost potravin. - (DE) Pane předsedající, dámy a pánové, Parlament v této záležitosti vskutku nemá co dodat. Proběhl s ním postup konzultace a nyní je Parlament využíván k přípravě směrnice, díky níž v jaderném odvětví přetrvá nejistota a rozhodně nebude zvýšena jaderná bezpečnost. Pro všechny stávající jaderné elektrárny v Evropské unii je směrnice bezvýznamná. Rovněž nemá žádný význam pro projekty, které jsou velmi nebezpečné, jako např. v Bulharsku, Slovensku a Rumunsku. Z tohoto hlediska směrnice nepřináší vůbec nic.
<P>
Pokud návrh směrnice přežije v současné podobě, pak, budou-li v budoucnosti vytvářeny plány, s nimiž se doposud nezačalo, pro ně směrnice nestanoví aktuálně nejvyšší míru současných vědeckých a technologických standardů, ale doporučí dodržování pravidel.
<P>
Sama sebe se ptám, proč se my v Parlamentu necháme využívat takovým způsobem kvůli symbolickému gestu, které není v zájmu občanů a nezajistí jejich bezpečnost.
<SPEAKER ID="173" NAME="Herbert Reul" LANGUAGE="DE">
Pane předsedající, pane komisaři, dámy a pánové, rozhodnutí, které jsme učinili, je rozumné a bylo pečlivě připraveno. Parlament rovněž učinil rozumné rozhodnutí přispět k harmonizaci v Evropě a stanovit větší míru bezpečnostních pravidel. Je to naše povinnost.
<P>
Paní Harmsová, domnívám se, že se mýlíte, pokud požadujete stále větší bezpečnost v jaderném odvětví a stěžujete si, že jaderné technologie nemají dostatečnou záruku bezpečnosti, a zároveň využíváte každé příležitosti k maření podobných rozhodnutí v této sněmovně. Nemůžete si stěžovat, že se Evropský parlament touto záležitostí zabývá, a poté vyjadřovat nespokojenost nad tím, že jaderná technologie není v dostatečné míře bezpečná.
<P>
Dnes jsme splnili svoji povinnost. Usilujeme o to, abychom přispěli k zajištění minimální úrovně bezpečnosti jaderné technologie v celé Evropě a zároveň - jak jsme se velkou většinou společně usnesli při rozhodování o jiných záležitostech v této sněmovně - abychom docílili stabilizace a podpory postavení jaderné technologie jako jednoho z možných zdrojů energie. V souvislosti s tím je rovněž třeba zjistit, jaký je současný stav bezpečnosti. Musíme hledat odpověď, nejen se opakovaně ptát.
<P>
Tento návrh máme dnes před sebou a já věřím, že zítra bude schválen většinou hlasů.
<SPEAKER ID="174" NAME="Edit Herczog" LANGUAGE="HU">
Zítra budeme hlasovat a tím uzavřeme velmi významnou rozpravu o návrhu, který nepochybně přinese evropským občanům větší bezpečnost a posílí jejich povědomí o bezpečnosti. Jeho cílem není nalézt řešení, ale dosáhnout pokroku ve stávající situaci. V každém případě se domnívám, že návrh nařízení Společenství je závažným krokem vpřed pro vnitrostátní regulaci. Z toho důvodu naprosto a bez výhrad podporujeme směrnici, kterou Komise předložila, a zprávu pana Hökmarka. Předložili jsme několik pozměňovacích návrhů, jimiž jsme usilovali o další zlepšení. Dle mého názoru si občané Evropy zaslouží, abychom v oblasti jaderné energetiky pokročili vpřed, neboť čítá 32 % našich dodávek energie. Vykročme tedy společně!
<SPEAKER ID="175" NAME="Anne Laperrouze" LANGUAGE="FR">
Pane předsedající, má skupina zcela podporuje cíl směrnice, jímž je vytvořit rámec Společenství, který zajistí a udrží soustavné zvyšování bezpečnosti jaderných zařízení v Evropské unii.
<P>
Parlament vždy upozorňoval na to, že je nezbytně nutné vytvořit jednoznačnou a důslednou legislativu a přijmout praktická opatření na úrovni Společenství v oblastech, které souvisí s jadernou bezpečností, nakládáním s radioaktivním odpadem a s vyřazováním jaderných zařízení z provozu.
<P>
V naší rozpravě jsme se kromě jiného dotkli tématu odborného vzdělávání a vědomostí. Pro Evropu, která disponuje odbornými znalostmi, je zásadní tyto vědomosti uchovat, nejen tím, že zajistíme vzdělání a kvalifikovanost bezpečnostních inspektorů v jaderných zařízeních.
<P>
Na závěr mohu s uspokojením poznamenat, že Výbor pro průmysl, výzkum a energetiku přijal pozměňovací návrh legislativního usnesení, v němž je Evropská komise vyzvána ke konzultaci se skupinou odborníků, v souladu s článkem 31 Smlouvy.
<P>
Opakuji: žádáme transparentnost a jednoznačnou a důslednou legislativu. Děkuji našemu zpravodaji, panu Hökmarkovi.
<SPEAKER ID="176" NAME="Paul Rübig" AFFILIATION="PPE-DE">
(DE) Pane předsedající, dámy a pánové, návrh, který máme před sebou, bychom měli uvítat. Rád bych poděkoval panu komisaři Piebalgsovi a jeho předchůdci panu Palaciovi, který si již ve svém funkčním období uvědomil, že je důležité mít bezpečnost na paměti. I já sdílím názor, že je třeba posílit nezávislost vnitrostátních regulačních orgánů.
<P>
Kdyby se regulační orgány v ostatních zemích těšily stejné nezávislosti jako regulační orgán ve Francii, již nyní bychom za sebou měli velký pokrok. Bylo by samozřejmě nejlepší zřídit celoevropský regulační orgán s pravomocí odstranit nebezpečné jaderné elektrárny ze sítě v procesu mezinárodního vzájemného přezkumu. Rovněž je důležité stanovit striktní závazné bezpečnostní normy a prostřednictvím evropského regulačního orgánu provádět odstavení zařízení.
<P>
Bezpečnost a ochrana jsou pro zdraví veřejnosti mimořádně významné a mají naši plnou podporu. V budoucnosti je nutné v této oblasti učinit více.
<SPEAKER ID="177" NAME="Atanas Paparizov" AFFILIATION="PSE">
(BG) Připojím se k těm, kteří využili této příležitosti a poukázali na význam návrhu rámcové směrnice, který předkládá Komise v oblasti jaderné bezpečnosti. Domnívám se, že dokument tvoří dobrý základ pro tvorbu závazných právních předpisů ohledně jaderné problematiky v Evropské unii a pro ubezpečení všech zemí, včetně těch, které jadernou energii nevyužívají, že jaderná energie pocházející z Evropské unie je bezpečná.
<P>
S potěšením bych chtěl poukázat na to, že byly přijaty pozměňovací návrhy, které jsem vypracoval s cílem konkrétněji vymezit rozsah působnosti směrnice, zajistit pravidelnou výměnu osvědčených postupů mezi členskými státy a jednoznačnějším způsobem rozdělit povinnosti mezi státy, držitele licencí a regulační orgány.
<P>
Chtěl bych zdůraznit, že tato směrnice znovu potvrzuje skutečnost, že každý stát má právo na výběr svých zdrojů energie, i kdyby mezi ně měla patřit jaderná energie, která má nízké emise oxidu uhličitého a neškodí životnímu prostředí.
<SPEAKER ID="178" NAME="Andris Piebalgs">
člen Komise. - Pane předsedající, jak zde již několikrát správně zaznělo, cílem směrnice je vytvořit rámec pro celé Společenství. Nebylo jednoduché toho dosáhnout. Vycházeli jsme z práce Sdružení západoevropských regulačních orgánů pro jadernou energii (WENRA) a ze zkušeností Evropské skupiny na vysoké úrovni pro jadernou bezpečnost a nakládání s odpadem. Rovněž jsme spolupracovali s Radou, která téměř stejné návrhy projednávala v roce 2003.
<P>
Domnívám se, že v této fázi je návrh správně vyvážený; evropským občanům dává jasně najevo, že rámec pro celé Společenství je skutečností. Nepochybuji o tom, že tento rámec se bude postupem času dále vyvíjet, jsem však velmi vděčen za zprávu pana Hökmarka, neboť náš návrh podporuje a zároveň udržuje nezbytnou rovnováhu. Za bezpečnost zařízení ve své zemi nesou zodpovědnost příslušné vnitrostátní regulační orgány. Tyto otázky jsou natolik choulostivé, že se jim nesmíme vyhýbat, potřebujeme však neustále zvyšovat normy pro jadernou bezpečnost. Tato směrnice k tomu dle mého názoru dává příležitost.
<SPEAKER ID="179" NAME="Gunnar Hökmark">
zpravodaj. - Pane předsedající, především považuji za nezbytné zdůraznit, že by se nikdo neměl stavět proti zvýšení míry bezpečnosti a zpřísnění bezpečnostních pravidel. Kvůli tomu, že někteří nemají jadernou energii v oblibě a nesouhlasí s jejím využíváním, nesmíme podcenit význam pravidel, která potřebujeme.
<P>
V tom smyslu se domnívám, že jednotný rámec Společenství je krokem vpřed, neboť dává prostor pro soudržnost a transparentnost a vytváří příležitost pro společný rozvoj směrem k vyšším standardům. Směrnice se skutečně dotýká stávajících elektráren, neboť posiluje význam a nezávislost vnitrostátních regulačních orgánů - která je zásadní - a připravuje půdu pro stále náročnější požadavky, jimiž zajistíme, že v oblasti bezpečnosti dosáhneme nejvyšší možné úrovně.
<P>
Buďme zcela upřímní. Jaderné elektrárny tu v budoucnosti mít budeme, ať už dnes o této otázce rozhodneme jakkoli. Z mého pohledu je nezbytné, abychom mohli položit základ pro navýšení počtu jaderných elektráren. Musejí být spolehlivé a veřejné mínění k nim musí mít důvěru, avšak - což je ještě důležitější - ve správě jaderné energie je třeba nastolit jednoznačnou a reálnou míru bezpečnosti, kterou potřebujeme i ve všech ostatních činnostech.
<P>
Stávající pravidla jsou dobrá a přísná, my však chceme podpořit jejich soudržnost, a to je pokrok. Chtěl bych vám poděkovat za spolupráci a za dnešní rozpravu. Domnívám se, že jsme dosáhli lepšího výsledku, a věřím, že Rada toto stanovisko vezme na vědomí.
<SPEAKER ID="180" NAME="Předsedající">
Rozprava je ukončena.
<P>
Hlasování se bude konat ve středu, 22. dubna 2009.
<P>
Písemná prohlášení (Článek 142)
<SPEAKER ID="995" NAME="John Attard-Montalto  " AFFILIATION="PSE">
písemně. - Chtěl bych se zaměřit na stav životního prostředí v maltském zálivu Marsaxlokk. Nejmalebnější přístavní městecko na Maltě bylo zpustošeno stavbou elektrárny. Ta má zdravotní důsledky pro obyvatele regionu, především pro ty, kteří bydlí přímo v Marsaxlokku. Nyní se v zálivu plánuje spalovna odpadu a místní obyvatelé budou opět vystaveni dopadům ekologické noční můry. Kromě toho nelze odhadnout míru zdravotního rizika.
<P>
Působil jsem jako právník v soudním případě, jehož cílem bylo zabránit výstavbě elektrárny v zálivu, a ve svém postavení jsem byl schopen dokázat, že látky vypouštěné do ovzduší nejsou zcela vstřebávány do atmosféry. Zjistil jsem, že některé z nich jsou příliš těžké, nemohou se tedy vypařit a padají na zem v blízkém okolí elektrárny. Na dlaždicích v otevřeném prostoru se objevovaly viditelné skvrny od látky rezavé barvy. Prokázalo se, že skvrny jsou způsobeny látkami vypouštěnými do ovzduší. Co se stane, až se po spuštění spalovny odpadu zvýší množství látek vypouštěných do ovzduší?
<SPEAKER ID="181" NAME="Vladimir Urutchev  " LANGUAGE="BG">
S téměř šestiletým zpožděním je Evropská unie nyní nadosah přijetí směrnice o jaderné bezpečnosti, která je významným politickým dokumentem pro jadernou energetiku v Evropě, jež je nyní zdrojem téměř jedné třetiny dodávek energie v Evropské unii.
<P>
Členské státy mají výhradní právo rozhodnout, zda budou spoléhat na jadernou energii. Některé státy tento druh energie přijímají a jiné jej odmítají, pro všechny je však stejně důležité, aby v jaderné energetice byly uplatňovány nejvyšší možné bezpečnostní normy.
<P>
Uvítal jsem skutečnost, že základní bezpečnostní principy Mezinárodní agentury pro atomovou energii jsou součástí směrnice. Nejlepší postupy v oblasti bezpečnostních norem v jaderné energetice se díky tomu nedílně začlení do evropských právních předpisů, jimiž se členské státy musí řídit. Nedostatek obecně uznávaných bezpečnostních požadavků v oblasti jaderné energetiky dal v nedávné minulosti vznik situaci, kdy státům, které se připojily k EU, byla vnucena politická řešení jejich jaderné energetiky, která nyní nejsou v souladu s cíli EU omezit změnu klimatu a zabezpečit dodávky energie.
<P>
V době, kdy se v EU buduje řada nových jaderných elektráren, je včasné přijetí směrnice o jaderné bezpečnosti nejen oprávněné, ale i nezbytné, neboť obyvatelům Evropy zaručí bezpečnost a klid.
