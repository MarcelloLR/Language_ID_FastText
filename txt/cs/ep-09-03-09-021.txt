<CHAPTER ID="021">
Akční plán Komise na zřízení integrovaného rámce vnitřní kontroly (krátké přednesení) 
<SPEAKER ID="195" NAME="Předsedající">
Dalším bodem je krátké přednesení zprávy (A6/022(2009) paní Staunerové jménem Výboru pro rozpočtovou kontrolu o akčním plánu Komise na zřízení integrovaného rámce vnitřní kontroly.
<SPEAKER ID="196" NAME="Gabriele Stauner" LANGUAGE="DE">
Paní předsedající, pane komisaři, dámy a pánové, zásada účinné vnitřní kontroly je jednou z nejdůležitějších rozpočtových zásad, kterou musí Komise dodržovat při plnění rozpočtu a využívání fondů. Evropský účetní dvůr a Evropský parlament po celá léta žádaly o účinnou a efektivní kontrolu rozpočtových zdrojů a Evropský účetní dvůr učinil řadu pokusů a návrhů, především ve snaze zajistit, aby Komise tyto prostředky využívala vhodně a hospodárně. Avšak Evropský účetní dvůr nebyl celé roky schopen dát Komisi kladné prohlášení o věrohodnosti účetnictví. Připomenu této sněmovně jen události spojené s nesrovnalostmi v provádění programu Leonardo před několika lety a některé další podporované oblasti, které byly vždy náchylné k nesrovnalostem, a možná i k podvodu.
<P>
Komise v roce 2006 přijala akční plán integrovaného rámce vnitřní kontroly, opět s cílem získat od Evropského účetního dvora kladné prohlášení o věrohodnosti účetnictví. Jak je uvedeno v naší zprávě, Komise vynaložila bezpochyby velké úsilí, aby vytvořila tento akční plán. Parlamentu je přesto vcelku jasné, že provádění opatření za plánem daleko zaostává. Komise musí tudíž značně urychlit realizaci navržených opatření, aby byly v dohledné době patrné pozitivní výsledky z výroční zprávy Evropského účetního dvora a aby členové Evropského parlamentu mohli s čistým svědomím udělit absolutorium v souvislosti s plněním rozpočtu.
<P>
Nechci teď zacházet do podrobností stále ještě neuspokojivého provedení opatření, ale dovolila bych si zdůraznit, že s vzhledem k tomu, že v souvislosti s balíčkem pro hospodářskou obnovu byla téměř všechna kritéria významně uvolněna, mimo jiné v zájmu poskytování rychlé pomoci, jsou účinné kontrolní činnosti teď ještě potřebnější. Zmíním jen plánované uvolnění ve strukturálních fondech a významné změny ve stanovených zásadách způsobilosti pro financování, pokud jde o Evropský fond pro přizpůsobení se globalizaci.
<P>
Víme ovšem, že veškerá podpůrná opatření, především v oblasti strukturálních fondů, jsou prováděna v úzké spolupráci s členskými státy, což je zcela zásadní v tom smyslu, aby byla zajištěna platnost výdajů, na druhé straně je to však také zdrojem značných problémů při kontrole ze strany Komise.
<P>
Víme už dávno, že Komise k těmto kontrolám v členských státech nemůže přistupovat tak, jak by možná sama chtěla a jak je stanoveno v rozpočtových zásadách a v záměrech Evropského účetního dvora. Parlament velmi těžko získává konečnou představu, zejména v případě výročních shrnutí a prohlášení o správě prostředků na vnitrostátní úrovni, které nám Komise předložila poprvé 15. února 2008, neboť příslušné dokumenty postrádají jednotná kritéria.
<P>
Proto se v naší zprávě, která byla ve Výboru pro rozpočtovou kontrolu rovněž jednomyslně přijata, požaduje, aby byl vyvíjen soustavný tlak na členské státy, aby poskytovaly údaje, které jsou úplné a zároveň srozumitelné. Pevně doufám, že Komise bude i nadále dbát na to, aby byl v budoucnu rámec vnitřní kontroly zaveden. Děkuji vám.
<SPEAKER ID="197" NAME="Jacques Barrot">
místopředseda Komise. - (FR) Paní předsedající, děkuji paní Staunerové za její zprávu a Parlamentu za konstruktivní dialog, který vedeme od doby, kdy se Komise odhodlaně postavila k akčnímu plánu pro absolutorium směřujícímu ke kladnému prohlášení o věrohodnosti.
<P>
Komise si v této souvislosti uvědomuje, že prohlášení o věrohodnosti, které vydal Evropský účetní dvůr na rok 2007, je tím nejlepším, jaké kdy dostala. K tomuto zlepšení přispěl i akční plán. Je mi potěšením vám sdělit, že Komise předložila přijetí nejnovější zprávy o dosaženém pokroku na 3. února. Tak by mělo být možné, abyste přihlédli k této zprávě v usnesení o absolutoriu, jak to paní Staunerová žádala ve své zprávě.
<P>
Naše sdělení ze dne 3. února představuje první posouzení dopadu akčního plánu k 31. prosinci 2008. Dochází se v něm k závěru, že během volebního období současné Komise bylo dosaženo značného pokroku. Zmíním to v několika bodech.
<P>
Pokud jde o zjednodušení, vzrostl podíl rozpočtu vynaložený v souladu s jasnějšími a lépe použitelnými pravidly způsobilosti na 25 % rozpočtu. V rámci plánu hospodářské obnovy navrhujeme další zjednodušující opatření, především pro strukturální fondy.
<P>
Evropský účetní dvůr oznámil zlepšení týkající se přehlednosti a věrohodnosti ve výročních zprávách o službách Komise, vytvářených podle postupu číslo 3.
<P>
Komise posílila finanční opravy - postup číslo 11 ve strukturálních fondech -: v roce 2008 byla vrácena částka ve výši 1,5 miliardy EUR. Vrácená částka v roce 2007 byla pro srovnání 288 milionů.
<P>
Služby Komise stále ve větší míře využívají společné standardy pro kontrolní postupy, čímž zajišťují lepší sladění a sdílení výsledků. Pomáhá to snižovat administrativní zátěž a dovoluje to lépe využívat výsledků kontrol.
<P>
Musíme posílit zodpovědnost členských států ve sdílené správě - postup číslo 5 - a právě jsme podruhé obrželi výroční účetní souhrny. Komise bude v těchto činnostech pokračovat a spolu s dalšími iniciativami tak zajišťovat lepší kontrolní rámec.
<P>
Ve zprávě paní Staunerové se zdůrazňuje klíčová úloha pojmu "tolerovatelné riziko chyb" v naplňování budoucích zlepšení. Tento pojem má za cíl určit na politické úrovni přijatelnou rovnováhu mezi výsledky kontroly a jejími náklady. Je nasnadě, že nulová chybovost je nemožná, a zdá se logické, že se chybovost může lišit v závislosti na zkoumané oblasti.
<P>
Interinstitucionální diskuse o tomto pojmu probíhá na základě nedávného sdělení Komise. Místopředseda Kallas měl v lednu možnost diskutovat tuto otázku zde v Parlamentu. Rád bych na tuto iniciativu položil důraz, neboť umožní orgánu příslušnému pro udělení absolutoria lépe ohodnotit kvalitu řízení rizika přijatého Komisí.
<P>
V naší poslední zprávě se ukazuje, že Komise řadu činností dokončila. Evropský účetní dvůr provede vlastní posouzení dopadu různých opatření ve své výroční zprávě za rok 2008.
<P>
Děkuji paní Staunerové za její zprávu, která je výzvou k ještě většímu zdokonalení našeho účetního rámce.
<SPEAKER ID="198" NAME="Předsedající">
Tímto končí doba vyhrazená pro tento bod programu. Hlasování se bude konat zítra.
<SPEAKER ID="996" NAME="Louis Grech  " AFFILIATION="PSE">
písemně. - Tato zpráva, která má za cíl vnést do evropských výdajů více transparentnosti, účinnosti a odpovědnosti, je zatím nejvýznamnější než kdy předtím, co se týče plnění rozpočtu EU podle zásad řádné finanční správy. Potřebujeme skutečný závazek transparentnosti a účinných vnitřních kontrol, abychom mohli z našich politik a priorit vytěžit maximum. Navíc souhlasím s názorem, že pokud nemůže být opatření provedeno uspokojivě z hlediska nákladů a rizika, pak by mělo být přehodnoceno. V současné ekonomické situaci si nemůžeme dovolit žádné plýtvání nebo nepsrávné využívání evropských fondů. Je také třeba, aby zákonné požadavky orgánu byly méně složité. Je nutné zjednodušit administrativu a finanční zátěž žadatelů i příjemců v EU, zejména jestliže se řada složek zbytečné byrokracie ukázala jako překážka účinnému provádění politik. Nalezení správné rovnováhy je náročným úkolem.
