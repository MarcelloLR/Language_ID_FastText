<CHAPTER ID="021">
Uplatňování REACH (rozprava) 
<SPEAKER ID="274" NAME="Předsedající">
Dalším bodem na programu je otázka k ústnímu zodpovězení pro Komisi o předregistraci zavedených látek podle nařízení REACH - (B6-0490/2008).
<SPEAKER ID="275" NAME="Guido Sacconi">
autor. - (IT) Paní předsedající, dámy a pánové, nezaberu příliš mnoho vašeho času, protože toto téma je známé. Hovoříme o předregistraci chemických látek, předběžné fázi, fakticky první fázi při uplatňování REACH, což je velmi důležité. A sice proto, že to nabízí podnikům možnost získat právo na uplatnění přechodného režimu, jinými slovy, časově rozložit dobu určenou pro registraci látek. To je náročnější postup, který především, což je ještě důležitější, může vést k vytváření skupin podniků za účelem sdílení údajů. To znamená, že výrobci stejné látky mohou údaje předkládat společně.
<P>
Jak si všichni dobře uvědomujeme, obdrželi jsme informace o tom, že oproti původním předpovědím, na nichž byl systém REACH postaven, nejenže byl počet předregistrací vysoký, ale ve skutečnosti mnohem vyšší, než se předpokládalo. Bavíme se řádově o statisících, ale počet látek, jež byly předregistrovány, a komisař nám k tomu jistě poskytne přesná čísla, pravděpodobně přesáhl milionovou hranici. To pro nás představuje problém, neboť v souvislosti s tím vyvstává množství otázek o příčinách tohoto prudkého růstu, nebo dalo by se také říci fenoménu, který by dokonce mohl být pozitivní. Víme hlavně to, že tato lavina údajů, ačkoli jde teprve o předběžné základní informace, podrobila tvrdé zkoušce schopnost nově vytvořené Evropské chemické agentury v Helsinkách se s tím vyrovnat.
<P>
Naše otázka tedy zní přesně takto: chceme vědět, jak se tyto problémy řeší, jaká struktura byla vlastně vytvořena, zda to způsobilo problémy podnikům, které se jemně řečeno velmi obávaly, zda budou schopny dodržet lhůtu. Lhůta pro podání těchto předregistrací vypršela 1. prosince v 00:00 hod. Chtěli jsme také vědět, co o tom soudí Komise a jaké je její první hodnocení tohoto fenoménu a jaké problémy může docela dobře způsobit během příští fáze provádění tohoto nařízení.
<SPEAKER ID="276" NAME="John Bowis">
autor. - Paní předsedající, stejně jako pan Sacconi mohu být v této věci docela stručný. Byl to snad největší soubor informací, s jakým se tento parlament v posledních letech setkal. Je to jedna z největších akcí, do kterých se pustil, a z hlediska zdraví a bezpečnosti lidí má klíčový význam, protože ti s chemickými látkami přicházejí do styku, používají a konzumují chemické látky, jež mohou být rizikové či nebezpečné, a vyžadují proto zvýšenou opatrnost.
<P>
Proto jsme vytvořili REACH. Proto jsme zavedli postup předregistrace a následně postup schvalování. Proto nás znepokojuje, když se dozvídáme, že nabyl tak gigantických rozměrů, že tuto nově vzniklou agenturu téměř pohltil.
<P>
Pan Sacconi řekl, že si není jist přesným počtem předregistrací, ale soudí, že jich je přes milion. Mohu vám říci, že 1. prosince, kdy lhůta pro tento postup vypršela, přesáhl jejich počet 2 miliony. Bylo to 2 212 129 registrací z 65 655 podniků. V takovém rozsahu to probíhalo.
<P>
Otázka zní: proč tak mnoho? Odpověď, obávám se, je taková, že mnoha podnikům bylo doporučeno, aby přijaly preventivní opatření pro případ, že by později musely absolvovat ještě mnohem nákladnější postupy.
<P>
Ale v takovém případě otázka zní: byla Komise v září, kdy jsme obdrželi první výstražné signály, schopna se do toho vložit a poskytnout podporu? Domnívá se Komise, že postup registrace bude nyní přiměřený, a jakými opatřeními hodlá zajistit, že ostatní postupy této agentury budou probíhat hladce a účinně?
<SPEAKER ID="277" NAME="Günter Verheugen" LANGUAGE="DE">
Paní předsedkyně, dámy a pánové, chtěl bych poděkovat panu Sacconimu a ostatním autorům, protože jejich otázky mi umožňují podat Evropskému parlamentu zprávu o vskutku šokujících výsledcích postupu předregistrace v rámci REACH. Předregistrace chemických látek dostupných na trhu EU je prvním postupem v rámci REACH. Představuje nezbytnou podmínku pro prodloužené období registrace pro podniky, které tak bude trvat do roku 2018.
<P>
Období vymezené v nařízení REACH pro předregistraci začalo 1. června 2008 a skončilo 1. prosince 2008, jinými slovy, po uplynutí šesti měsíců. Při přijímání tohoto nařízení jsme předpokládali, že by se mohlo jednat o registraci přibližně 200 000 chemických látek. Ve skutečnosti ke konci období předregistrace bylo přesně 2 236 625 registrací. Několik tisíc společných přihlášek se v současné době ještě zpracovává a mohou toto množství ještě značně zvýšit.
<P>
Konečný počet zveřejní agentura v polovině prosince. Přirozeně, i my jsme si kladli otázku, jak je možné, že odhady, jež tvořily základ našeho nařízení, byly desetinásobně překonány. Odpověď je jednoduchá, bylo to přesně z toho důvodu, proč byl vyvinut REACH: protože jsme prostě nevěděli - protože nikdo přesně nevěděl - kolika látkami disponujeme.
<P>
Ukázalo se, že všechny zainteresované strany rozsah tohoto úkolu podcenily. Odhady byly prováděny s pomocí veškerých dostupných údajů získaných od členských států a průmyslové sféry. Přirozeně, když se ukázalo, že pracovní hypotéza byla chybná, vyvolalo to nejprve problémy. To bylo zcela nevyhnutelné. Podle nařízení REACH měla agentura v Helsinkách za úkol vytvořit formát pro předregistraci a zpřístupnit ho na svých internetových stránkách. Informační systém REACH a odpovídající formát pro předregistraci příslušných látek byl dán podnikům k dispozici včas, 1. června tohoto roku.
<P>
V průběhu října a listopadu podniky informovaly Komisi, že systém REACH provozovaný agenturou funguje v omezeném rozsahu, a někdy nefunguje vůbec.
<P>
Komise poté činnost agentury velmi pozorně monitorovala a projednala s ní zlepšení softwaru a dokonce i plán pro případ nouze. Po celé období předregistrace agentura všemožně usilovala o zlepšení výkonu a účinnosti informačního systému. Vzhledem k rychlému růstu počtu předregistrací v posledních týdnech - někdy až 100 000 předregistrací za jediný den - přijala agentura dodatečná technická opatření a zvýšila jeho kapacitu.
<P>
Tyto změny umožnily zlepšit dostupnost a zvýšit rychlost systému. Nebylo nicméně možné zcela se vyhnout pomalejší reakci v době provozních špiček pro mimořádně vysoký počet souběžných požadavků. Fakticky jde o to - a několik otázek s tím může být spojeno -, že téměř polovina všech přihlášek k předregistrací byla předložena v posledních dvou týdnech období předregistrace, tj. více než milion za poslední dva týdny.
<P>
Proto agentura doporučila, aby v případě potíží byly předregistrace prováděny mimo dobu špiček. Mimoto bylo podnikům doporučeno, aby používaly formát pro společnou registraci, což byla nejrychlejší varianta. V poslední fázi předregistrace zavedla agentura doplňkovou službu rychlých odpovědí po telefonu s cílem pomoci při jakýchkoli potížích. Díky tomuto opatření se doba reakce informačního systému REACH i přes vysoký počet přihlášek k předregistraci neustále zkracovala.
<P>
A konečně, teprve v úplně poslední den vyhrazený pro předregistraci byl použit připravený alternativní postup, který však bylo nutné použít jen v omezeném rozsahu, protože informační systém REACH nakonec až do samého konce fungoval tak, jak měl. Domnívám se, že nehledě na potíže, které se objevily, byly všechny zainteresované strany schopny své látky předregistrovat a že první realizační fáze REACH tak byla úspěšně dokončena.
<SPEAKER ID="278" NAME="Carl Schlyter">
jménem skupiny Verts/ALE. - (SV) Paní předsedající, chci poděkovat komisaři za jeho odpověď. Vzhledem k tomu, že počet přihlášek k předregistraci byl mnohonásobně vyšší, než jsme původně očekávali, myslím, že přesto můžeme říci, že většina věcí fungovala. Konec konců, přes to přese všechno zvládlo registraci provést 2,2 milionu osob - a z 65 000 různých podniků, jak uvedl pan Bowis. Bezpochyby je vlastně dobře, že jsme si uvědomili, jak velké množství chemických látek se používá. Může to vyvolat určitou nervozitu a pocit "lepší něco, nežli nic", což vede k tomu, že lidé provádějí registraci dokonce i přesto, že stejné použití už možná bylo zaregistrováno, atd. Nedokážeme však přesně říci, zda je to skutečně tak, dokud nebudeme vědět víc.
<P>
Vzhledem k uvedenému bych však chtěl položit ještě jednu otázku. V ostrém kontrastu s počtem těch, kdo své látky předregistrovali, máme jen nepatrné množství chemických látek na předběžném seznamu nejnebezpečnějších chemikálií. V současné době je jich jen 15, zatímco existuje 27 perzistentních, bioakumulativních a toxických látek a 800 dalších chemických látek, které by tam již měly být zařazeny. Představte si, že by například došlo k velmi rychlému nárůstu v této kategorii. Jak si povede Evropská agentura pro chemické látky, až od ní budou vyžadována rozhodnutí při budoucích činnostech v rámci REACH a s tím, jak se přibližujeme k příští časové lhůtě? Podle mého názoru, má-li být REACH úspěšný, je nutné podstatně zvýšit počet pracovníků Evropské agentury pro chemické látky. V opačném případě věřím tomu, že na konci příští fáze, až budeme potřebovat od Agentury rozhodnutí, nebude moci požadované rozhodnutí včas přijmout. Proto opravdu věřím, že musíme již v této fázi připravit vše potřebné pro podstatné navýšení rozpočtu Evropské agentury pro chemické látky.
<SPEAKER ID="279" NAME="Guido Sacconi">
autor. - (IT) Paní předsedající, nejprve bych rád komisaři poděkoval, protože jsem zjistil, že jeho odpovědi byly velmi přesvědčivé. Chápu zejména to, že v explozi předregistrací se očividně odráží důležitý aspekt této problematiky, jak sám řekl. Měli jsme problémy, protože REACH fungoval až příliš účelně a odhalil látky, které jsou vskutku neznámé a teprve se začínají objevovat.
<P>
Chtěl bych, pokud smím, položit otázku, která je možná předčasná, protože pravděpodobně dosud není možné, abychom měli odpovídající údaje a hodnocení této problematiky. Vždy jsme si přece mysleli, že tento systém by měl víceméně zahrnovat kolem 30 000 látek. Můžete s ohledem na počet předregistrací v tuto chvíli nebo v blízké budoucnosti vyčíslit, kolik látek bude prostřednictvím předregistrace do systému zaneseno? Tuto otázku kladu proto, že s ohledem na značný růst jejich počtu v současné době bychom se očividně měli zamyslet nad tím, jak budou probíhat následující fáze.
<SPEAKER ID="280" NAME="Günter Verheugen">
místopředseda Komise. - (DE) Paní předsedající, na otázku, proč došlo k tak obrovskému rozdílu mezi odhady a konečným výsledkem, neumím odpovědět. Nejsem ani vědec, ani správní úředník. Stejně jako vy všichni, i já jsem se spoléhal, že tyto odhady jsou přiměřeně přesné. Nikomu to však nechci klást za vinu, protože šlo skutečně o případ, kdy to nebylo možné vědět přesně. Kdybychom přesně věděli, se kterými látkami se denně setkáváme, nebyl by REACH ani nutný. A právě proto, že jsme to nevěděli, jsme REACH potřebovali.
<P>
V této souvislosti, tento první výsledek, o němž dnes diskutujeme, je velmi přesvědčivým důkazem toho, že tento projekt bylo nutné rozjet - vidím, že pan Sacconi přikyvuje -, je to skvělý důkaz toho, že toto nařízení, veřejností velmi ostře kritizované, bylo nakonec opravdu nezbytné.
<P>
Tato první fáze nemá za cíl rozšířit seznam rizikových látek. Cílem této fáze není ani povolovat to či ono. Cílem této první fáze je především zjistit, jaký je skutečný stav, a dát tak podnikům možnost využít výrobců, kteří provedli předregistraci látek, k zajištění dodávek těchto látek. Systém se bude, jak to předpokládá toto nařízení, postupně vyvíjet, a v průběhu tohoto procesu pravděpodobně poroste i seznam rizikových látek.
<P>
Je přirozeně otázkou, jaké problémy soustavné používání REACH přinese průmyslovým odvětvím. Budeme to velmi pozorně posuzovat na základě obdržených rozborů předregistrací. V současné době však ještě nelze říci, co přesně pro nás z tohoto velkého množství fakticky vyplývá. Potřebujeme k tomu ještě nějaký čas a navrhoval bych, že se vrátím buď do této sněmovny, nebo do výboru a budu vás o výsledku tohoto rozboru informovat a podám vám také přesnou zprávu o příštích opatřeních.
<SPEAKER ID="281" NAME="Předsedající">
Rozprava je ukončena.
