<CHAPTER ID="023">
Zvládání chřipky typu H1N1 (krátké přednesení) 
<SPEAKER ID="188" NAME="Předsedající">
Dalším bodem je zpráva paní Rivasiové jménem Výboru pro životní prostředí, veřejné zdraví a bezpečnost potravin o vyhodnocení opatření na řízení onemocnění chřipkovým virem typu A (H1N1) v období 2009-2010 v EU.
<SPEAKER ID="189" NAME="Michèle Rivasi" LANGUAGE="FR">
Vážený pane předsedající, všichni si pamatujeme, že chřipka typu H1N1 byla velikou událostí roku 2009. První případy tohoto onemocnění byly hlášeny již téměř před dvěma lety - dne 25. března 2009 - a WHO vyhlásila dne 11. června 2009 6. stupeň pohotovosti.
<P>
To, že WHO vyhlásila nejvyšší stupeň pohotovosti, spustilo v Evropě řadu opatření, včetně toho, že v několika členských státech byla zahájena očkovací kampaň, která nejenže byla velice nákladná, ale byla též přeceňována vzhledem ke známé závažnosti nemoci; ta, jak WHO vyhlásila v květnu 2009, byla mírná.
<P>
Co se týká závažnosti nemoci, způsobil tento typ chřipky v Evropě do konce dubna 2010 přibližně 2 900 úmrtí, jinými slovy mnohem nižší úmrtnost než sezónní chřipka, která způsobí ročně přibližně 40 000-220 000 úmrtí; tento počet úmrtí závisí na tom, zda se jedná o mírný rok, či o období mimořádné epidemie.
<P>
Podle nejnovější zprávy Evropského účetního dvora představovaly náklady ve Spojeném království zatím 1300 milionů EUR a více než 700 milionů EUR ve Francii.
<P>
Vyhodnocení řízení onemocnění chřipkovým virem typu H1N1 ukazuje, že odpověď v rámci Evropské unie a členských států byla odlišná. Já a mí kolegové, kterým bych chtěla poděkovat za jejich pozměňovací návrhy, jsme se tudíž snažili sestavit konstruktivní zprávu, která si klade za cíl obnovit důvěru evropských občanů v jejich zdravotnické instituce.
<P>
Zpráva je strukturována podle tří významných oblastí, kterými jsou spolupráce, transparentnost a nezávislost.
<P>
Co se týče spolupráce, chceme zdůraznit potřebu soudržnosti, efektivity, nezávislosti a flexibility. Budoucí plány prevence chřipky, například, musí být revidovány tak, aby zajistily větší soudržnost a efektivitu a byly samy o sobě natolik dostačující a flexibilní, aby mohly být v reálném čase přizpůsobeny nejnovějším dostupným údajům. Taková flexibilita by byla ušetřila velkou část zbytečně vynaložených veřejných nákladů. Zároveň je důležité jasně definovat úlohu a odpovědnost klíčových aktérů odpovědných za zvládání zdravotních rizik. Musí být přehodnocena definice pandemie, aby zahrnovala závažnost pandemie a nezohledňovala jen geografické rozšíření. Samozřejmě, WHO nás informovala, že to má pod kontrolou. Skupinový nákup očkovacích látek je jednou z možností, za předpokladu, že výrobci i nadále ponesou zodpovědnost za kvalitu, bezpečnost a efektivitu svých výrobků. Za žádných okolností nebude možné činit vlády odpovědné za vedlejší účinky očkovacích látek, které by měly být bezpečné.
<P>
Co se týká nezávislosti, zrychlené povolovací řízení zdůraznilo problém nedostatku dostupných vědeckých údajů. Výzkum v oblasti očkovacích látek a antivirových léčiv musí probíhat naprosto nezávisle na farmaceutických společnostech.
<P>
Co se týká transparentnosti, je třeba naprosté transparentnosti při posuzování léků používaných v případě ohrožení veřejného zdraví, spolu s plným přístupem k dostupným klinickým tesům. Všechna prohlášení o zájmech odborníků odpovědných za vyhodnocení musí být zveřejňována. Lituji jedné věci: byla bych dala přednost tomu, aby tyto odborníky prověřovaly agentury, které je najímají, ale tento pozměňovací návrh nebyl přijat.
<P>
Na závěr bych chtěla zdůraznit případy narkolepsie u dětí, které byly hlášeny z Finska a Švédska a ke kterým došlo poté, co byly tyto děti očkovány očkovací látkou společnosti GSK proti chřipce typu H1N1. Je třeba, abychom se těmto případům věnovali.
<P>
Tyto případy v první řadě jasně ukazují, že stále existují šedé zóny, a to jak v souvislosti se skutečnou toxicitou očkovacích látek a adjuvantů, tak v souvislosti s možnými riziky, která ještě ani sami výrobci neznají. Finsko pozastavilo použití těchto očkovacích látek do té doby, až budou k dispozici další informace. Toto není stanovisko Evropské agentury pro léčivé přípravky (EMEA), který se rozhodla, že dříve, než vydá jakékoliv stanovisko k omezení používání této očkovací látky, vyčká, než bude k dispozici více informací. Přála bych si, aby Komise zaujala stejné stanovisko jako Finsko. Je čas, aby ze zásady obezřetnosti konečně těžili pacienti, a ne, jako vždy, společnosti.
<SPEAKER ID="190" NAME="Anne Delvaux" AFFILIATION="PPE">
(FR) Vážený pane předsedající, jsme připraveni bojovat s pandemií v Evropě? Odpověď zní "ano, ale". Během událostí v období 2009-2010 jsme viděli, že každý členský stát jedná individuálně a velmi málo soudržně nebo dokonce solidárně.
<P>
Jako stínová zpravodajka k této zprávě se domnívám, že bylo nutné uvést tyto poznámky, ale že bylo především třeba jít ještě dále, postupovat konstruktivně a podniknout praktické kroky jménem našich občanů, kteří - což je třeba zmínit a domnívám se, že to je jeden z nejškodlivějších následků - bezpochyby ztratili jistou část důvěry, co se týká zpráv v oblasti veřejného zdraví.
<P>
Zpráva paní Rivasiové, o které budeme zítra hlasovat, tyto základní priority zohledňuje. Ty zahrnují systematické prohlubování spolupráce mezi členskými státy, efektivnější koordinaci s evropskými zdravotnickými institucemi, vyjasnění role evropských struktur pro zvládání rizika a posouzení strategií imunizace a komunikace, které byly realizovány v členských státech.
<P>
Proto se jedná o dobrou zprávu a já zpravodajce blahopřeji. Musíme však samozřejmě zajistit, aby nezapadla. To je odpovědností našich členských států, které mají nejvíce pravomocí v této oblasti, a mají proto velkou odpovědnost vůči našim spoluobčanům.
<SPEAKER ID="191" NAME="Csaba Sándor Tabajdi" AFFILIATION="S&amp;D">
(HU) Vážený pane předsedající, během pandemie chřipky v roce 2009 byly členské státy Evropské unie ty nejlépe připravené. Zároveň - a zde zcela souhlasím se svým předřečníkem - panoval naprostý nedostatek koordinace mezi členskými státy. To mohlo způsobit v mé zemi krizi v oblasti vnitřních záležitostí, i když bývalá socialistická vláda, která byla tehdy u moci, podnikla úspěšné kroky pro zvládnutí epidemie. Neexistuje ale žádné pravicové nebo levicové křídlo viru H1N1; proti tomuto viru musíme bojovat společnými silami. Zcela souhlasím s tou částí zprávy, kde se říká, že členské státy musí koordinovat obstarání očkovacích látek, vyměňovat si informace a vytvářet transparentnější prostředí. Informace si musíme vyměňovat nejen na základě geografického rozsahu epidemie, ale i na základě závažnosti epidemie a s ní související úmrtností. Pokud v tom uspějeme, můžeme v budoucnosti v této oblasti podniknout důležité kroky, aby...
<P>
(Předsedající řečníka přerušil)
<SPEAKER ID="192" NAME="Marina Yannakoudakis" AFFILIATION="ECR">
Vážený pane předsedající, před rokem jsem se já a zpravodajka neformálně setkaly se skupinou poslanců Evropského parlamentu, a to se společným cílem - udělat něco ve věci H1N1.
<P>
Jak setkání pokračovalo, poznala jsem, že se naše cíle shodují, ale že jsme zaujali odlišný přístup. Zpráva z vlastní iniciativy byla pro Parlament příležitostí k tomu, aby zahájil pozitivní opatření v přípravě na epidemii. Obávám se, že tato příležitost byla promarněna.
<P>
Ve zprávě je mnoho bodů, o kterých bychom mohli polemizovat. Navrhuje pro ECDC takovou roli, která není možná, což může vést k falešnému pocitu bezpečí. Co bylo potřeba, byl přístup založený na vlastním ponaučení a základ pro to, aby se na takovém přístupu dalo stavět. To, co jsme dostali, byla zpráva se jmény hříšníků; a já se obávám, že odradí mnoho zúčastněných stran. To, co jsme dostali, byla zpráva, která je spíše politická než praktická.
<SPEAKER ID="193" NAME="João Ferreira" AFFILIATION="GUE/NGL">
(PT) Vážený pane předsedající, jedno z ponaučení, které si máme vzít z problémů se zvládáním chřipky typu H1N1, je to, že musíme uznat, že část zemí potřebuje veřejný zdravotní systém a dále rozšířit služby v oblasti veřejného zdraví, které mohou zasáhnout do široké řady oblastí. Mezi tyto oblasti patří zhodnocení informací týkajících se doporučené medikace v případě zdravotní krize, zejména pandemie, a příprava a vyhodnocení vědeckých studií - nezávisle na farmaceutickém průmyslu - doporučených cílových skupin týkajících se účinnosti, bezpečnosti a poměru rizik a prospěšnosti u očkovacích látek a antivirových léčiv. Je též důležité posílit kapacitu pro zvládání rizik a předcházení jim a kapacitu pro výzkum a rozvoj v těchto oblastech a co se týká preventivních opatření v oblasti veřejného zdraví. Konečně je též důležité zlepšit spolupráci mezi různými vnitrostátními službami, a mezi takovými službami a odpovídajícími institucemi a organizacemi na mezinárodní i regionální úrovni.
<SPEAKER ID="194" NAME="Jaroslav Paška" AFFILIATION="EFD">
(SK) Vážený pane předsedající, v dubnu roku 2009 byl v Mexiku ohlášen první případ onemocnění prasečí chřipky u člověka. Za dva měsíce nato Světová zdravotnická organizace (WHO) vyhlásila pandemii chřipky.
<P>
Katastrofické scénáře, které předkládají zdravotnické instituce včetně Světové zdravotnické organizace a Evropského centra pro prevenci a kontrolu nemocí (ECDC), vedly k tomu, že se jednotlivé země začaly předhánět v tom, jak co nejdříve sehnat co nejvíce očkovacích látek pro ochranu svých občanů.
<P>
Podle doporučení WHO a ECDC i Slovenská republika zakoupila více než milion kusů očkovací látky, které byly dodány na začátku roku 2010. Když ale hlavní hygienik Slovenské republiky vyzýval občany, aby se nechali očkovat, vysmáli se mu, nikdo mu nevěřil. Nevěřili ani jemu, ani naší vážené evropské zdravotnické organizaci ECDC. V té době už všichni věděli, že virus H1N1 nepředstavuje takové riziko, jak se na začátku zdálo. Pouze WHO a ECDC stále zarytě mlčely.
<P>
Nenastalo žádné přehodnocení celé situace, nepřišla žádná doplňující doporučení, prostě nic...
<P>
(Předsedající řečníka přerušil)
<SPEAKER ID="195" NAME="Anna Záborská" AFFILIATION="PPE">
(SK) Ráda bych poděkovala paní Rivasiové za vyčerpávající zprávu. Odkryla slabá místa systémů zdravotní bezpečnosti, a to nejen na evropské, ale i na světové úrovni.
<P>
Zpráva též obsahuje dlouhý seznam opatření, která by měla být přijata, aby se situace z let 2009-2010 neopakovala. To, k čemu došlo při vyhlášení pandemie chřipky typu H1N1, je skandální.
<P>
Členské státy Evropské unie včetně Slovenska utratily stovky milionů eur, aby byly schopné ochránit své občany před neexistující hrozbou. Bylo by zajímavé zjistit, komu to přineslo prospěch. Ale i to, kdo za situaci, která vznikla, nese zodpovědnost.
<P>
V předložené zprávě jsem postrádala jediné: návrh, jak do systému zdravotní bezpečnosti začlenit osobní zodpovědnost. A to proto, že na alibismus se sice neumírá, ale šíří se rychleji než chřipka.
<SPEAKER ID="196" NAME="Åsa Westlund" AFFILIATION="S&amp;D">
(SV) Vážený pane předsedající, myslím si, že my všichni souhlasíme s tím, že bylo matoucí, když v různých členských státech existovala různá doporučení. Ve Výboru pro životní prostředí, veřejné zdraví a bezpečnost potravin jsme například měli možnost uvítat švédského ministra - který byl v té době úřadujícím předsedou Rady - a jednat s ním o tomto tématu týž den, kdy nás navštívil ředitel Evropského střediska pro prevenci a kontrolu nemocí, a to, co nám tito hosté říkali, se od sebe naprosto odlišovalo. Jeden z nich doporučoval očkovat děti, druhý tvrdil, že očkování může být pro děti nebezpečné.
<P>
To je pro rodiče, kteří hledají spolehlivé informace, velice matoucí a protiřečící. A existuje také mnoho zásadních rozdílů v tom, jak tento problém členské státy prakticky řešily. V mé zemi byla po očkovacích látkách velká poptávka, což vedlo až velice chaotickým situacím před očkovacími centry. Ve zdravotnických centrech, která byla otevřená, tato očkovací látka scházela a ve zdravotnických centrech, která byla zavřená, byly velké zásoby očkovací látky. Je třeba, abychom se více zaměřili na provádění jako takové.
<SPEAKER ID="197" NAME="Zuzana Roithová" AFFILIATION="PPE">
(CS) Pane předsedající, dnes můžeme tzv. po bitvě hodnotit, že tisíce miliard eur vydané na boj proti chřipce H1N1 byly nepřiměřeně vysoké vzhledem ke skutečné závažnosti chřipky. Jako lékařka považuji za velmi poučné, že v Polsku, kde vláda nepodlehla tlaku a nepřistoupila na celostátní očkování, nebyla úmrtnost vyšší než v zemích s vysokou proočkovaností. Blahopřeji paní Rivasiové k přínosné zprávě a přála bych si, aby se z ní členské státy a všechny mezinárodní organizace poučily, zejména aby nakupovaly léky společně, ale hlavně aby zlepšily způsob hodnocení epidemiologických údajů a vrátily hodnověrnost doporučením určeným občanům v Evropské unii.
<SPEAKER ID="198" NAME="Edite Estrela" AFFILIATION="S&amp;D">
(PT) Vážený pane předsedající, pochybnosti týkající se očkovací látky proti chřipce typu H1N1 zde již byly zmíněny. Je přirozené, že veřejnost by měla klást otázky a být poněkud podezřívavá, protože v roce 2009 probíhala ve všech členských zemích propagační kampaň, do očkovacích látek se investovalo ve velkém měřítku a Světová zdravotnická organizace vyhlásila pandemii, a pak se zdálo, že se situace zcela obrátila. Jinak řečeno, v roce 2010 se o chřipce typu H1N1 téměř nehovořilo. Je tudíž přirozené, že se veřejnost ptá, zda jsme zpanikařili nebo zda jsme toto onemocnění nebrali dostatečně vážně. Otázka zní ...
<P>
(Předsedající řečníka přerušil)
<SPEAKER ID="199" NAME="Karin Kadenbach" AFFILIATION="S&amp;D">
(DE) Vážený pane předsedající, vážená paní komisařko, dnes se můžeme považovat za šťastlivce, protože se epidemie nerozšířila tak, jak jsme se obávali, nevyžádala si více životů. Každé jednotlivé úmrtí je dostatečně tragické.
<P>
Ráda bych poděkovala těm, kteří do této rozpravy přispěli. Rozprava odrazila situaci v EU velice jasně: zkušenosti jednotlivých členských států se velice liší. Máme odlišné zdravotnické systémy. Struktura a poskytování zdravotní péče je vnitrostátním tématem, ale v případě epidemie či pandemie je třeba, abychom spolupracovali na evropské úrovni. Jak vidíme, musíme se ještě mnoho naučit a mnohé v řadě oblastí doplnit.
<P>
Jak zde dnes bylo nejednou zmíněno, musíme v každém případě získat zpět důvěru veřejnosti. Zvládání nákazy chřipkou typu H1N1 ukázalo, že jsou zde nedostatky. V budoucnosti je potřeba lepší koordinace.
<SPEAKER ID="200" NAME="Maria Damanaki">
členka Komise. - Vážený pane předsedající, ráda bych poděkovala zpravodajce, paní Rivasiové, za zprávu, která představuje hodnotný přínos pro naše úsilí poučit se z pandemie roku 2009. Souhlasím s vámi, že se z této pandemie musíme poučit a že také musíme kriticky zhodnotit naši reakci. Abychom zajistili ochranu evropských občanů proti takovým hrozbám pro veřejné zdraví, musíme zlepšit naši připravenost a plánování s cílem zvládnout podobné zdravotní přeshraniční hrozby.
<P>
EU již sestavila nezávislou kapacitu a expertizu týkající se pandemie chřipky. Jen na poli samotného výzkumu Evropská komise od roku 2000 finančně podpořila více než 50 projektů týkajících se chřipky, což představovalo investici ve výši 150 milionů EUR. Naše agentury, Evropské středisko pro prevenci a kontrolu nemocí a Evropská agentura pro léčivé přípravky, poskytovaly odborné rady během pandemie Unii a jejím členským státům.
<P>
Kromě toho útvary Komise aktivně podporovaly členské státy ve zvládání této hrozby prostřednictvím Výboru na ochranu zdraví EU. Musím nicméně připustit, že spolu se zprávou Parlamentu různá hodnocení naší reakce ukázala řadu nedostatků a výzev, které je třeba řešit.
<P>
To zahrnuje nákup očkovací látky proti pandemii chřipky, nutnost lépe koordinovat strategie očkování, potřebu větší flexibility našich plánů týkajících se přípravy a nutnost lépe komunikovat s veřejností. Komise s podporou vědeckých agentur a spolu s členskými státy, protože se jedná o sdílenou odpovědnost se členskými státy, je odhodlána v těchto otázkách pokročit.
<P>
Tyto výzvy budeme řešit prostřednictvím dvou iniciativ. Zaprvé, Komise před koncem tohoto roku představí iniciativu o zdravotní bezpečnosti, která posílí naše koordinační kapacity, a za druhé, Komise též zahájí mechanismus společného nákupu očkovacích látek proti pandemii chřipky a antivirových léčiv pro ty členské státy, které se budou chtít připojit. To posílí solidaritu v rámci EU zaručením minimální úrovně spravedlivého přístupu k očkovacím látkám. To by též posílilo naši kupní sílu, abychom získali lepší smluvní podmínky.
<P>
Komise vítá podporu, kterou zpravodajka takovým iniciativám vyslovila. Komise má též v plánu financovat další výzkum v oblasti behaviorálních aspektů a komunikačních strategií, zejména s cílem zlepšit doplnění nejnovějších informací o očkovacích látkách.
<P>
Nakonec co se týká otázek transparentnosti a nezávislosti, které byly vzneseny, domníváme se, že jsou velice důležité a já si skutečně myslím, že zde musíme něco udělat. Komise a příslušné agentury budou pracovat společně, aby zlepšily naše postupy prohlášení zájmu a možných konfliktů zájmu.
<P>
Domníváme se, že je třeba, abychom pokračovali směrem ke společnému cíli zajistit, že jsme lépe připraveni ochránit naše občany před budoucími hrozbami pro veřejné zdraví.
<SPEAKER ID="201" NAME="Předsedající">
Rozprava je ukončena.
<P>
Hlasování se bude konat v úterý 8. března v poledne.
<P>
Písemná prohlášení (článek 149)
<SPEAKER ID="201" NAME="János Áder" LANGUAGE="HU">
Nejdůležitějším poznatkem z dobře známého skandálu je, že důvěra občanů byla otřesena. Světová zdravotnická organizace falešně bila na poplach, což spolu s předpověďmi, které jen přiživovaly hysterii, nutily členské státy, aby přijaly kroky, které byly neadekvátní vzhledem k známé a prokázané závažnosti epidemie vyvolané virem typu H1N1. Nakonec následkem viru chřipky typu H1N1 onemocnělo a zemřelo podstatně méně lidí než na sezónní chřipku, přičemž jednotlivé země vynaložily neuvěřitelné částky z veřejných prostředků na to, aby získaly očkovací látky, které byly dvakrát až třikrát dražší než normální očkovací látky. Zde bych měl zmínit případ Polska: vláda obyvatelstvo proti viru chřipky typu H1N1 neočkovala, a přesto zde nebyla vyšší úmrtnost než v zemích, které své obyvatele očkovaly. To se odehrálo v situaci, kdy výrobce očkovacích látek i přes svůj nemalý zisk měl tu drzost odmítnout odpovědnost za vedlejší příznaky očkovací látky. To je naprosto skandální počin: využívat strachu občanů a jejich smyslu pro odpovědnost za jejich rodiny a blízké, a to jen z ubohé chamtivosti a lačnosti po zisku. Skutečnost, že svými nepodloženými varováními o pandemii WHO této situaci dokonce napomohla, vyžaduje ty nejráznější kroky. Musíme si z toho vzít ponaučení a EU musí být nezávislejší v případech, které vzbuzují podezření, že se jedná o podobnou epidemii jako chřipka typu H1N1. Poplach může koneckonců jednoho dne být namístě.
<SPEAKER ID="202" NAME="Sergio Berlato" LANGUAGE="IT">
Členské státy a evropské orgány provedly řadu nákladných opatření, které v mnoha případech byly zcela neadekvátní skutečné závažnosti chřipky typu H1N1. Podle odhadů Evropského střediska pro prevenci a kontrolu nemocí chřipka typu H1N1 v Evropě způsobila v roce 2009 přibližně 2 900 úmrtí. Tato čísla jsou mnohem nižší než oficiální odhady počtu úmrtí způsobených sezónní chřipkou a jsou dokladem mírné závažnosti viru chřipky typu H1N1.
<P>
Naléhavě tudíž vyzývám, aby byla této otázce věnována ta nejvyšší pozornost, aby Světová zdravotnická organizace (WHO) mohla provést přezkum s cílem nově definovat kritéria ohledně vydání celosvětového varování před pandemií, která nebudou zohledňovat jen zeměpisné rozšíření onemocnění, ale také jeho nakažlivost. Kromě toho analýza krizového řízení chřipky typu H1N1 ze strany EU podle mého názoru jasně ukazuje naléhavou nutnost rozšíření spolupráce mezi zdravotnickými institucemi členských států a evropskými orgány.
<P>
Konečně, proto, že se domnívám, že pro zajištění úspěchu nebo neúspěchu soudu je zásadní provést studie týkající se očkovacích látek a antivirových léčiv, které budou nezávislé na farmaceutických společnostech, zcela souhlasím s požadavkem zpravodajky ohledně zveřejnění jmen všech odborníků, kteří byli konzultováni evropskými zdravotnickými institucemi.
<SPEAKER ID="203" NAME="Jolanta Emilia Hibner" LANGUAGE="PL">
Když je třeba vyhodnotit rizika vzniku epidemie, mělo by se využít znalostí nezávislých odborníků, kteří nejsou ve spojení s farmaceutickými společnostmi. Nezávislost Evropské unie při hodnocení závažnosti chřipky typu H1N1 a s ní spojeného rizika je zásadní. Nesmíme se spoléhat jen na odborné studie financované farmaceutickými společnostmi.
<P>
Dalším nejasným prvkem je zrychlený postup používaný k uvedení na trh očkovacích látek proti chřipce typu H1N1, které nebyly dostatečně otestovány a prozkoumány. V roce 2009 farmaceutické společnosti hodnotily tento virus jako vysoce rizikový, a následně se ukázalo, že není nebezpečnější než běžná chřipka. Ale zpět k WHO, která v květnu 2009 vydala zprávu o tom, že virus není nebezpečný. Z důvodu protichůdných informací nicméně mnoho zemí podlehlo nátlaku a nakoupilo miliony drahých očkovacích látek, které nebyly použity a nyní se již použít nedají. Je třeba, aby orgány EU na poli zvládání nemoci a v přezkumu stávajících postupů byly transparentnější. Abychom posílili naši vyjednávací pozici v oblasti nákupu očkovacích látek, je též nezbytná rozsáhlejší a užší spolupráce mezi zeměmi.
<P>
Ráda bych poznamenala, že má země - Polsko - již od počátku byla příkladem toho, jak nepodlehnout panice a vymoci si záruku toho, že očkovací látky jsou bezpečné.
<SPEAKER ID="204" NAME="Bogusław Sonik" LANGUAGE="PL">
Práce na zprávě o vyhodnocení opatření na řízení onemocnění chřipkovým virem typu A (H1N1) v období 2009-2010 v EU trvala téměř jeden rok. Diskuse, která byla zahájena v Evropském parlamentu, skončila zprávou z vlastní iniciativy o prasečí chřipce, kterou vypracoval Výbor pro životní prostředí, veřejné zdraví a bezpečnost potravin a jež obsahovala body poukazující na etické a procesní nepravosti, ke kterým při boji s tímto onemocněním došlo.
<P>
Znepokojilo nás, jakým způsobem farmaceutické společnosti na veřejnosti prezentovaly problém prasečí chřipky, když uváděly, že virus je velmi nebezpečný a nakažlivý. Ukázalo se, že virus je mnohem méně nebezpečný než běžná chřipka. Počet úmrtí se zastavil na 2 900, zatímco odhadovaný počet případů úmrtí, který lze přičíst sezónní chřipce, ročně dosahuje 40 000.
<P>
Zpráva o vyhodnocení opatření na řízení onemocnění chřipkovým virem typu A (H1N1) v období 2009-2010 v EU požaduje, aby EU byla nezávislá, co se týká sestavení vlastního vyhodnocení závažnosti hrozeb a rizik, jež jsou s nimi spojena, spíše než aby se spoléhala na odborné výzkumy prováděné odborníky financované farmaceutickými společnostmi. Kritika rovněž patří pochybnému zrychlenému postupu použitému s cílem uvést na trh očkovací látky proti chřipce typu H1N1, aniž byly provedeny dostatečné testy a zkoušky.
<P>
Chci zdůraznit, že je nutná zvýšená transparentnost týkající se činnosti orgánů EU v oblasti řízení onemocnění, přezkum stávajících postupů a jejich změna směrem k větší flexibilitě a dále je třeba vyhnout se konfliktu zájmů mezi hodnotiteli a těmi, kteří přijímají rozhodnutí. Domnívám se, že výzva ke spolupráci mezi zeměmi s cílem posílit jejich pozici při nákupu léčiv je prioritou. Co se týká nákupu očkovacích látek, chtěl bych však zachovat princip dobrovolnosti.
<SPEAKER ID="204" NAME="Artur Zasada" LANGUAGE="PL">
Blahopřeji paní Rivasiové k dobře připravené zprávě. Souhlasím s tím, že je třeba vyvinout systém s cílem moci přesně určit rozsah rizika a závažnost viru s cílem vyvarovat se budoucích výdajů, které by byly nepřiměřené vzhledem k hrozbě. Velmi mne těší, že polská vláda v této otázce nepodlehla panice, či spíše účinnému lobbingu ze strany farmaceutických společností.
<P>
Domnívám se, že je zvláště důležité, aby odborníci a vědci, kteří vydávají stanoviska k potřebným nákupům léků či očkovacích látek, byli naprosto nezávislí na farmaceutických společnostech. Podporuji návrh zpravodaje, který se týká toho, aby s odborníky činnými ve farmaceutickém odvětví bylo možné jen konzultovat a aby byli vyloučeni z rozhodování. Musím s politováním poznamenat, že desítky milionů dávek v některých členských státech nebyly do dnešního dne použity. To vedlo k rozsáhlým finančním ztrátám, zatímco tyto finanční prostředky mohly být úspěšně využity smysluplnějším a účinnějším způsobem na ochranu zdraví evropských občanů.
