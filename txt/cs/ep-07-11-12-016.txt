<CHAPTER ID="016">
Jednominutové projevy k důležitým politickým otázkám
<SPEAKER ID="032" NAME="Kinga Gál" AFFILIATION="PPE-DE">
(HU) Minulý týden již potřetí zorganizovala Maďarská akademie věd světové vědecké fórum ve spolupráci s EU, organizací UNESCO a Mezinárodní radou pro vědu. Vědci a tvůrci politik z více než 60 zemí se zúčastnili tohoto světového vědeckého fóra, včetně 4 hlav států, generálního ředitele organizace UNESCO a Komise pro [...] (zvolání: "Omlouvám se, pane předsedo, ale takto nemohu dále pokračovat!")
<P>
Poté, co László Sólyom, prezident Maďarské republiky, doporučil ve svém projevu vytvoření světové organizace pro životní prostředí, vedení programu OSN pro životní prostředí oznámilo založení nové mezinárodní organizace. Na světovém fóru bylo doporučeno, aby parlamenty v co nejvíce zemích vytvořily institut komisaře zodpovědného za budoucí generace.
<P>
Hlavním posláním světového fóra je skutečnost, že věda a politika musí jednat společně, aby zastavily změny klimatu a ničení životního prostředí. Podle účastníků vznikl v Budapešti "vědecký Davos," jinými slovy, Budapešť nyní pro vědu znamená to, co Davos pro ekonomiku.
<P>
Další událostí v řadě bude v roce 2009 v Budapešti setkání ministrů pro vědu, vzdělání a finance z celého světa jako hlavní událost Roku tvořivosti. Ráda bych Komisi i vás požádala, abyste událost a myšlenku, která za ní stojí, podpořili, protože musíme bránit sami sebe a budoucí generace stejně jako životní prostředí a udržitelnost. Pane předsedo, děkuji za slovo.
<SPEAKER ID="033" NAME="Eluned Morgan" AFFILIATION="PSE">
Pane předsedo, jedním z největších problémů politiky EU je uplatňování. To platí zejména pro směrnice týkající se Lisabonu a změn klimatu.
<P>
Dne 4. ledna 2006 měla být ve všech členských státech zavedena směrnice o energetické náročnosti budov. To by vedlo k obrovským úsporám energie. Problémem však je, že pouze osm států oznámilo přechod včas. To znamená, že všechny následující státy nezavedly zákon, který samy podepsaly: Francie, Itálie, Belgie, Lucembursko, Velká Británie, Španělsko, Rakousko, Finsko, Švédsko, Estonsko, Lotyšsko, Polsko, Česká republika Slovensko, Maďarsko, Rumunsko, Řecko, Kypr a Malta.
<P>
EU ztratí svou důvěryhodnost a její snahy o snížení emisí uhlíku nebudou brány vážně, pokud se nebudeme řídit zákony včas. Naléhavě vás žádám, abyste sdělili členským státům, které jsem právě vyjmenovala, aby urychlily zavádění této důležité směrnice.
<SPEAKER ID="034" NAME="Cristian Silviu Buşoi" AFFILIATION="ALDE">
(RO) Bezpečnost italských občanů na území Italie spadá do výlučné soudní pravomoci italské vlády. Rumunská vláda se v žádném případě nemůže vměšovat. To, co rumunská vláda může učinit, a již také učinila, je spolupráce při poskytování veškerých informací potřebných pro zabraňování možné trestné činnosti páchané rumunskými občany.
<P>
Dosud italská vláda neměla žádnou strategii pro zlepšení situace Romů na svém území. Nejlepším důkazem je skutečnost, že italská vláda nepožádala o peníze z evropských fondů na integraci Romů, přestože bylo zřejmé, že Romové představují problém, který vyžadoval řešení již několik let.
<P>
Členské státy Evropské unie mají právo vypovědět občany, kteří páchají trestnou činnost, ale žádná ze zemí Evropské unie nemá právo vypovědět evropské občany, kteří by mohli být zločinci, aniž by spáchali čin zasluhující odsouzení.
<P>
Směrnice 38 z roku 2004 jasně vysvětluje tyto situace a vyhláška italské vlády náplň evropské směrnice překračuje.
<P>
Evropský parlament a evropští úředníci by měli zaujmout stanovisko ohledně vyhlášky 181 z 1. listopadu 2007 a požádat italský parlament o konečnou verzi zákona, který je po všech stránkách v souladu s obsahem evropské směrnice.
<SPEAKER ID="035" NAME="Mirosław Mariusz Piotrowski" AFFILIATION="UEN">
- (PL) Pane předsedo, bývalý francouzský prezident a hlavní tvůrce ústavní smlouvy, která byla odmítnuta v referendu ve Francii a Holandsku, Valéry Giscard d'Estaing uvedl, že reformní smlouva přijatá v Lisabonu není nic víc než pozměněná verze ústavní smlouvy, ze které byly odkazy na ústavu záměrně odstraněny.
<P>
Dovolte mi ocitovat jeho výrok: "především odvrátit hrozbu referenda tím, že odstraníme veškerá slova týkající se ústavy," konec citátu.
<P>
Právě tak se občané EU dozvěděli, že referendum o reformní smlouvě je hrozbou pro Evropu, a autoři této smlouvy připouští, že dochází k záměrným manipulacím, aby byli evropští občané podváděni.
<P>
Tato ostudná výpověď ukazuje, že referenda o smlouvě jsou potřebná, ale před jejich uspořádáním je třeba otevřené diskuze, v neposlední řadě ve fóru Evropského parlamentu. Naši voliči musí přesně vědět, co tento dokument opravdu představuje.
<SPEAKER ID="036" NAME="Věra Flasarová" AFFILIATION="GUE/NGL">
(CS) Dámy a pánové, při nedávném setkání s občany v České republice jsem byla upozorněna na to, že jsou zde lidé, kteří mají i nadále problémy s nedořešenou jednotnou legislativou v rámci členských zemí Evropské unie. Jedná se o posuzování úlev pro hendikepované občany při jejich cestách mimo vlastní stát. Již jsem letos na půdě Parlamentu hovořila o tom, že sjednocení legislativy, které by umožnilo lidem s různým stupněm tělesného a mentálního znevýhodnění obdržet jednotný dokument opravňující k úlevám v celé Unii, by přispělo k jejich snazšímu uplatnění práva na volný pohyb osob, a tím i širšímu zapojení do naší společnosti.
<P>
Dalším problémem, který zazněl z úst občanů a zaslouží si pozornost, je problematika časové délky výzev k předkládání projektů na čerpání finančních prostředků z Evropského sociálního fondu. Oceňuji, že peníze z fondu plynou k těmto potřebným, ale stihnout zpracovat a předložit projekt od začátku výzvy do její uzávěrky v termínu je podle názoru organizací zastupujících občany s hendikepem i pro zdravého člověka někdy až nadlidský výkon, natož pro občany se zdravotním postižením. Vím, že navrhovaná reformní smlouva Evropské unie lépe zohledňuje postavení osob zdravotně postižených, ale nevyřeší vše. Je tedy nutné zamyslet se nad tím, zda si tito lidé nezaslouží naši větší pozornost. Kde je hranice mezi zdravým a nemocným? Kdo pomoc přijímá a kdo ji poskytne? I my můžeme být jednou na druhé straně.
<SPEAKER ID="037" NAME="Bernard Wojciechowski" AFFILIATION="IND/DEM">
- (PL) Pane předsedo, polský tisk sdělil, že jména dvou polských žen byla opomenuta na památníku v Madridu připomínajícím oběti teroristického útoku dne 11. března 2004. Chybějící jména jsou Danuta Teresa Szpilaová a Alina Maria Bryková. Jejich rodiny se cítí dotčeny. Památník byl odhalen před osmi měsíci.
<P>
Byla rovněž vynechána jména přistěhovalců z Maroka a Rumunska. Proto se nyní ptám svých španělských kolegů: Byla tato chyba již napravena? Proč tato jména nebyla na památník napsána? Rád bych požádal také vás, pane předsedo, abyste o tuto záležitost projevil zájem a angažoval se v ní.
<SPEAKER ID="038" NAME="Dimitar Stoyanov" AFFILIATION="ITS">
(BG) Pane předsedo, poslanci a poslankyně, Ahmed Dogan, vůdce protiústavní strany turecké menšiny Hnutí za práva a svobody, která má mandát bulharské vlády, sdělil v noci před rozhodujícím kolem místních voleb, že obchodování s hlasy je v Evropě naprosto běžné. Tento ostudný výrok vyvolal oprávněnou zlobu bavorského ministra pro evropské záležitosti Markuse Soedera. V rozhovoru pro Die Welt Soeder požadoval, aby bylo provedeno vyšetřování a fondy EU se pro Bulharsko uzavřely.
<P>
Hnutí za práva a svobody je politickým dědicem turecké teroristické organizace. Ahmed Dogan byl jejím zakladatelem, za což byl odsouzen a vězněn jako terorista. Politická strana Ataka byla od samého začátku proti existenci této struktury podobné mafii, jejíž peníze jsou používány na obchodování s hlasy i pro ekonomické vydírání a diskriminaci bulharských občanů v jejich vlastní zemi.
<P>
Zastavení čerpání z evropských fondů se bude rovnat potrestání bulharských občanů díky politickým mafiánům. Proto je lepší zastavit samotného Dogana! Pokud považuje obchodování s hlasy za evropskou metodu, pak si dokážete představit, jak se čtyři zástupci Hnutí za práva a svobody dostali do skupiny liberálů zde, v Evropském parlamentu!
<P>
Tento Parlament by měl odsoudit protidemokratická prohlášení Ahmeda Dogana a ustanovit výbor pro vyšetřování průběhu posledních místních voleb a voleb do Evropského parlamentu v květnu tohoto roku. Děkuji vám.
<SPEAKER ID="039" NAME="Jaroslav Zvěřina" AFFILIATION="PPE-DE">
(CS) Dámy a pánové, definitivní rozhodnutí o vstupu devíti členských států Evropské unie do Schengenu přijali s radostí také občané České republiky. Kromě oficiálních změn v bezpečnostním systému a v ochraně hranic přinese volný pohyb zboží a osob také některé překvapivé komplikace. Na nedávné schůzce regionálních autorit jižních Čech, Bavorska a Horního Rakouska zmínili někteří experti, že novou překážkou na bývalých hranicích by se mohla stát tzv. bezzásahová zóna Šumavského národního parku. Některé turistické cesty z Bavorska končí totiž na hranicích oné bezzásahové zóny a přísné ekologické zákony nedovolují, aby na českém území pokračovaly. Naše hranice se Spolkovou republikou Německo a s Rakouskem byly v době nepříliš vzdálené součástí železné opony, která od sebe téměř neprodyšně oddělovala komunistické totalitní režimy a demokratický svět. Nyní se můžeme dočkat situace, kde místo železné opony bude lidi v našem regionu oddělovat zelená opona.
<SPEAKER ID="040" NAME="Bernd Posselt" AFFILIATION="PPE-DE">
(DE) Pane předsedo, prosím za prominutí, ale v předposlední intervenci bylo v německém překladu našeho jinak naprosto výborného tlumočníka uvedeno, že pan Soeder je bulharský ministr pro evropské záležitosti. Považuji za důležité zmínit, že ve skutečnosti je to bavorský ministr pro evropské záležitosti, což dokazuje, jak je důležité, že kromě audiovizuálních záznamů dostáváme i písemný zápis.
<SPEAKER ID="041" NAME="Předseda">
To bychom měli zaznamenat.
<P>
Pan Dincu má nyní slovo. Je přítomen?
<SPEAKER ID="042" NAME="Richard Corbett" AFFILIATION="PSE">
Pane předsedo, toto je rozprava dle postupu zvednuté ruky.
<P>
Jak se tomuto členu podařilo upoutat vaši pozornost, aniž by zde byl?
<SPEAKER ID="043" NAME="Předseda">
Chápu, že máte zájem na postupu zvednuté ruky, takže jste uspěl!
<SPEAKER ID="044" NAME="Kristian Vigenin" AFFILIATION="PSE">
Pane předsedo, rád bych zaměřil vaši pozornost na vzrůstající aktivitu krajně pravicových extremistických skupin, na jejichž činy často zapomínáme či je dokonce omlouváme.
<P>
Za necelý poslední měsíc jsme se stali svědky mnoha znepokojujících událostí. V říjnu skupina mladých Italů znesvětila památku holocaustu, když dávala hlasitě najevo svou přízeň Hitlerovi a koncentračnímu táboru v Dachau. Španělsko zažilo rasistické útoky proti přistěhovalcům v Barceloně a Madridu. Polovojenská garda v Maďarsku ukázala svou násilnickou tvář v Budapešti. V poslední době slýcháme krajně pravicové názory, které jsou v protikladu k základním evropským hodnotám a které zamořují politický život v Belgii a Itálii a ovlivňují politická rozhodnutí a politické dění.
<P>
Zvláštní pozornost bychom měli věnovat krajně pravicovému shromáždění, které se konalo minulý týden v Praze a které mělo snahu oslavovat protižidovské čistky z 9. listopadu 1938 známé jako křišťálová noc. Všechny tyto události se stávají součástí našeho každodenního života. Je na čase se probudit. My, poslanci Evropského parlamentu, bychom měli vést boj za zásady, které nás do této sněmovny přivedly: mír, demokracie, tolerance, spravedlnost a solidárnost. Dovolte mi zdůraznit, že přítomnost krajně pravicové politické skupiny na půdě tohoto Parlamentu dodává podporu extremistům v celé Evropě. Mou jedinou nadějí je, že zneužívání demokracie bude brzy zastaveno.
<SPEAKER ID="045" NAME="Marios Matsakis" AFFILIATION="ALDE">
Pane předsedo, je téměř jisté, že virus způsobující kulhavku a slintavku, které byly příčinou obrovských škod na britském hospodářství v létě loňského roku, unikl z laboratoře Pirbright v Surrey. Tato instituce je referenční laboratoří EU a předpokládá se, že bude naše zvířata chránit před nakažlivými chorobami a nestane se příčinou epidemií díky naprosté neschopnosti.
<P>
Během posledních dvou týdnů se tato laboratoř stává hlavní příčinou dalšího selhání. Vydává množství zmatečných a někdy protichůdných výsledků ohledně kulhavky a slintavky na základě vzorků zaslaných z Kypru. Toto očividně nezodpovědné chování má závažné důsledky pro stovky farmářů na ostrově. Kyperské úřady obviňují ze zmatků Evropskou komisi a občané jsou pochopitelně poněkud znepokojeni.
<P>
Dříve než laboratoř Pirbright udělá další nebezpečnou chybu, mohl byste požádat Komisi, aby tuto laboratoř vyškrtla ze seznamu referenčních laboratoří pro testování zvířat a nahradila ji důvěryhodnějším zařízením, již kvůli zemědělcům?
<SPEAKER ID="046" NAME="Mieczysław Edmund Janowski" AFFILIATION="UEN">
- (PL) Pane předsedo, rád bych připomenul téma, které nás nedávno znepokojovalo; konkrétně změnu z letního času na zimní (a následně zpět v březnu).
<P>
Říká se, že to přináší významné úspory díky nižší spotřebě elektrické energie. Zdá se mi, že to tak není, protože množství světla se v žádném případě nemění. Nemění se ani spotřeba elektrické energie na pouliční osvětlení, protože to je regulováno automaticky v závislosti na množství přirozeného světla.
<P>
Spotřeba elektřiny v průmyslových provozech se nemění. Jediná menší úspora vzniká díky spotřebě elektrické energie v domácnostech, ale musí se tisknout nové jízdní řády, vlaky jsou zastaveny, není to příjemné pro staré občany ani pro děti, dochází k narušení informačních systémů. Byl bych rád, pane předsedo, pokud by Parlament slyšel od Komise rozhodnou informaci, která by se týkala přínosů a ztrát způsobených touto změnou.
<SPEAKER ID="047" NAME="James Nicholson" AFFILIATION="PPE-DE">
Pane předsedo, rád bych sněmovnu upozornil na návrh Mezinárodní federace fotbalových asociací FIFA, řídícího orgánu fotbalu, aby bylo hráčům narozeným v Severním Irsku umožněno reprezentovat Irsko. Fotbalový tým Severního Irska má slavnou historii již po několik desetiletí a mnoho týmů bylo dobrých a porazilo mnoho velikých států Evropy. V této době čelilo Severní Irsko mnoha obtížím, stejně jako v posledních 30 letech, ale fotbal měl stále schopnost poutat lidi k sobě. A tak říkám federaci FIFA jasně: Pouštíte se na špatnou cestu, toto by Severnímu Irsku rozhodně nepomohlo při jeho snahách o budoucí rozvoj, zejména nyní, v době, kdy jsme věřili, že se vše vrací do normálního stavu.
<SPEAKER ID="048" NAME="Glyn Ford" AFFILIATION="PSE">
Pane předsedo, rád bych vznesl problém firmy Cadbury Schweppes, která v mém volebním obvodu právě oznámila, že hodlá zavřít svou továrnu v Keynshamu a přesunout výrobu do Polska, čímž se zruší 500 pracovních míst. Proti tomu se postavili britské i polské odbory, protože jsou přesvědčeni, že je to důkazem snahy firmy Cadbury Schweppes o co nejnižší náklady, protože lidé jsou ochotni akceptovat tu nejnižší nabídnutou mzdu.
<P>
Čokoláda se v Keynshamu vyrábí 250 let, a téměř 100 let ji vyrábí firma Cadbury Schweppes. Zanikne zde 500 pracovních míst, ale díky lavinovému efektu, který postihne subdodavatele, jich zanikne zhruba 1 500.
<P>
Cadbury Schweppes doufá, že získá evropské peníze na přemístění výroby. Naprosto podporuji evropské projekty na vytváření pracovních míst a doufám, že Komise bude v této činnosti pokračovat - ať ve Velké Británii, Polsku či jinde - ale peníze Evropské unie jsou určeny na tvorbu pracovních míst, ne na jejich přemísťování. Doufám, že Komise jasně pochopí, že nechceme, aby platila za zrušení těchto pracovních míst.
<SPEAKER ID="049" NAME="Czesław Adam Siekierski" AFFILIATION="PPE-DE">
- (PL) Pane předsedo, integrace EU prochází několika fázemi. Jako důsledek provedení Schengenské dohody se připojí další skupina zemí do prostoru, kde byla zrušena omezení a kontroly na hranicích. Vítáme tuto skutečnost, protože velká část polské východní hranice je nyní hranicí EU.
<P>
Vstup schengenských ustanovení v platnost zavazuje Polsko k provádění zvláštních kontrol na této hranici. Mám na mysli zejména hranici s Ukrajinou, zemí, která se stává důležitým partnerem EU od svého hospodářského a demokratického přechodu. Polsko a Ukrajina jsou spojeny dlouhou historií jako sousedé. Dnes potřebujeme zejména užší kontakt a spolupráci mezi našimi občany a našimi národy.
<P>
Musíme proto vytvořit vhodné podmínky a učinit přechod ukrajinsko-polské hranice co nejpohodlnější - to znamená hranice Ukrajina-EU - a udržet nezbytné administrativní požadavky a náklady co nejnižší. Neměla by to být hranice, která rozděluje, ale hranice sousedské spolupráce, která v budoucnu bude již pouze formální, poté, co se Ukrajina stane plnohodnotnou součástí EU - a doufejme, že se tak stane.
<SPEAKER ID="050" NAME="Viktória Mohácsi" AFFILIATION="ALDE">
(HU) Pane předsedo, dámy a pánové, ráda bych promluvila o situaci, která nastala v souvislosti s rumunskými Romy v Itálii. Je politováníhodné, že se musela stát taková tragédie, aby se Itálie rozhodla, což si každý vykládal rozdílným způsobem, osvětlit tento problém, který jsem na každém fóru opětovně předkládala nesčetněkrát.
<P>
Právě v této komoře jsem vždy zmiňovala nedostatečnou politiku pro intergraci Romů během přístupových rozhovorů s Rumunskem a Bulharskem. Pokud menšiny opouštějí rodnou vlast v naději na lepší život, to je také problém. Obrovským problémem pak je, že dochází k diskriminaci přímo na hranicích Evropské unie a určité menšinové skupiny jsou nuceny rodnou zem opustit.
<P>
Nastal čas, abychom vytvořili společnou strategii, kterou jsme odhlasovali v našem rozhodnutí v dubnu 2008 - tento Parlament hlasoval pro - ve kterém jsme žádali Komisi, aby naléhala na členské státy, aby strategii vytvořily. Rumunsko, Bulharsko, Maďarsko a Slovensko již strategii vytvořily a účastní se programu Desetiletí romské integrace.
<P>
Pokud nebudou pokyny z roku 2005 a rozhodnutí Parlamentu pro Komisi či další členské státy uspokojivé, musí být tento problém znovu projednán. Nepotřebujeme vytvořit pouze společnou strategii týkající se Romů, ale s ohledem na naléhavost vytvoření této strategie a její závažnost potřebujeme rovněž rychlé vytvoření takzvaného fondu EU v zájmu naprosté integrace Romů, zejména abychom zabránili jejich vyloučení ze vzdělávacího procesu.
<SPEAKER ID="051" NAME="Hanna Foltyn-Kubicka" AFFILIATION="UEN">
- (PL) Pane předsedo, dnes jsem měla hovořit o situaci v Barmě, ale informace, kterou jsem dostala, mě nutí zaměřit vaši pozornost opět na Rusko.
<P>
Během příprav na summit Evropské unie v Mafře se v ruském městě Kazani, 720 km od Moskvy, odehrávalo další kolo dlouhotrvajícího sporu mezi ruskými úřady a médii. Tentokrát byla v roli oběti Natália Petrovová, režisérka dokumentárních filmů zaměřených mimo jiné na Čečensko. V roli trýznitelů byli příslušníci místní policie v civilu.
<P>
Zatkli paní Petrovovou u ní doma před zraky jejích rodičů a malých dětí. Během zatčení ztratila vědomí, několikrát byla uhozena a popálena cigaretami. Probrala se na policejním ředitelství, odkud byla po několika hodinách propuštěna. Jedna z dcer novinářky rovněž utrpěla zranění jako její matka. Je toto stadndardní chování policie v demokratické zemi, která je členem Rady Evropy? Jsou tyto události patřičně zdůrazňovány na fórech, aby si Evropa uvědomila, co se v Rusku ve skutečnosti děje?
<SPEAKER ID="052" NAME="Pedro Guerreiro" AFFILIATION="GUE/NGL">
(PT) Rád bych využil zahájení plenárního zasedání Evropského parlamentu, abych vyjádřil naši podporu zaměstnancům společnosti Gestnave a Erecta, kteří zarputile a odvážně pokračují v boji za integraci do společnosti Lisnave. Tato integrace, pokud jí dosáhnou, je uskutečněním toho, co je ustanoveno dohodou podepsanou před 10 lety mezi Portugalskem a skupinou Mello v rámci restrukturalizace loďařského průmyslu na poloostrově Setúbal a co je rovněž zahrnutu v protugalském zákoníku práce.
<P>
Na závěr bych rád vyjádřil naši plnou podporu mnoha snahám, které zaměstnatnci společností Gestnave, Erecta a Lisnave během posledních let učinili, aby se domohli zákona a dosáhli spravedlnosti pro zaměstnance a budoucnost loďařského průmyslu v Portugalsku.
<SPEAKER ID="053" NAME="Avril Doyle" AFFILIATION="PPE-DE">
Pane předsedo, poslední volby v Irsku ukázaly, že podpora reformní smlouvy je extrémně nízká, když necelých 25 % bylo pro a 62 % bylo nerozhodnuto. Již tento týden legislativní návrh Komise pracovního programu pro rok 2008 uvádí, že práce budou pokračovat, aby firmám bylo umožněno zvolit si základ daně v celé EU.
<P>
Dr. Sean Barrett, docent ekonomie na Trinity College v Dublinu, dnes sdělil, že snížení sazby daně pro právnické osoby v Irsku z 50 % v 80. letech dvacátého století na 12,5 % o deset let později považuje za nejdůležitější politické opatření dosažené transformací Irska.
<P>
Návrh základu daně pro celou EU s nebezpečnou možností vybírat daně právnických osob dle prodejů založených na sazbě v každé zemi podkopává důvěru a přispívá ke zvyšujícímu se euroskepticismu v Irsku a je do značné míry nevhodný v kontextu ratifikace reformní smlouvy.
<P>
Proto žádám, aby byl tento problém Komisí neprodleně projednán. Měli bychom se soustředit na důležité části navrhované smlouvy a skutečné překážky na vnitřním trhu, ne poškozovat nové trhy, přicházející investice a budoucí ratifikaci smlouvy tím, že budeme pracovat na nerozumném, nevěrohodném, tedy nepřijatelném návrhu společného základu daně.
<SPEAKER ID="054" NAME="Předseda">
Komisař Figel je přítomen, takže si jsem jistý, že si vše dobře zaznamenal.
<SPEAKER ID="055" NAME="Anna Záborská" AFFILIATION="PPE-DE">
(SK) Letošní 17. listopad má pro české a slovenské občany stejný symbolický význam jako pro německé občany pád Berlínské zdi.
<P>
Před osmnácti lety padl v těchto zemích barbarský totalitní režim. Následně se Češi a Slováci opět stali součástí Evropy. 17. listopad je proto stále živé výročí, symbol důležitých událostí, které si je třeba stále připomínat. Spojená Evropa je založena nejen na porážce nacismu, ale i komunismu. A tak stejně jako opomíjení nacistických zločinů a nepotrestání zločinců představuje pro Evropu hrozbu, to samé platí o zločinech komunistického režimu.
<P>
Ráda bych zde připomněla odkaz papeže Jana Pavla II., jehož slavný výrok "Nebojte se!" byl důležitou ukázkou solidarity ve slovenském disentu. Ráda bych také zmínila prezidenta Reagana, jehož slova o říši zla z něho učinila i našeho prezidenta, i když jsme ho nikdy nevolili. Komunismus byl poražen odvahou žen a mužů; nespravedlnost ustoupila spravedlnosti. Svoboda je velký dar a já jsem ráda, že to dnes mohu prohlásit jako poslankyně Evropského parlamentu.
<SPEAKER ID="056" NAME="Csaba Sándor Tabajdi" AFFILIATION="PSE">
(HU) Převážná většina Evropského parlamentu byla oprávněně znechucena událostmi v Itálii, avšak skrývá se zde i velká přetvářka, dámy a pánové. Jako bychom nevěděli, že 3 - 4 miliony Romů žijí v Rumunsku v nevyhovujících podmínkách; jako bychom nevěděli, že v Evropě žije 12 milionů Romů. To je důkazem, že Evropská unie nemá politiku zaměřenou na menšiny, na menšiny původního obyvatelstva, na Romy, ani na menšiny migrantů.
<P>
Jsem potěšen a hrdý, že evropští socialisté v Itálii odsoudili princip kolektivní viny, a byl bych rovněž potěšen, pokud by má skupina učinila stejně v souvislosti s kolektivním hodnocením maďarské menšiny žijící na Slovensku.
<P>
Pane předsedo, velice rád bych na tomto zasedání Parlamentu požádal, aby v Evropském parlamentu byla ustanovena alespoň jedna osoba odpovědná za záležitosti menšin, aby se podvýbor pro lidská práva stal plnohodnotným výborem a aby se konečně začalo provádět určité pozorování, protože současný předseda je doopravdy nakloněný menšinám. Děkuji vám.
<SPEAKER ID="057" NAME="Milan Horáček" AFFILIATION="Verts/ALE">
(DE) Nedávno jsme byli svědky čtvrtého výročí zatčení Michaila Chodorkovského a Platona Lebeděva, který má srdeční probémy a trpí žloutenkou. Je nepřijatelné, aby tito dva muži zůstali ve vězení v sibiřském městě Čita v rozporu s ruskými zákony.
<P>
Z podvodných pohnutek byly jejich žádosti o předčasné propuštění, které ruské zákony umožňují, i přes dobré chování zamítnuty. Toto byl zcela určitě krok namířený na udržení opozice v pozadí před volbami příští rok.
<P>
Když naše skupina před dvěma týdny přijela do Moskvy, setkal jsem se s právníkem pana Chodorkovského Jurijem Schmidtem. Setkali jsme se i s dalšími přestaviteli memoranda, Garry Kasparovem a Grigorijem Javlinským, všichni potvrdili, že Yukos představuje politický problém. Proto žádám EU, aby se intenzívněji zabývala porušováním lidských práv během rozhovorů s Ruskem. Nejedná se o odplatu, ale o lidskost a spravedlnost.
<SPEAKER ID="058" NAME="Rodi Kratsa-Τsagaropoulou" AFFILIATION="PPE-DE">
- (EL) Pane předsedo, dámy a pánové, rád bych promluvil o tragické politické situaci v Libanonu a roli, kterou by EU měla urychleně začít hrát. Dnešek je typický pro tuto krizi, protože byla opět odložena volba prezidenta republiky.
<P>
Místní spory o moc, které Libanon sužují, jen prohloubily rozkol mezi politickými skupinami. Následkem toho jsou občané drženi jako rukojmí, hovoříme o riziku vypuknutí občanské války a celá oblast je velmi nestabilní.
<P>
EU, která je partnerem Libanonu, se řídí akčním plánem určeným politikou sousedství. EU a její členské státy přispívají ze 40 % na mezinárodní rozvojovou pomoc. Unie plní závazky posilovat mírové síly. To všechno však ztrácí smysl pokud nebude dosaženo národní dohody o odvrácení krize. Cesta vpřed je složitá, ne-li nemožná, díky nezdaru s prezidentskými volbami. Unie musí hrát roli schopného vyjednávače a podnítit skutečný dialog. Nemáme čas na rozmýšlení; nemůžeme jen čekat a pozorovat.
<SPEAKER ID="059" NAME="Gerard Batten" AFFILIATION="IND/DEM">
Pane předsedo, Evropský soud pro lidská práva nedávno učinil rozhodnutí s dalekosáhlými důsledky. Jednalo se o případ Sdružené společnosti strojvedoucích a topičů proti Velké Británii. Týkal se pana Jaye Leeho, který byl členem této společnosti a Britské národní strany. Pan Lee byl kvůli členství v Britské národní straně vyloučen z uvedené společnosti. Soud tento krok podpořil.
<P>
Britská národní strana je politická strana, jejíž kořeny spadají do neonacismu. I přesto je dle britských zákonů členství legální. Britská vláda připustila, že zákon o odborech musí být změněn, aby odbory mohly vyloučit členy, jejichž politické názory považují za nevhodné.
<P>
Odbory mají společně hájit zájmy svých členů na pracovišti, ne rozhodovat o tom, jaké politické názory jsou přípustné, či nepřípustné. Rozhodnutí soudu je tak dalším hřebíčkem do rakve britských svobod.
<SPEAKER ID="060" NAME="Toomas Savi" AFFILIATION="ALDE">
Pane předsedo, minulý týden nás šokovaly násilné střety mezi protestanty a policií v gruzínském Tbilisi. Skutečnost, že prezident Michail Saakašvili vyhlásil stav nouze, aby zabránil vzpourám a provedl tvrdý zákrok, je znepokojující.
<P>
Podle prohlášení zúčastněných neměly vzpoury nic společného s vnějšími vlivy, ale byly výrazem hluboké nespokojenosti s vládou.
<P>
Prezident Saakašvili vše dramatizoval, protože násilí není nejvhodnějším řešením oprávněných obav opozice. Prezident Saakašvili navíc prohlásil, že v lednu 2008 se budou v Gruzii konat prezidentské volby.
<P>
Neměli bychom tyto nepokoje přehlížet. EU Gruzii jako zemi určení v rámci evropské politiky sousedství poskytla radu týkající se změn režimu. Měli bychom se zeptat sami sebe, zda jsme učinili vše, co jsme mohli, abychom se vyhnuli krizi, a zda si navíc můžeme být jistí, že se situace nebude opakovat v některé z dalších zemí určení.
<SPEAKER ID="061" NAME="Tunne Kelam" AFFILIATION="PPE-DE">
Pane předsedo, na nedávném summitu v Mafře navrhla ruská strana založení instituce pro sledování situace týkající se lidských práv v zemích EU. Ruští zástupci schválili tento podnět jako politické opatření na vyrovnání přetrvávající kritiky EU ohledně zhoršujícího se stavu lidských práv v Rusku. Zmiňovaná instituce by byla financována Ruskem.
<P>
Myslím si, že vedení EU by se mělo v zásadě takovým snahám o zpolitizování problematiky lidských práv vyhnout. Je pravda, že existují určité přiměřené mechanismy ohledně dialogu o lidských právech mezi EU a Ruskem. Tyto mechanismy však bohužel nebyly přiměřeně používány, zejména kvůli nedostatečné odezvě Ruska na problémy přednesené EU.
<P>
Vycházíme-li z tohoto názoru, mohli bychom si představit, že příště bude prezident Ahmadínedžád trvat na založení Íránem financované instituce pro lidská práva a studia holocaustu na území EU. Jsem přesvědčen, že podobné snahy mohou pouze zdiskreditovat ušlechtilé důvody pro ochranu lidských práv.
