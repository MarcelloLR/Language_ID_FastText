<CHAPTER ID="017">
Spor mezi Airbusem a Boeingem před  WTO (rozprava) 
<SPEAKER ID="107" NAME="Předsedající">
Následuje rozprava k otázce k ústnímu zodpovězení položená Komisi Helmuthem Markovem jménem Výboru pro mezinárodní obchod. Týká se sporu mezi Airbusem a Boeingem před WTO. - B6-0155/2008).
<SPEAKER ID="108" NAME="Helmuth Markov" LANGUAGE="DE">
Vážená paní předsedající, vážená paní komisařko, dámy a pánové, obchodní spor mezi Evropskou unií a Spojenými státy americkými ohledně velkých letadel není běžným sporem, jako je tomu v jiných případech, kdy je WTO žádána o vyřešení. Tento spor vedl k největšímu a nejsložitějšímu řízení, které kdy bylo vedeno. Jde o obrovský střet zájmů.
<P>
Spojené státy americké kritizují způsob, jakým EU a členské státy mající účast na konsorciu EADS podpořily uvedení největšího letounu za posledních 20 let. EU naopak obvinila Spojené státy z poskytování skryté pomoci společnosti Boeing jako součásti obranných a leteckých projektů, na kterých se Boeing podílí. Dosud nevíme, jak orgán WTO pro řešení sporů rozhodne. Předpokládám, že rozhodnutí bude takové, že obě strany porušily platná pravidla WTO. Bez ohledu na výsledek tohoto případu je stále možné učinit některá doporučení.
<P>
Zaprvé, nadešel možná čas, aby se jak Boeing, tak Airbus začaly více spoléhat na své vlastní zdroje, než aby se opíraly o státní dotace a ponechávaly si pomoc a zisk pro sebe, přičemž by předcházely riziku prostřednictvím uspořádání společnosti. Z lepšího fungování a větší transparentnosti v leteckém odvětví by jistě měly prospěch všechny strany v oboru a také zákazníci.
<P>
To neznamená, že výrobci velkých letadel by již neměli získávat vůbec žádnou finanční podporu. Pouze bych rád zdůraznil. že je zapotřebí mít odpovídající vyrovnaný systém, který neupřednostňuje zájmy velkých společností, ale zohledňuje také některé důležité otázky, jako je například vytváření nových pracovních míst a ochrana životního prostředí spolu se zlepšováním bezpečnosti cestujících.
<P>
Zadruhé je v tomto ohledu důležitou skutečností, že v roce 2007 tisíce zaměstnanců Airbusu ztratily zaměstnání následkem restrukturalizace, která dle mého názoru nebyla nezbytná-došlo k ní po letech, kdy toto evropské konsorcium mělo obrovské zisky. To není způsob, jakým by vedení mělo řešit krize, zejména s ohledem na skutečnost, že to nebyli zaměstnanci, ale vedení, kdo selhal.
<P>
Zatřetí, existence orgánu WTO pro řešení sporů je významným krokem k vytvoření mezinárodního obchodního režimu, jelikož poskytuje spolehlivý návod v případě, kdy dojde k rozdílům v názorech plynoucích z různých výkladů dohod Uruguayského kola. Jeho rozhodnutí bude předáno také nám, bude to však dostačující řešení?
<P>
Začtvrté, je politováníhodné, že dohoda o obchodu s velkými civilními letadly mezi EU a USA z roku 1992 nebyla dostatečná k tomu, aby na jejím základě bylo sjednáno řešení namísto prostřednictvím soudu.
<P>
Zapáté, letecký průmysl v současné době čelí novým úkolům. Hospodářská krize a nárůst cen ropy mají mnohem drastičtější dopady na systém letecké dopravy než kdykoli předtím. Řešení musí být nalezeno velmi rychle, a možná nadešel čas, abychom místo konfrontace začali přemýšlet o spolupráci.
<P>
Zašesté, co se týká zadávání veřejných zakázek, můj osobní názor je takový, že by bylo vhodnější nezahrnovat plně tuto důležitou oblast hospodářství do systému WTO. V téměř všech národních hospodářstvích je zadávání veřejných zakázek důležitým katalyzátorem hospodářského rozvoje. Politici musí také mít v některých klíčových oblastech nějaký vliv, aby mohli se mohli podílet na vývoji společnosti.
<P>
Zasedmé, nastal čas, aby Spojené státy americké a EU pochopily, že pro politické vedení musí zůstat možnost činit opatření týkající se vývoje národního hospodářství, včetně zadávání veřejných zakázek a finanční podpory. Nicméně je také zapotřebí, aby prostřednictvím mechanismů transparentnosti a kontroly demokracie všichni dodržovali stávající pravidla.
<P>
Zaosmé, případ společnosti Boeing nám ukazuje, že žádná vláda by se neměla schovávat za tvrzení o údajných zájmech národní bezpečnosti s cílem podporovat svůj vlastní národní průmysl, nebo často zájmy několika málo silných lobbyistických skupin, na které je úzce napojena.
<P>
Zadeváté, tento spor představuje více než pouhý rozpor mezi EU a Spojenými státy americkými. Jedná se o další případ, ve kterém se ti, kdo sami sebe vykreslují jako zastánce volného obchodu, ustupují snahám o národní protekcionismus bez vlastního zájmu. Měli bychom se stranit obojího, jelikož tento způsob chování nevede k vytvoření lepších podmínek pro naše občany, ale pouze k diskriminaci a nečestné hospodářské soutěži opírající se o dumping.
<SPEAKER ID="109" NAME="Dalia Grybauskaitėová">
členka Komise - Vážená paní předsedající, chtěla bych reagovat a odpovědět na ústní otázku jménem pana komisaře Mandelsona, který se nemůže dnešního zasedání zúčastnit, jelikož se právě účastní dvoustranných jednání kola z Dohá.
<P>
Americkým sporem vedeným proti evropské podpoře společnosti Airbus a evropským sporem vůči americké podpoře společnosti Boeing se v současné době zabývá panel WTO, před kterým hájíme evropský právní postoj. Předložení prozatímních zpráv očekáváme na podzim nebo v zimě. Následující kroky určí výsledek tohoto sporu a související zájmy, které k němu povedou.
<P>
K otázce vlivu tohoto sporu na průmyslovou hospodářskou soutěž bychom rádi uvedli, že nevidíme žádný důvod, proč by přetrvávající spor mezi EU a USA před WTO ohledně podpory pro Airbus a Boeing měl mít dopad na schopnost evropského průmyslu vést vedle Spojených států amerických čestnou hospodářskou soutěž a ucházet se o veřejné zakázky.
<P>
Státní zakázky na dodávky tankerů spočívají v poskytování nejlepšího zařízení za co možná nejlepší cenu pro daňové poplatníky. Vzdušné síly USA rozhodly, že letadlo nabízené společností Northrop Grumman a EADS je kvalitnější než Boeing a nejlépe splňuje jejich požadavky. Otázka podpory Airbusu je v tomto hodnocení bezvýznamná. Spor vedený před WTO a zadání zakázky spolu nemají nic společného.
<P>
K reakcím Amerického vládního úřadu (GAO) bychom rádi uvedli, že výběr KC-45 společnosti Northrop Grumman americkými vzdušnými silami zůstává platný. Došlo k nepochopení ve smyslu, že Northrop Grumman a EADS North America přišly o zakázku a že Boeing zakázku získal. Zakázka Northrop Grumman a EADS North America zůstává v platnosti, ačkoli v režimu pozastavení prací, což práce plynoucí z této zakázky zdrží.
<P>
Americký vládní úřad přezkoumal vyhodnocovací proces vzdušných sil, nikoli však schopnosti letadla. Tento úřad nevyžaduje ani nenařizuje, aby došlo k přehodnocení zadání zakázky. Americké vzdušné síly a ministerstvo obrany uvedly, že KC-45 nejlépe splňuje požadavky amerických vzdušných sil. Americký vládní úřad se obrátil na vzdušné síly s žádostí o poskytnutí odpovědi týkající se kroků, které podniknou do 60 dnů od oznámení ze dne 18. června.
<P>
Obecně státní podpora letectví splňuje potřebu týkající se vysoké míry investic pro zajištění rozvoje odvětví velkých letadel. Názor Komise je takový, že státní podpora letectví na obou stranách Atlantiku musí být vyvážená, aby tak nedošlo ke zkreslení podmínek hospodářské soutěže. Pokud tomu tak je, může taková podpora přispět k inovaci, zlepšení bezpečnosti a vlivu letecké přepravy na životní prostředí. Je v zájmu leteckých společností a zákazníků, stejně jako vlád, aby v leteckém odvětví byla zachována vysoká úroveň hospodářské soutěže.
<P>
S ohledem na dvoustranné dohody z roku 1992 bychom vás rádi informovali, že navzdory několika snahám učiněných v dobré víře s cílem vyřešit spor přátelskou cestou, ke kterým došlo v minulých letech, se rozdíly mezi oběma stranami-americkou a evropskou-ukázaly příliš velké. Spojené státy popřely, že by společnosti Boeing poskytly jakoukoli pomoc, přičemž požadovaly, aby EU ukončila svou pomoc Airbusu. Z tohoto důvodu nebylo dosud možné stanovit spravedlivý a vyvážený základ pro sjednání dohody.
<P>
Dne 18. října 2007 Boeing veřejně odmítl nabídku Airbusu na hledání přátelského řešení. Měli bychom si rovněž uvědomit, že v současné předvolební atmosféře ve Spojených státech amerických nemusí být snadné takovéto vyvážené urovnání nalézt. Neočekáváme proto, že by byl spor v blízké budoucnosti vyřešen, tedy dříve než WTO rozhodne o obou případech, jak oAirbusu, tak Boeingu.
<P>
Ráda bych využila této příležitosti, abych poděkovala váženému panu poslanci Evropského parlamentu za jeho zájem a podporu tomuto případu, kterou prokázal ve svém ústním dotazu a navrhovaném řešení.
<SPEAKER ID="110" NAME="Georgios Papastamkos" LANGUAGE="EL">
Vážená paní předsedající, euro-atlantické hospodářské vztahy jsou pro obě strany výjimečně důležité. Každý obchodní spor by měl být urovnán nalezením transparentního a vyváženého řešení.
<P>
V tomto případě je očekávaným cílem zabezpečení spravedlivého slyšení obou stran a vyvážený přístup ke státní pomoci poskytované leteckému odvětví. Tato finanční pomoc je obzvláště důležitá pro podporu výzkumu, inovace a řízení životního prostředí a pro zlepšení bezpečnosti a účinnosti letecké přepravy.
<P>
Jednostranné odstoupení Spojených států amerických od dvoustranné dohody z roku 1992 je příčinou znepokojení, jelikož evropská státní pomoc je plně v souladu s literou a duchem této dohody.
<P>
Evropská strana je oprávněna poskytovat Airbusu finanční zdroje, které jsou omezené co do rozsahu, jsou vratné a bez dopadu na hospodářskou soutěž, narozdíl od zakázané a žalovatelné nevratné americké pomoci.
<P>
Jak víte, Unie učinila významné snahy pro dosažení urovnání záležitosti v dobré víře formou jednání. Nicméně dosud se nesetkala s odezvou. Vyzýváme proto Evropskou komisi k zachování nezlomného vyjednávajícího postoje, který by vedl k dlouhodobému urovnání této záležitosti za podmínek legitimní a vyvážené hospodářské soutěže.
<P>
Žádost Spojených států amerických o ukončení poskytování pomoci Airbusu jako podmínky pro pokračování jednání nespadá do přijatelného rámce pro urovnání sporu.
<SPEAKER ID="111" NAME="Erika Mannová" LANGUAGE="DE">
Vážená paní předsedající, vážená paní komisařko, dámy a pánové, je pouze jeden důvod, proč si přejeme vést tuto dnešní rozpravu, tj. velmi nepřátelské útoky z americké strany, jak ze strany Boeingu, tak z řad členů Kongresu, ohledně zadání zakázky uskupení Northrop Grumman/EADS. Cílem těchto útoků se dokonce stávají jednotlivé členské státy. To je důvod, proč zde vedeme tuto rozpravu a proč chceme dosáhnout usnesení, za něž budu velmi vděčná, jelikož my ve výboru jsme se o dosažení takového usnesení již dlouhou dobu snažili.
<P>
Nespokojenost americké strany spočívá v tom, že uskupení Northrop Gruman/EADS představilo lepší nabídku, kterou americké vzdušné síly ve veřejné zakázce upřednostnily před modelem Boeingu. Přitom se jedná o nejpřirozenější věc na světě. Jednáme s partnery z NATO, nikoli se zeměmi, které spolu pravidelně nespolupracují. Opíráme se o transatlantické partnerství, které je stvrzováno na každém zasedání na nejvyšší úrovni. V těchto třech uváděných oblastech Evropa od Američanů nakupuje čtyřikrát více, což svědčí o velmi intenzivním vzájemném "partnerství".
<P>
Chtěli bychom zde ujasnit, že Američané nemají absolutně žádný důvod k nespokojenosti. Nemusíme se opět zabývat podrobnostmi-jsem velmi vděčná, že paní komisařka a pan Papastamkos tak již učinili. Chceme zde dnes v zásadě vyjádřit politický protest-který mimochodem opakovaně ovlivňuje jednání WTO s americkou stranou, která neustále předkládá připomínky. Americkým vzdušným silám nemůže být dovoleno zadat zakázku mimochodem evropskému konsorciu v době, kdy WTO rozhoduje o daném případu. Je tedy zřejmé, že tyto dvě otázky jsou politicky propojené, nicméně paní komisařka má zcela pravdu, když poukazuje, že ve skutečnosti tyto dvě otázky spolu vzájemně nesouvisí.
<P>
Osobně bych chtěla poděkovat Komisi a členským státům, že opakovaně přikládají urovnání těchto skutečností velkou důležitost. Ráda bych také poděkovala svým kolegům za to, že konečně tuto záležitost projednáváme, a můžeme tak předložit usnesení. Doufám, že Američané nás tak vyslyší.
<SPEAKER ID="112" NAME="Mieczysław Edmund Janowski" LANGUAGE="PL">
Vážená paní předsedající, po dobu několika let funguje trh pro výrobu velkých letadel skutečně bipolárně. Vládnou mu Airbus a Boeing. Během posledních dvou let jsme přesto svědky šetření sporu mezi EU a USA ohledně dotací těmto dvěma obrovským koncernům, který provází Světovou obchodní organizace. Je zde v sázce spousta peněz a také - možná ještě důležitější věc - snahy o to, být hlavním hráčem na poli nejmodernějších technologií.
<P>
Spojené státy americké obviňují Airbus, že těží z výhod velkých dotací a výhodných úvěrů od vlád členských států EU. Slýcháme však také na evropské straně vážné připomínky týkající se velkých částek státní pomoci, kterých se dostává Boeingu ve formě daňových úlev poskytovaných státy Illinois, Kansas a Washington, stejně jako pomoci ze strany armády a NASA v rámci zadávání veřejných zakázek.
<P>
Obáváme se, že tento spor může vést pouze k Pyrrhovu vítězství. Obě společnosti těží ze státní pomoci, jejíž oprávněnost je sporná. Nesmíme nicméně zapomínat, že jsou jedinými světovými výrobci velkých přepravních letadel. Vzájemně si konkurují, musí však také spolupracovat, pokud chtějí využívat nejlepších řešení, v oblasti návrhů a technologií. To vše musí být činěno ve prospěch cestujících.
<P>
Zdá se mi, že při jednáních potřebujeme silnější partnerství a přátelštější atmosféru, jelikož jak pro Airbus, tak pro Boeing je na světovém trhu dostatek prostoru. Podle mých propočtů za dobu 15 let bude svět potřebovat okolo 36 000 moderních, bezpečných civilních letadel, z nichž zhruba 1 500 budou velké letouny. Je těžké s jistotou prohlásit, kdo vystoupí na úplnou špici, zda Boeing nebo Airbus, musíme si však rovněž uvědomit, že na tomto trhu se začíná prosazovat Rusko, které rovněž uplatňuje vládní dotace.
<SPEAKER ID="113" NAME="Jacky Hénin" LANGUAGE="FR">
Vážená paní předsedající, spor Airbusu a Boeingu vedený před WTO je pouze špatným vtipem. Američané se snaží stavět se převaze Airbusu jakýmkoliv možným způsobem, dokonce se uchylují k soudnímu způsobu řešení. Nicméně zatímco Airbus získal splatné finanční prostředky, Boeing se hroutí pod tíhou finančních prostředků z různých zemí, zejména pod obrovskou tíhou plynoucí z vojenského výzkumu. Proto je Dreamliner nejdotovanějším letadlem na světě.
<P>
To, co se v tomto případě skutečně skrývá za nečistou hospodářskou soutěží, je slabý dolar. Spojené státy spolu s Evropskou centrální bankou nesou v této záležitosti svůj podíl. Skutečnou otázkou tedy je, zda bude Airbus i nadále navrhovat a vyrábět své letouny v eurozóně. Odpovědět ano by znamenalo, že Evropská centrální banka bude lépe reagovat na potřeby průmyslu a nebude investičním bankám poskytovat nové úvěry bez záruky splacení. Odpovědět ano by znamenalo zřídit samostatný evropský veřejný fond, který by nahradil soukromé akcionáře EADS, kteří prokázali svou neschopnost vytvořit odpovídající průmyslovou strategii a nechránili jen své dividendy.
<P>
Nahrazení typu A320 letadlem nabízejícím 20%úsporu paliva bude možné, pouze pokud investoři přistoupí na druh financování, kterému se dosud brání. Evropa potřebuje silnou skupinu EADS ve 100% veřejném vlastnictví, pokud chce, aby průmyslová politika byla schopna poskytovat vlastní energeticky úspornou leteckou přepravu.
<SPEAKER ID="114" NAME="Syed Kamall" AFFILIATION="PPE-DE">
Vážená paní předsedající, každý rozumně přemýšlející člověk, který sleduje tyto dva případy před WTO, musí dojít k závěru, který vystihuje fráze "jeden za osmnáct, druhý bez dvou za dvacet". Boeing například dostává od americké vlády dotace přesahující rámec daný dohodou mezi EU a USA z roku 1992; Boeing získává dotace z programů NASA a od ministerstva obrany, těží z nekonkurenčních vojenských zakázek za přemrštěné ceny a rovněž z daňových úlev pro americké obchodní společnosti, čímž dochází k porušování předpisů WTO. Naproti tomu si Spojené státy stěžují, že Airbus dostává pomoc na výzkum a vývoj, granty na rozvoj svých výroben a úvěry za výhodných podmínek, že mu jsou odpouštěny dluhy spojené s výrobou velkých civilních letadel a rozvojovým financováním, že získává granty na výzkum a vývoj, a také, že Airbus získává nezákonné vývozní dotace.
<P>
Pozitivní je, že řada evropských leteckých společností si nadále objednává letadla Boeing a že americké ministerstvo obrany udělilo zakázku především na tanker EADS Northrop Grumman. To jsou dobrá znamení. Ačkoli obě strany mají důvod ke stížnostem, myslím si, že se za tímto sporem skrývá holý anti-amerikanismus a úzkoprsá evropská mentalita.
<P>
Airbus hraje roli andělského spasitele evropského nebe, zatímco Boeing je zlou americkou společností usilující o nečestné vedení v celosvětovém letectví. Upřímně doufám, že má skupina, EPP, nepodpoří toto usnesení, jelikož by se tím ukázala v nejhorším světle-anti-americkém, protekcionistickém a bránícím hospodářské soutěži. Možná se necháváme příliš ovlivňovat francouzským předsednictvím, ale nedovolte prosím, aby zkratka EPP nesignalizovala Stranu za ochranu Evropy (European Protectionist Party).
<SPEAKER ID="115" NAME="Kader Arif" AFFILIATION="PSE">
(FR) Vážená paní předsedající, vážená paní komisařko, dámy a pánové, usnesení, o kterém se chystáme hlasovat, předkládá řadu doporučení pro Komisi a jménem EU hájí zájmy členských států a evropského odvětví velkých civilních letadel.
<P>
Vzhledem k tomu, že americký Kongres již v řadě příležitostí podpořil Boeing, a když si uvědomíme, že porušování dohody o dodávce leteckých tankerů podceňuje pozici evropského leteckého výrobce, je stálá podpora Evropské unie jako celku-členských států, Komise a Parlamentu-klíčovější než kdykoli předtím. EADS byla velmi kritizována a byly vzneseny pochybnosti ohledně její serióznosti a spolehlivosti.
<P>
Komise dnes musí potvrdit dvě věci: na jedné straně, že žádost Boeingu nesmí v rámci procesu zadávání zakázek na dodávku leteckých tankerů žádným způsobem ovlivnit hodnotu návrhu na partnerství mezi EADS a Northrop Grumman, protože Boeing napadl pouze proces výběru. Zvrat v rozhodnutí amerických vzdušných sil by byl nepřijatelný. Postoj Komise musí být v tomto bodě jednoznačný.
<P>
Komise musí mít rovněž na paměti, že útoky na Airbus před WTO jsou neopodstatněné. Nejenže systém splatných nástrojů financování nezakládá důvod pro zpochybnění, právě protože je splatný, ale vzhledem k neslučitelnosti americké pomoci s pravidly WTO a se závaznými dohodami mezi Evropou a Spojenými státy je postoj Spojených států je také o to překvapivější.
<P>
Abychom se vyhnuli plané konfrontaci, která by podkopala průmyslové zájmy zúčastněných stran a vztahy mezi EU a USA, které musíme zlepšit, jediným možným řešením do budoucna je jednání. Musí mu předcházet přípravná fáze, ve které obě strany prokáží svou dobrou vůli.
<P>
Závěrem položím jednu otázku: ovlivní nová situace rozhodnutí, které může být učiněno během řešení tohoto sporu?
<SPEAKER ID="116" NAME="Richard Seeber" AFFILIATION="PPE-DE">
(DE) Vážená paní předsedající, nejprve bych se chtěl omluvit jménem svého kolegy, pana Sturdyho, který se zdržel, a nemůže se zúčastnit plenárního zasedání.
<P>
Předem bych měl říci, že jak Spojené státy americké, tak Evropa-alespoň většina členských států-jsou partnery v rámci NATO. Jedná se tedy o spor mezi skupinami, které jsou v přátelském vztahu. Chtěl bych také říct, že Spojené státy americké a EU podepsaly v roce 1992 dohodu o obchodu s velkými civilními letadly. Tato dohoda fungovala velmi dobře do doby, než se Spojené státy odchýlily od jejích podmínek, když se v roce 2004 obrátily na orgán WTO pro řešení sporů.
<P>
Víme, že státní pomoc je do určité míry běžnou praxí, zejména na trhu s velkými obchodními a vojenskými letadly. Nicméně je důležité, aby pro poskytování této pomoci byly uplatňovány velmi přísné kontroly a podmínky. Evropská unie je dosud důsledně dodržovala, přičemž EADS Airbus splatila většinu ze získaných dotací, dokonce splatila více, než z veřejných fondů obdržela. Vše máme podrobně zdokumentováno. Naproti tomu Spojené státy dosud tuto dokumentaci nepředložily, a není zcela jasné, do jaké míry Boeing tyto závazky plní.
<P>
Závěrem bych chtěl uvést, že zatímco Evropská unie přirozeně obhajuje volný obchod, nemělo by toto usnesení vyústit v anti-americkou rétoriku. Je důležité, abychom usilovali o spravedlivé zacházení s oběma partnery, a věřím, že WTO bude brát na její rozhodnutí zřetel.
<P>
Přímý anti-amerikanismus by byl příliš omezeným přístupem, musíme však neustále vyzývat Spojené státy, aby dodržovaly pravidla, na nichž jsme se společně dohodli.
<SPEAKER ID="117" NAME="Glyn Ford" AFFILIATION="PSE">
Vážená paní předsedající, budu podporovat toto usnesení a většinu pozměňovacích návrhů, které k němu byly předloženy, včetně návrhů, které předložila má kolegyně Erika Mannová.
<P>
V mém volebním obvodu jsou tisíce pracovních míst přímo závislé na Airbusu, zejména v oblasti Filton v Bristolu. V celém Spojeném království i v Evropské unii závisí desítky tisíc pracovních míst na úspěchu Airbusu.
<P>
Kritizoval bych pana Kamalla přímo do očí za jeho silně euroskeptický a anti-evropský přístup, kdyby do dvou minut od svého projevu nezmizel. Nemám tak možnost obrátit svou kritiku přímo na něj. Doufám, že některý z jeho kolegů mu vyřídí, že se obvykle snažíme zůstat do konce rozpravy, které se účastníme, a nespěcháme bezprostředně po ukončení svého projevu kvůli své tiskové zprávě.
<P>
V roce 1992 došlo k uzavření dohody mezi Boeingem a Airbusem, respektive mezi Evropskou unií a Spojenými státy, která spočívala v tom, že se strany zřeknou vznášení žalob proti sobě. Jednalo se o krok ve prospěch Boeingu, který těží z přímých dotací od americké vlády prostřednictvím NASA a ministerstva obrany, zatímco Airbus získává pouze splatné úvěry s úrokem, ze kterých již zaplatil 7 miliard EUR.
<P>
V roce 2004 Spojené státy tuto dohodu porušily, když přednesly celou záležitost před WTO. Odborový svaz Unite a vedení ve Spojeném království jsou zajedno v tom, že by se v této záležitosti mělo trvat na vyvíjení co možná největšího tlaku na Spojené státy americké.
<P>
Kritice ze strany Boeingu a Kongresu se musíme razantně bránit. Pokud bychom měli ztratit svou konkurenceschopnost, co se týká Airbusu, a nechali bychom na celosvětovém trhu pouze Boeing v monopolním postavení, čelili bychom ztrátě zakázek a pracovních míst. Sjednaná dohoda je jednoznačně nejlepším řešením a nejlepší cestou vpřed-možná lepší než ta z roku 1992. Avšak pokud jí nedosáhneme, nemáme jinou možnost než pevně bránit svou pozici a zájmy evropského hospodářství, hospodářskou soutěž a pracovní místa.
<SPEAKER ID="119" NAME="Předsedající">
Obdržel jsem návrh usnesení v souladu s pravidlem 108(5) jednacího řádu.
<P>
Rozprava je ukončena.
<P>
Hlasování se bude konat ve středu dne 9. července 2008.
<P>
Písemná prohlášení (Pravidlo 142)
<SPEAKER ID="120" NAME="Christine De Veyracová  " LANGUAGE="FR">
Po rozpravě, kterou jsme měli k tématu stížnosti společnosti Boeing proti společnosti Airbus v rámci WTO, a v návaznosti na usnesení amerického Senátu týkajícího se stejné záležitosti, mě těší, když vidím, že dnes hájíme usnesení, které zajistí podporu Airbusu ze strany Evropského parlamentu.
<P>
Zdá se, že stížnost Boeingu proti Airbusu se mnohem více týká obchodních zájmů než skutečného dodržování pravidel hospodářské soutěže.
<P>
Boeing podal stížnost k WTO až poté, co Airbus vyhrál řadu zakázek na dodávky letadel. Tento americký výrobce letadel také porušuje dvoustrannou dohodu z roku 1992, jelikož získal dotace, které byly na základě této dohody zakázané.
<P>
Ano, Airbus také získal dotace, jednalo se však o splatné nástroje financování poskytnuté podle pravidel. Nejenže tyto finanční nástroje byly plně splaceny, ale Airbus také splatil o 40 % více, než činí částka, která mu byla půjčena evropskými vládami.
<P>
Podporuji usnesení, o kterém budeme zítra hlasovat. Evropský parlament musí vyžadovat spravedlivý a rychlý konec sporu, čímž veřejně prokáže svou podporu Airbusu.
