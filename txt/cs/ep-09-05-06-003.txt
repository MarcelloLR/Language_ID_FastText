<CHAPTER ID="003">
Směrnice o kapitálových požadavcích (2006/48/ES a 2006/49/ES) - Program Společenství pro finanční služby, účetní výkaznictví a audity
<SPEAKER ID="067" NAME="Předsedající">
Dalším bodem je společná rozprava o:
<P>
zprávě předložené panem Karasem jménem Hospodářského a měnového výboru o návrhu směrnice Evropského parlamentu a Rady, kterou se mění směrnice 2006/48/ES a 2006/49/ES, pokud jde o banky přidružené k ústředním institucím, některé položky kapitálu, velkou angažovanost, režimy dohledu a krizové řízení - C6-0339/2008 - a
<P>
zprávě předložené panem Hoppenstedtem jménem Hospodářského a měnového výboru o návrhu rozhodnutí Evropského parlamentu a Rady, kterým se zavádí program Společenství na podporu zvláštních činností v oblasti finančních služeb, účetního výkaznictví a auditů - C6-0031/2009 -.
<SPEAKER ID="068" NAME="Othmar Karas">
zpravodaj. - (DE) Paní předsedající, pane komisaři, dámy a pánové, dnes mám příležitost předložit vám nejen zjištění Hospodářského a měnového výboru, ale také výsledky dlouhodobých jednání s Radou a Komisí. Minulý týden jsme dosáhli dohody při třístranné schůzce o společném přístupu k rozvoji nového rámce pro finanční trhy.
<P>
Říkám vám, žádám vás, abyste posoudili tyto návrhy, o kterých dnes jednáme, jako kompletní balíček. Někteří z nás v tomto Parlamentu, v Radě a v Komisi chtěli více, někteří méně. Mohu vám říct, že jsme se neshodli na nejmenším společném jmenovateli, ale pokusili jsme se shodnout na více než největším společném jmenovateli.
<P>
Navrhli jsme plán pro následující kroky, protože toto může být pouze prvním krokem. Nepřišli jsme s odpovědí na hospodářskou a finanční krizi. Jsme ale připraveni přijmout nový krok, dosáhnout průlomu ve vývoji nového rámce pro finanční trhy, což povede ke zjednodušení regulace finančního trhu a europeizaci, což bude vytvářet jistotu na finančních trzích a stabilitu pro všechny účastníky trhů, což představuje rozvoj finančních trhů, což je reakcí na finanční krizi a zajistí decentralizaci daného odvětví.
<P>
Rád bych poděkoval paní Berèsové, paní Bowlesové a mým kolegům poslancům z ostatních skupin za jejich podporu, a zejména pak sekretariátu a všem zaměstnancům.
<P>
Tento návrh vede k větší transparentnosti, větší právní jistotě a větší stabilitě, a proto vytváří větší důvěru v čase, který je nedostatkem důvěry charakteristický. Nenavrhujeme pouze soubor právních předpisů. Při posledním plenárním zasedání jsme rozhodli o regulaci ratingových agentur, přijali jsme nové struktury dohledu pro odvětví pojišťovnictví a Komise předložila nový návrh týkající se hedgeových fondů. Prostřednictvím dodatečném balíčku ukazujeme směr, jakým se vydat.
<P>
Je zde pět bodů. Prvním je dohled nad finančním trhem, kde jsme v prvním kroku posílili úlohu Střediska evropských politických studií (CEPS) a Evropské centrální banky. Rovněž jsme posílili rovnováhu mezi domácími a hostitelskými regulačními orgány. Druhým krokem je to, že nyní musíme dosáhnout silnější integrace dohledu nad finančním trhem. Všechny požadavky jsou obsaženy v této zprávě, protože je třeba vytvořit integrovanou strukturu dohledu, která nám umožní vypořádat se s novými výzvami.
<P>
Druhou oblastí je sekuritizace, poskytování úvěrů. Poprvé zavádíme pravidlo, že úvěr může být poskytnut pouze tehdy, pokud věřitel disponuje ponecháním podílu pro účely sekuritizace ve svých portfoliích. Stanovili jsme ponechání ve výši nejméně 5 %, ale pověřili jsme středisko CEPS, aby prozkoumalo, zda je vhodné jeho zvýšení, a aby do konce roku zveřejnilo svá zjištění v přezkumu Komise a zohlednilo při tom vývoj na mezinárodní úrovni. Pro trhy je to významný signál: bez ponechání to nemá smysl. Ponechání vede k transparentnosti a rovněž k lepší kontrole.
<P>
Zatřetí jsme provedli regulaci velké angažovanosti, pokud jde o poměr kapitálu vůči riziku. Velká angažovanost nesmí překročit 25 % kapitálu banky. Pokud si banky půjčují navzájem, nesmí být překročena částka 150 milionů EUR.
<P>
Čtvrtým bodem je to, že usilujeme o zlepšení kvality kapitálu a hybridního kapitálu. Zohledňujeme však stávající statutární právní úpravy v členských státech, protože nechceme během hospodářské a finanční krize dospět k procyklickým účinkům. To, že jsme sestavili korektní, profesionální přechodnou úpravu, je důležitým bodem zejména pro družstva, spořitelny a vklady tichých společníků v Německu. Nicméně ještě je před námi spousta práce.
<P>
Jako pátý bod bych chtěl zdůraznit procykličnost.
<P>
Tato zpráva uvádí, že Komise musí jasně identifikovat procyklické účinky stávajících směrnic velmi rychle a že musíme dohlédnout na to, aby byly do podzimu provedeny nezbytné změny.
<P>
Vyzývám vás, abyste tuto zprávu a návrh dohody, ke které se dospělo při třístranné schůzce, přijali, abychom si jako Evropská unie a Evropský parlament mohli zachovat vedoucí postavení v reformě finančních trhů. Rovněž je důležité, abychom uplatňovali všechny požadavky týkající se budoucího vývoje, abychom mohli otevřít dveře lepšímu, stabilnějšímu a spolehlivějšímu finančnímu trhu a znovu zaujali vedoucí postavení na příštím summitu skupiny G20. V této záležitosti vás žádám o podporu.
<SPEAKER ID="070" NAME="Karsten Friedrich Hoppenstedt">
zpravodaj. - (DE) Pane předsedající, pane komisaři, dámy a pánové, nedostatečný finanční dohled, který jednotně funguje v celé Evropě, a selhání tohoto systému na mezinárodní a evropské úrovni jsou jedněmi z příčin současné finanční a hospodářské krize. S cílem předejít další krizi proto musíme zajistit, aby byly informace do systému doplňovány koordinovaným způsobem a aby si jednotlivé organizace informace vyměňovaly.
<P>
Dobrý veřejný dohled, který funguje v některých členských státech, musí být optimalizován pro 27 členských států, aby byl zajištěn správný přenos informací. To vyžaduje finanční zdroje. Krizi musíme vyřešit nyní a zdroje musíme poskytnout nyní. To je přesně to, čeho program Společenství na podporu zvláštních činností v oblasti finančních služeb, účetního výkaznictví a auditů dosáhne.
<P>
Vítám skutečnost, že Komise vyhověla požadavkům Evropského parlamentu a ve prospěch Společenství navrhuje poskytnout finanční podporu odvětví finančních služeb i oblasti účetního výkaznictví a auditu a také na činnosti určitých evropských a mezinárodních subjektů, aby zajistila, že politiky Společenství v této oblasti jsou účinné. Bude předložen nový program Společenství, který umožní, aby byly na financování těchto jednotlivých subjektů vypláceny přímé příspěvky z rozpočtu Společenství.
<P>
Takové spolufinancování výborů a orgánů dohledu může ve značné míře přispět k tomu, že své činnosti budou plnit nezávisle a efektivně. Program musí být flexibilní a musí být přiměřeně financován, aby zajistil, že jsou splněny požadavky alespoň výborů na 3. úrovni, včetně Evropského výboru regulátorů trhů s cennými papíry (CESR), Evropského výboru orgánů dozoru nad pojišťovnictvím a zaměstnaneckým penzijním pojištěním (CEIOPS) a Evropského výboru orgánů bankovního dohledu (CEBS). Návrh Komise byl o 40 % nižší než částka, kterou výbory na 3. úrovni považovaly za nezbytnou na následující čtyři roky. Rada nevykazovala velký zájem na podstatném navýšení rozpočtu, přestože bylo jasné, že je nutné učinit v oblasti dohledu nad finančním trhem značná zlepšení.
<P>
Na konci jednání jsme se dohodli na částce přibližně 40 milionů EUR na čtyři roky: 500 000 EUR připadne výborům na 3. úrovni v roce 2009 a dalších 38,7 milionu EUR bude vyčleněno od roku 2010 do roku 2013, z toho je 13,5 milionu vyčleněno na tyto výbory. Co se týče výborů pro účetní výkaznictví a audity, byl původní návrh Komise týkající se reformy této organizace příliš slabý. To tedy znamená, že jsme jako Parlament dokázali dospět ke zlepšením a následně po třístranných jednáních jsme dosáhli přijatelného výsledku, pokud jde o jednotlivé referenční finanční částky a období pro financování. Nejnovější zjištění Larosièrovy skupiny a zjištění uvedená ve zprávě ukazují, že existují dobré důvody pro to, aby Komise do dne 1. června 2010 předložila Parlamentu a Radě zprávu a nezbytné legislativní návrhy pro další reformu regulace evropských finančních trhů a dohledu nad nimi, aby byl tento program přizpůsoben provedeným změnám.
<P>
Vzhledem k současné finanční krizi se zdá být nezbytné, aby posílení sbližování dohledu a spolupráce v oblasti finančních služeb, jakož i účetního výkaznictví a auditů mělo vysokou prioritu.
<P>
Na plenárním zasedání týkajícím se projektu Solventnost II, které se konalo před 14 dny, jsem uvedl, že je důležité, aby Evropa vyslala jasné signály, kterým by byla věnována pozornost ve zbytku světa. Domnívám se, že v posledních týdnech jsme vyslali jasné signály, to se týká i zprávy pana poslance Karase o ratingových agenturách, že nás naši mezinárodní partneři mohou brát vážně a že nejsme pouhými pasažéry, jak tomu bylo po několik posledních desetiletí. Je to dobrý signál.
<P>
Rád bych poděkoval mým stínovým zpravodajkám, paní Bowlesové a paní Berèsové. Vzhledem k tomu, že toto je můj poslední projev v tomto Parlamentu, rád bych poděkoval rovněž Komisi, mým kolegům poslancům a Radě za jejich spolupráci. Bylo mi potěšením s vámi všemi pracovat. Dovolte mi, abych vám dal příklad potěšujícího výsledku této spolupráce. České předsednictví Rady před 30 minutami rozhodlo o přijetí výsledku, který byl vyjednán při třístranných jednáních. Máme návrh, který můžeme dnes přijmout, a jsem si jistý, že velké skupiny v tomto Parlamentu budou rovněž hlasovat ve prospěch těchto návrhů.
<P>
Ještě jednou mnohokrát děkuji za vaši spolupráci.
<SPEAKER ID="071" NAME="Charlie McCreevy">
člen Komise. - Pane předsedající, dva týdny po naší poslední rozpravě o opatřeních proti finanční krizi vítám tuto příležitost projednat s vámi další kroky, které byly společně přijaty, aby bylo možné čelit této výzvě.
<P>
Dnes jsem obzvláště potěšen, že mohu uvítat vyhlídku dohody o dvou klíčových opatřeních, jež bude možná přijata v prvním čtení: jedná se o program Společenství na podporu zvláštních činností v oblasti finančních služeb, účetního výkaznictví a auditů a přezkum směrnice o kapitálových požadavcích. Obě tato opatření by představovala významné přispění nejen k úsilí souvisejícímu s hospodářským zotavením, ale také zásadní přispění k dlouhodobé účinnosti finančního dohledu a pevnému postavení finančního odvětví EU.
<P>
Nejprve bych rád uvedl, že vítám pozměňovací návrhy Parlamentu k návrhu programu Společenství na podporu zvláštních činností v oblasti finančních služeb, účetního výkaznictví a auditů. Finanční krize ukázala, že je třeba více posílit režimy dohledu EU. Také nám připomněla významnost transparentnosti a nezávislosti subjektů působících v oblasti standardů účetního výkaznictví a auditů.
<P>
Pro Komisi je zásadním krokem k dosažení těchto cílů posílení úlohy klíčových subjektů v těchto oblastech, ale na evropské i na mezinárodní úrovni. Z toho důvodu Komise navrhla, aby jim byla poskytnuta finanční podpora.
<P>
Domníváme se, že zde panuje shoda na tom, že všechny tyto subjekty potřebují stálé, diverzifikované a přiměřené financování. Pokud bude program přijat, umožní jim plnit jejich poslání více nezávislým a účinnějším způsobem. Pro tři výbory orgánů dohledu bude tento program prvním krokem v posilování jejich schopností v souladu s doporučeními, která jsou stanovena v de Larosièrově zprávě.
<P>
Dostaly by tak příležitost vypracovat projekty, které podpoří sbližování dohledu v Evropě a spolupráci mezi vnitrostátními orgány dohledu. Bude zjednodušena zejména výměna informací, a to zavedením nových nástrojů informačních technologií. Společné vzdělávání pracovníků vnitrostátních orgánů dohledu dá vznik společné kultuře v oblasti dohledu.
<P>
Program rovněž připraví podmínky pro následující kroky reforem v oblasti dohledu, kterými se bude Komise zabývat v nadcházejících týdnech. Také musíme zajistit vysokou kvalitu pravidel pro účetní výkaznictví a audity, která jsou harmonizována na mezinárodní úrovni. Musíme zajistit, aby se evropští uživatelé těšili rovným podmínkám a aby byla tato pravidla sestavována subjekty, které stanoví standardy.
<P>
To je důležitou podmínkou pro vytvoření příznivého podnikatelského prostředí pro podniky a ještě více to platí v současné hospodářské situaci. Tím, že se vyhneme závislosti Nadace Výboru pro mezinárodní účetní standardy, Evropské poradní skupiny pro účetní výkaznictví a mezinárodní Rady pro veřejný dohled na dobrovolném nediverzifikovaném financování poskytovaném potenciálně zainteresovanými stranami, můžeme zlepšit kvalitu a spolehlivost postupu stanovování standardů.
<P>
Posílením Evropské poradní skupiny pro účetní výkaznictví poskytneme Evropské unii lepší poradenství, když jsou mezinárodní standardy účetního výkaznictví sestavovány Radou pro mezinárodní účetní standardy. Tím, že pomáháme mezinárodní Radě pro veřejný dohled k posílení schopnosti dohledu, usilujeme o zajištění toho, že budou mezinárodní účetní standardy, až je budeme uplatňovat, vyhovovat požadavkům EU na kvalitu.
<P>
Navržené pozměňovací návrhy upravují návrh Komise o způsobu, jakým by mělo být finanční krytí přerozděleno mezi příjemce. S tím nejsme úplně spokojeni. Zejména bychom upřednostnili, aby žádné částky ze stany Evropské poradní skupiny pro účetní výkaznictví (EFRAG) nebyly přerozdělovány výborům orgánů dohledu EU.
<P>
EFRAG je evropským subjektem. Je zásadním prvkem vlivu EU při postupu stanovování standardů Nadace Výboru pro mezinárodní účetní standardy. Rozdělování částek v rámci finančního krytí z EFRAG jiným evropským subjektům není tím správným signálem. Uznáváme však, že ze strany EFRAG bude výborům orgánů dohledu EU přerozdělena pouze velmi omezená částka.
<P>
Domníváme se rovněž, že stále můžeme dosáhnout většiny cílů, o které usilujeme v rámci tohoto programu, a z těchto důvodů můžeme pozměňovací návrhy podpořit. Jak již uvedl pan Hoppenstedt, těší mě, že mám tu příležitost oznámit, že Výbor stálých zástupců (COREPER) přijal dnes dopoledne navrhované pozměňovací návrhy, a to znamená, že jak Rada, tak Komise nyní mohou podpořit návrh Parlamentu.
<P>
Pokročím-li k přezkumu směrnice o kapitálových požadavcích, musím říci, že mě těší vyjádřit obecnou podporu Komise, co se týče pozměňovacích návrhů Parlamentu. Hovořím o obecné podpoře, ale nikoli úplné, protože Komise má stále určité obavy ohledně sekuritizace.
<P>
Návrh, který Komise přijala v minulém říjnu, je výsledkem rozsáhlé konzultace, tedy procesu, jenž začal před finanční krizí. V mnoha aspektech se tento přezkum směrnice o kapitálových požadavcích ukázal jako včasná a první velká reakce na krizi.
<P>
Evropský parlament reagoval chvályhodně pohotově, aby mohl být tento návrh přijat v prvním čtení. V důsledku toho nyní disponujeme přísnějšími zásadami pro řízení rizika likvidity, přísnými pravidly pro diverzifikaci rizika, posíleným dohledem, lepším kapitálovým základem a větší důvěrou v budoucnost tohoto odvětví spojenou s požadavky ohledně náležité péče týkající se sekuritizace. V každém případě je to významný pokrok.
<P>
Nyní ke slavnému 5% ponechání pro účely sekuritizace. Velmi mě těší, když vidím, že Parlament odolal výzvám daného odvětví, aby odstranil to, co teprve minulý rok označili za naprostý nesmysl. Rád bych řekl, že pravidlo ponechání vzniklo jako něco, co není nesmyslem, ale projevem zdravého rozumu. Skupinou G20 je to nyní uznáváno jako klíčové opatření na posílení finančního systému. Komise s potěšením a bez jakéhokoli stínu pochyb podpoří veškeré budoucí úsilí, které daný text ještě více upevní.
<P>
Komise zaujala přední místo v globálních iniciativách, jejichž cílem je vypořádat se s krizí. Basilejský výbor pro bankovní dohled bude tento příklad následovat. Proto velmi vítám odstavec navržený Evropským parlamentem, který stanoví, aby byl do konce roku 2009 proveden přezkum. Výbor posoudí potřebu navýšení požadavku na ponechání a zohlední mezinárodní vývoj.
<P>
Rovněž mě velmi těší, když vidím, že Parlament odolal výzvám daného odvětví k méně přísným pravidlům pro mezibankovní rizika. Připomeňme si pouze to, že banky nejsou bez rizika. Toto je zásadní ponaučení, které přináší finanční krize. Přiměřená diverzifikace a kolaterál jsou rozhodující pro zajištění finanční stability.
<P>
Co se týče kapitálu, chápu zdrženlivost některých poslanců k tomu, že by Parlament mohl zvážit omezení významnosti některých vnitrostátních nástrojů, které nesplňují kritéria způsobilosti pro kapitálovou složku Tier 1. Dovolte, abych byl přesnější. Chápu tuto zdrženlivost, ale pouze ve stávající hospodářské situaci. Dosažení většího hospodářského zotavení je na dobré cestě. Komise je silně oddána myšlence dalšího posílení kvality kapitálu, jak bylo dohodnuto na summitu skupiny G20.
<P>
Pokud jde o sekuritizaci, Komise se stále domnívá, že v některých aspektech by bylo přínosné lépe objasnit a upřesnit, jakým způsobem bude vypočítáváno 5% ponechání. Chápu, že Evropský parlament pracoval v časovém vypětí a těší mě, že Komise dostala druhou možnost, aby znění zprávy, která má být předložena do konce roku 2009, upevnila.
<P>
Dvě zprávy, o kterých dnes budete hlasovat, ukazují, že když poslanci Evropského parlamentu, ministři financí a komisaři uvažují daleko dopředu a poskytují politické vedení, je možné dosáhnout rychlé a účinné reakce na výzvy, kterým čelíme. Obě opatření, o kterých dnes jednáme, významně přispějí k přípravě vhodných podmínek pro revizi finančního rámce a rámce dohledu EU.
<P>
Kromě těchto opatření jsme navíc minulou středu předložili balíček zásadních iniciativ, které mají reagovat na finanční krizi a týkají se alternativních investičních fondů, struktur odměňování a strukturovaných retailových investičních produktů.
<P>
V neposlední řadě budou za tři týdny ve sdělení Komise uvedena její stanoviska k následným opatřením týkajícím se doporučení de Larosièrovy zprávy o finančním dohledu. Na základě schválení červnovým zasedáním Evropské rady budou další legislativní návrhy předloženy na podzim.
<SPEAKER ID="072" NAME="Gary Titley">
navrhovatel stanoviska Rozpočtového výboru. - Pane předsedající, chci reagovat na zprávu pana poslance Hoppenstedta, abych zde přednesl stanovisko Rozpočtového výboru. Stejně jako pro pana Hoppenstedta i pro mě to bude po 20 letech poslední projev v tomto Parlamentu.
<P>
Rozpočtový výbor uznává významnost těchto návrhů a jejich naléhavost. Je naprosto jasné, že některé klíčové politiky EU budou bez řádného financování poškozeny, a proto tento návrh s potěšením podpoříme. Rádi bychom však podotknuli, že tyto prostředky přicházejí z rezervy okruhu 1a, takže bude tato rezerva snížena, a proto bude snížena dostupnost financí na jiné projekty, které mohou být v budoucnosti důležité. Měli bychom to mít na paměti.
<P>
Zadruhé bychom měli rovněž zajistit, aby se tyto organizace v žádném případě nestaly agenturami, protože pokud by se tak stalo, podléhaly by samozřejmě interinstitucionální dohodě o agenturách.
<P>
Nechtěli bychom, aby byl postoj Rozpočtového výboru jakýmkoli způsobem podmíněn spěchem vedoucím ke schválení těchto návrhů. Proto Rozpočtový výbor s radostí podpořil návrh pana McCreevyho předložený v pondělí večer, který se týkal prozatímního financování, abychom mohli zajistit, že dojde k řádným postupům při zacházení s financemi a řádné třístranné schůzce ohledně finančního dopadu těchto návrhů.
<SPEAKER ID="073" NAME="Předsedající">
Pane Titley, děkuji vám za 20 let, které jste věnoval evropským záležitostem.
<SPEAKER ID="074" NAME="John Purvis">
jménem skupiny PPE-DE. - Pane předsedající, jevíme se jako řada odborníků, kteří se zde hlásí o slovo, ale kdyby tomu tak bylo, nepřednášel bych můj poslední projev v Evropském parlamentu v době nejhorší hospodářské situace v celém mém životě - a můj život začal ve zruinovaných 30. letech - a kdyby tomu tak bylo, nemusel bych rovněž hovořit v rámci této rozpravy o evropském právním předpisu, který není, obávám se, zcela uspokojivý: směrnici o kapitálových požadavcích.
<P>
Já a moje skupina podpoříme kompromis, jehož s velkou taktností a trpělivostí dosáhl zpravodaj Karas ve velké časové tísni a za stávajících horečnatých hospodářských okolností. Doufám ale, že moji kolegové, kteří se sem vrátí po volbách, se znovu uchýlí k úplnému procesu spolurozhodování, který může opravdu úplně otestovat a zdokonalit naše právní předpisy. Obávám se, že u velké části tohoto ukvapeného právního předpisu budou odhaleny nezamýšlené a nežádoucí důsledky. Například se obávám, že pravidla pro velkou angažovanost, která komisař McCreevy vychvaloval a která byla podnícena skutečnými obavami o rizika protistran, dosáhnou toho, že bude mnohem složitější znovu aktivovat mezibankovní peněžní trh v jeho plném a žádoucím rozsahu. Obávám se, že nové pravidlo ponechání, které komisař McCreevy rovněž vychvaloval, bude ve skutečnosti bránit oživení sekuritizace, která je zásadním a převážně prospěšným mechanismem pro financování hypoték, úvěrů na pořízení automobilu a spotřebitelských výdajů.
<P>
Všechny vládou podněcované stimuly, které si jen člověk dokáže představit, nemohou napravit skomírající sekuritizační trh. Pouze tedy doufám, že až nastane čas na přezkum této směrnice, budou provedena nezbytná posouzení dopadů, že budou konzultováni odborní poradci, že budou řádně a zcela zohledněny globální souvislosti a že budou nakonec uplatněna naprosto patřičná pravidla.
<SPEAKER ID="075" NAME="Pervenche Berès" LANGUAGE="FR">
Pane komisaři, lituji, že zde není přítomno předsednictví Rady. Pane McCreevy, váš mandát komisaře pro vnitřní trh probíhá ve znamení tzv. regulatorních prázdnin. Bohužel - nevím jak to vyjádřit - jste měl změnit názor a nakonec uposlechnout rady socialistické skupiny v Evropském parlamentu, která vám při předložení zprávy pana poslance Katiforise říkala, že je třeba sestavit právní předpisy týkající se ratingových agentur, nebo jste měl naslouchat našemu zpravodaji, panu Rasmussenovi, který vám říkal, že v bankovním odvětví je třeba zavést požadavky na ponechání pro účely sekuritizace.
<P>
Měl jste se také rozhodnout zavést záruky pro bankovní vklady. Jak vidíte, regulatorní prázdniny nejsou žádnou novinkou. Naštěstí se již těmito otázkami nebudeme muset v příštím volebním období Parlamentu zabývat společně. Říkám to, protože poslední návrh, který jste nám předložil a který se týkal alternativních fondů a investičních fondů, byl nepřiměřený, a skutečnost, že nebudete souhlasit ani s tím, abyste přišel a projednal to s Hospodářským a měnovým výborem, to dokazuje.
<P>
Co se týče zprávy pana poslance Karase, domnívám se, že je to významná zpráva, kterou bychom dnes měli přijmout, protože v rámci Unie vysílá signál našemu bankovnímu odvětví a všem našim partnerům ze skupiny G20, že pro účely sekuritizace musí být zavedeno ponechání. Kapitál musí být lépe vymezen. Do budoucna bude třeba posílit nadnárodní dohled nad skupinami a zajistit integrovaný dohled v duchu zprávy Jacquese de Larosièra. Na závěr musíme zorganizovat zúčtovací střediska pro deriváty a swapy úvěrového selhání.
<P>
Rovněž bych ráda poděkovala panu Karasovi za způsob, jakým jsme dokázali znovu zahájit třístranná jednání, abychom mohli před vstupem směrnice v platnost přezkoumat práh pro ponechání. Tím, že jsme zadali vypracování studií a zmocnili výbor CEBS, aby stanovil, za jakých podmínek by mělo být toto ponechání odborně plánováno, jsme si mohli ověřit, zda je 5% práh, o kterém dnes budeme hlasovat, přiměřeným prahem tím spíš, když jsme nyní upravili oblast působnosti ponechání tím, že jsme zrušili záruky, které prosazoval pan Purvis, o čemž si myslím, že to byla správná volba.
<P>
Co se týče zprávy pana poslance Hoppenstedta, ráda bych mu co nejupřímněji poděkovala, protože se domnívám, že zde jsme se zapojili užitečným a pozitivním způsobem. V minulosti by nám Komise řekla, že nemůže financovat výbory na 3. úrovni; dnes je to možné ještě před tím, než se tyto výbory stanou agenturami. Tento krok vítáme. Z podnětu zpravodaje budou jak provozní náklady, tak náklady na projekty způsobilé pro financování a Parlament bude moci mít jasný přehled o povaze projektů, které jsou tímto způsobem financovány. To můžeme jedině uvítat; zde se ubíráme správným směrem.
<P>
Na závěr, pokud jde o účetní standardy a podmínky, za jakých mezinárodní organizace přispívají k jejich sestavování, musíme na tyto organizace vyvinout nátlak, aby zlepšily své řízení a lépe vymezily své role. Domnívám se, že rovněž v této oblasti vykonal Evropský parlament prostřednictvím zprávy pana poslance Hoppenstedta užitečnou práci, a ráda bych poděkovala všem zpravodajům i tomuto Parlamentu, pokud tyto dvě zprávy za chvíli přijme, jak doufám, velkou většinou hlasů.
<SPEAKER ID="076" NAME="Sharon Bowles">
jménem skupiny ALDE. - Pane předsedající, dohodnuté znění směrnice o kapitálových požadavcích je dobrým krokem vpřed ohledně hlavní kapitálové složky, expozic a dohledu. Ustanovení o sekuritizaci nyní s přiměřenými pokutami při selhání v otázce náležité péče není dokonalé, ale vyhovuje účelu - účelem je vybudování důvěry a posílení sekuritizačního trhu. Přezkum procentního podílu ponechání, ke kterému došlo na konci roku, značí, že jsme se zabývali všemi nezbytnými aspekty, včetně mezinárodní spolupráce.
<P>
Evropské problémy týkající se sekuritizace vznikly na straně kupujících ve Spojených státech, ale naši vlastní sekuritizaci přerušil strach. Banky ztratily hlavní nástroj, který jim umožňoval prodávat jejich úvěry - byl to významný nástroj, protože uvolňoval kapitál pro další poskytování půjček a byla to hlavní hnací síla pro růst. V letech 2006-2007 dosahovaly evropské sekuritizace celkové výše 800 miliard EUR: 526 miliard EUR bylo určeno na podporu evropských hypoték a desítky miliard na nákupy automobilů, úhrady kreditní kartou a úvěry pro malé a střední podniky - ano, včetně přibližně 40 miliard EUR úvěrů pro německé malé a střední podniky. Toto jsou přesně ty oblasti, které jsou úvěrovou krizí nejvíce postiženy. Není to žádná náhoda. Jelikož musíme čelit skutečnosti, že je poskytování bankovních úvěrů omezeno jejich kapitálem a jsou svázány, dokud není buď kapitál navýšen, nebo jejich úvěr prodán dále. Čím dříve tedy dosáhneme kontroly kvality evropské sekuritizace, tím lépe.
<P>
Může se zdát, že pokud 5% ponechání zaručí správné chování bank, pak 10% ponechání by to zaručilo lépe, ale podíl ponechání přitahuje kapitálové požadavky, takže se snižuje kapitál, který může být uvolněn, a opět je omezeno poskytování půjček. Zásah ve výši 10 % by se v průběhu stávající kapitálové krize dotknul pouze dlužníků a podniků, nikoli bank. Proto se ostatní fóra - která začala také s návrhy na vyšší podíl ponechání - přiklání rovněž ke stanovení 5% ponechání.
<P>
Tomu, aby v budoucnu nedocházelo k novým porušením, bude nakonec předcházet spíše uvážená kontrolní bdělost, nežli regulace starých a minulých porušení. Co se týče výborů na 3. úrovni, můžeme vidět, že navzdory problémům a selháním v oblasti dohledu je to Parlament, kdo spíše než členské státy uznal, že mezery nelze zacelit bez prostředků. Proto pro tyto výbory požadoval více prostředků. Mezinárodní účetní a kontrolní subjekty budou rovněž těžit z více diverzifikovaného a neutrálního financování a EU na tom může stavět, nikoli však natrvalo, pokud se do toho nezapojí ostatní země. Těší mě, že jsem to mohla objasnit. Financování by mělo být hledáno také na straně uživatelů, jako jsou například investoři.
<SPEAKER ID="077" NAME="Konstantinos Droutsas">
jménem skupiny GUE/NGL. - (EL) Pane předsedající, současná hospodářská krize je krizí nadměrné produkce a nadměrné akumulace kapitálu. Je to, jak nyní každý připouští, krize samotného kapitalistického systému. Úsilí prezentovat tuto krizi jako krizi finanční, jako krizi likvidity, je vyvíjeno s cílem oklamat pracovníky a vyhnout se uznání skutečných příčin, které vedou ke zvýšení nezaměstnanosti, snížení příjmů, flexibilním pracovním vztahům a všemožným útokům na tyto oblasti.
<P>
Opatření, která jsou přijímána za účelem dohledu nad účetními standardy prostřednictvím kontrol úvěrů a kapitálu, nejen že neomezují neodpovědnost bank, ale jsou v podstatě opatřeními, o která usilují samotné banky, aby tuto neodpovědnost skryly za umělý dohled a kontrolu, za dohled, který namísto aby chránil zájmy malých vkladatelů, kteří byli a jsou ohrožováni hospodářskou krizí, zajistí podmínky hospodářské soutěže mezi bankami a umožní, aby byly ke zvýšení jejich zisků využity nové nástroje.
<P>
Odměřenost, kterou banky projevily i vůči spolufinancování ze strany státu na oplátku za pouze minimální kontroly, je pro jejich postavení typická, je to postavení neodpovědnosti, která v tržní džungli znovu vyústí ve zvýšení zisků a cen, zatímco pracovníci jsou znovu vyzýváni, aby zaplatili náklady krize. Pracovníci se nenechají oklamat nebo dezorientovat rozhodnutími Evropské unie o ukončení krize. Vědí, že tato rozhodnutí kladou plnou váhu této krize na jejich bedra a usilují o ještě větší zisky pro kapitalisty.
<SPEAKER ID="078" NAME="Nils Lundgren">
jménem skupiny IND/DEM. - (SV) Děkuji, pane předsedo. Právě jsme zažili globální finanční selhání a tato událost nám stále způsobuje problémy. Musíme tedy analyzovat, proč k tomu došlo ještě před tím, než začneme na úrovni EU jednat. Rád bych řekl následující. Zaprvé zde máme nikomu nepatřící kapitalismus. Velké společnosti již nejsou řízeny svými podílníky, ale penzijními fondy, pojišťovacími společnostmi a jinými druhy fondů. To vede k situaci, kdy mají úředníci při řízení společnosti volnou ruku a využívají toho ve prospěch vlastních zájmů, které spočívají v enormním zvyšování zisků, a výsledkem je to, čeho jsme svědky. Máme banky, které jsou příliš velké na to, aby je potkal úpadek (too big to fail), jak říká známá fráze. Cílem dokumentu Glass-Steagall Act bylo tomu předejít, ale Spojené státy ho zrušily. Musíme zvážit, zda to nemohlo být součástí řešení. Máme pojištění vkladů pro malé spořitele a dokonce i pro celkem velké spořitele. To znamená, že lidé, kteří si uloží peníze v bankách, se vůbec nestarají o to, zda jsou banky bezpečné, protože vědí, že daňoví poplatníci je ochrání. Toto je problém. Vedoucí představitelé centrálních bank nesplaskávají bubliny, ale jsou spíše pochváleni, když nestále zajišťují, aby se mohly tyto bubliny stále do nekonečně zvětšovat.
<P>
Alan Greenspan získal velmi dobrou pověst díky něčemu, co je ve skutečnosti důležitým vysvětlením, proč se situace tolik zhoršila. Počátkem a podstatnou částí byly rizikové půjčky a ty byly zavedeny politiky, kteří nyní říkají, že tuto situaci vyřešíme, když trhům odebereme více pravomocí. O tom pochybuji. Systém regulace v rámci dohody Basilej II bylo možné obejít prostřednictvím stínového bankovnictví. Nyní hovoříme o nových pravidlech pro kapitál. Jedná-li se tu spíše o stínové bankovnictví, pak to nepomůže. Proto se domnívám, že bychom měli tuto situaci vyřešit jiným způsobem a že bychom si měli klást si otázku, co je třeba udělat. Poté zjistíme, že na úrovni EU by toho mělo být uděláno velmi málo. Tento problém je celosvětový a měl by se řešit jinde.
<SPEAKER ID="079" NAME="Sergej Kozlík" AFFILIATION="NI">
- (SK) Pane předsedající, dámy a pánové, za jeden z nejlepších kroků Evropského parlamentu ve stávajícím funkčním období považuji rozhodnutí o potřebě obezřetné regulace finančního systému a zvýšení jeho stability, které bylo přijato v minulém roce. Je škoda, že k tomu nedošlo již o tři roky dříve. Dalším praktickým výsledkem je v této souvislosti předložení návrhu směrnice o kapitálových požadavcích. Finanční krize upozornila na nedostatky v mechanismech dohledu, včetně konsolidovaného dohledu.
<P>
Souhlasím, že východiskem pro řešení tohoto problému by mohlo být vytvoření decentralizovaného evropského systému orgánů bankovního dohledu, který by vycházel z modelu evropských centrálních bank. Podporuji rovněž přísnější pravidla sekuritizace. Původci by měli nést určité procento rizika vyplývající z expozic, které drží, a po investorech by měla být požadována větší náležitá péče. Pouze tímto způsobem dosáhneme pokroku.
<SPEAKER ID="080" NAME="Zsolt László Becsey" AFFILIATION="PPE-DE">
(HU) Děkuji, pane předsedo, rád bych poblahopřál zpravodajům a stínovým zpravodajům skupin ke kompromisu, kterého bylo dosaženo. Ačkoli mnoho z nás nachází velký počet argumentů, které jsou daleko od ideálního nebo prospěšného řešení, domnívám se, že je důležité, aby byla regulace stanovena právě nyní před volbami.
<P>
Rád bych uvedl dvě poznámky. 1. Jako zpravodaj odpovědný za problematiku mikroúvěru vítám skutečnost, že zpráva uvedla požadavek, který se objevil rovněž v mojí zprávě a týkal se stanovení systému řízení rizika, jenž zohlední specifickou povahu mikroúvěrů - jako že například není tradičním kolaterálem a kapitálem. Doufám, že k tomu dojde co nejdříve. Rád bych poděkoval paní Berèsové za její pozměňovací návrh k předloženému textu. 2. I během rozpravy o pozměňovacím návrhu z roku 2005 jsem byl velmi kritický vůči režimu dohledu. To se vztahuje zejména na dohled nad mateřskými institucemi, které rovněž ve skutečnosti budí obavy ústavní povahy ohledně rozmístění dceřiných podniků v zemi, ačkoli jsou dceřiné podniky obecně umístěny v nových členských státech.
<P>
Tato zranitelnost je snížena, ne-li v podstatě potlačena kolegiálním systémem, který je podle mého názoru stále pouze krokem učiněným ve správném směru, ale není skutečným řešením. Nicméně kvůli kompromisu tuto situaci považuji za pokrok hlavně proto, že tento kompromis prosazuje také to, aby byl návrh nařízení o integrovaném systému dohledu sestaven rychle a na základě materiálů De Larosièra, což již bude podle našeho názoru správné a zajistí to velmi významný přínos pro komunitarizaci.
<P>
Rád bych vyjádřil zvláštní slova poděkování za solidaritu ukázanou zemím, které nespadají do eurozóny, ve spojitosti s pozměňovacím návrhem ohledně čl. 153 odst. 3, protože na základě přijetí mého návrhu se až do konce roku 2015 neuplatní zvláštní riziková prémie na úvěry pro tyto země, které většinou získávaly v eurech z veřejných financí nebo od centrálních bank. Pokud vezmu v úvahu všechny tyto body, navrhuji blokové hlasování o kompromisu, včetně 5% zachování, protože to samo o sobě značí určitý pokrok.
<P>
Na závěr, protože je toto můj poslední projev, také bych rád poděkoval vám, paní předsedající, a všem mým kolegům poslancům za práci, kterou jsem zde mohl za posledních pět let vykonávat.
<SPEAKER ID="081" NAME="Elisa Ferreira" AFFILIATION="PSE">
(PT) Tento rok evropské bohatství poklesne o 4 % a nezaměstnanost se zvýší až na 26 milionů. Co se týče regulace finančních trhů, svět a Evropská unie se tím měly zabývat více, měly pracovat lépe a začít dříve.
<P>
Vítám práci, kterou udělal tento Parlament, většina byla odvedena v naléhavé situaci, ale zdůraznila bych příspěvek učiněný socialistickou skupinou v Evropském parlamentu, které mělo být vyjádřeno větší uznání ve vhodné chvíli.
<P>
Lituji, že reakce Komise byla pomalejší, roztříštěnější a omezenější, než jak to vyžadovala a vyžaduje situace, což znázornil nedávný návrh týkající se hedgeových fondů.
<P>
Přijetí směrnice o kapitálových požadavcích je dalším krokem ve správném směru. Víme, že není dostatečně ambiciózní a neuspokojuje očekávání, ale dnes je nejdůležitější věcí poskytnout finančním institucím a trhům jasný signál, že jejich zaběhnutá praxe dospěla ke svému konci. Tleskám práci zpravodaje a stínových zpravodajek, zejména paní Pervenche Berèsové, kterou odvedli při hledání kompromisu.
<P>
Tato směrnice zavádí jasná pravidla, ale během příští revize ještě bude muset být udělána spousta práce, pokud jde o některé sporné otázky, zejména o úroveň ponechání za účelem sekuritizace.
<P>
Dnes je zásadní, aby Parlament zajistil přijetí této směrnice, a tak vyslal evropským občanům jasnou zprávu, že věci se mění a budou se měnit i nadále a že jsme jimi velmi znepokojeni.
<SPEAKER ID="082" NAME="Wolf Klinz" AFFILIATION="ALDE">
(DE) Pane předsedající, dámy a pánové, finanční krize jasně ukázala, že rámec finančních trhů Evropské unie musí být přezkoumán. Moje skupina podporuje návrhy sestavené na základě třístranných jednání, zejména se jedná o návrhy ohledně směrnice o kapitálových požadavcích pro banky. V důsledku 5% ponechání za účelem sekuritizace bude dohled založený na riziku posílen, zneužívání společností zvláštního určení vymizí a kvalita strukturovaných produktů se zlepší. Lituji však, že pravidlo pro meziroční mezibankovní úvěry je velmi restriktivní a že vklady tichých společníků jsou považovány za plnohodnotný kapitál pouze po dobu přechodného období.
<P>
Pokrok dosažený prostřednictvím restrukturalizace rámce finančního trhu je dobrý, ale ještě není dostatečný. Práce na této záležitosti tedy bude pokračovat. Doufám, že banky budou spolupracovat více, než tomu bylo v několika posledních měsících, kdy jsem je spatřoval spíše v roli někoho, kdo celý proces brzdí, a nikoli jako partnery při hledání perspektivních řešení.
<SPEAKER ID="083" NAME="Werner Langen" AFFILIATION="PPE-DE">
(DE) Pane předsedo, nejprve bych rád řekl, že jsme tímto druhým projektem, který dnes projednáváme, zahájili úsilí o návrat regulace finančního trhu k normální situaci. Krize finančního trhu může být částečně přisouzena selhání trhů a částečně selhání regulace. Sestavili jsme seznam opatření, která musí být regulována ratingovými agenturami. Přijali jsme usnesení ohledně směrnice o kapitálových požadavcích, o platech manažerů, o hedgeových fondech, o účetních předpisech a o evropské struktuře dohledu. Dnes se zabýváme druhým bodem.
<P>
Jednání jsou vedena na základě hlasování ve výboru, nikoli v rámci běžného postupu prvního čtení, ale na základě dohody dosažené mezi Radou, Komisí a Parlamentem. Uznávám, že pan Karas dosáhl mnoha věcí. Spousta mých kolegů poslanců a já jsme však jiného názoru, jak zdůraznil pan Klinz. Jedná se zejména o ponechání za účelem sekuritizace. Krize sekuritizačního trhu a finančního trhu vznikly v neposlední řadě kvůli tomu, že byly vytvářeny produkty finančního trhu bez vlastního rizika. Proto si již banky nedůvěřují navzájem, protože žádná nemá cenné papíry, za které by se zaručila i navzdory riziku. Návrh prosazuje 5% ponechání. Podle mého názoru je 10% ponechání mnohem vhodnější, a proto jsem předložil pozměňovací návrh. Jsem si jistý, že Rada, pokud přijme všechny ostatní věci, bude muset zvážit toto 10% ponechání. My, jakožto Parlament, neseme odpovědnost za to, abychom občanům poskytli další záruky, že celosvětová krize finančního trhu tohoto druhu se již nikdy nebude moci opakovat.
<P>
Proto navrhuji a požaduji, abychom přijali kompromis, kterého dosáhl pan Karas kromě otázky 10% ponechání a vkladů tichých společníků.
<SPEAKER ID="084" NAME="Ieke van den Burg" AFFILIATION="PSE">
Pane předsedající, účastním se v tomto Parlamentu poslední debaty a stojím zde se smíšenými pocity. Velmi mě potěšilo rozhodnutí, které jsme přijali ohledně zprávy poslance Hoppenstedta a které se týkalo zvýšení financování výborů na 3. úrovni. Je to krok směrem k silnému evropskému dohledu nad finančními trhy, které se rozvinuly daleko za vnitrostátní hranice. Byla jsem velkým zastáncem tohoto postupu a doufám, že rozprava na toto téma bude výrazným způsobem pokračovat i v příštím volebním období.
<P>
Další dokument týkající se směrnice o kapitálových požadavcích není podle mého názoru dobrým příkladem lepší regulace v rámci Lamfalussyho procesu, který jsme vyvíjeli po celých 10 let, kdy jsem zde působila. Výsledky podpořím, protože je třeba, abychom trhu vyslali silný signál, ale upřednostnila bych přístup, který by byl více založen na zásadách a na transparentnější konzultaci v rámci politického procesu. Je to následkem nátlaku na získání tohoto ukvapeného výsledku. Doufám, že na konci roku, kdy budeme mít podrobnější přezkum směrnice o kapitálových požadavcích, bude řádně zohledněn také Lamfalussyho proces. Důrazně doporučuji, aby Hospodářský a měnový výbor tento proces znovu obnovil.
<P>
V mém posledním projevu bych ráda navázala na to, co uvedla paní Berèsová, a ráda bych řekla panu McCreevymu, že je škoda, že to, co udělal pro regulaci těchto finančních trhů, je opravdu značně zanedbatelné a opožděné. Ráda bych vyjádřila své díky kolegům z Hospodářského a měnového výboru za jejich spolupráci, které jsem se těšila v průběhu těchto 10 let. Doufám, že v novém funkčním období získají komisaře, který se bude věnovat výhradně finančním trhům a bude se zabývat portfoliem, které se skutečně zaměřuje na toto velmi důležité téma, jež nás v této době přivedlo do velkých nesnází, a který se bude skutečně věnovat regulaci a řádnému evropskému dohledu nad finančními trhy.
<SPEAKER ID="085" NAME="Udo Bullmann" AFFILIATION="PSE">
(DE) Pane předsedající, dámy a pánové, chcete-li vysušit bažinu, neptáte se nejtlustších žab, jak by si to představovaly. To přesně je problémem zprávy o směrnici o kapitálových požadavcích, o které dnes jednáme. Pokud si nepřejeme, aby i za deset nebo dvacet let byly stále zakládány špatné banky, pak musíme zajistit, aby bankovní a úvěrové instituce nesly podstatné obchodní riziko, budou-li nadále obchodovat s kritickými produkty. Pět procent není podstatných.
<P>
Komisař McCreevy navrhoval 15 %, ale daným odvětvím byl stlačen na 5 %. Rada s tím souhlasila a Evropský parlament opravdu toto číslo politováníhodným způsobem omezil. My, němečtí sociální demokraté, budeme hlasovat pro vyšší podíl ponechání a budeme rovněž hlasovat pro pokračování vkladů tichých společníků, protože politika hospodářské soutěže, která útočí na obchodní model a nemá nic společného s restrukturalizací bank, je nespravedlivá.
<P>
Doufám, že přijmeme přiměřené usnesení a že po 7. červnu budeme mít Parlament, který bude během restrukturalizace finančního trhu hovořit jasně a s větší odvahou a podnikavostí.
<SPEAKER ID="086" NAME="Antolín Sánchez Presedo" AFFILIATION="PSE">
(ES) Pane předsedající, jako první reakce na finanční krizi z října 2007 by nemělo být přijetí této směrnice odkládáno. S ohledem na okolnosti by měla být směrnice uplatňována s opatrností, abychom se vyhnuli zvratům, a měla by být doprovázena ambicióznější revizí v souladu s mezinárodním vývojem.
<P>
Finanční instituce vyžadují pevný kapitálový základ a musí si vyváženým způsobem konkurovat prostřednictvím harmonizovaného vymezení kapitálu, zejména pak hybridních nástrojů, a přiměřeného posilování řízení hlavních rizik. Je zásadní dosáhnout větší transparentnosti a uspořádat zájmy původců a investorů v procesu sekuritizace. Ponechávat alespoň 5 % sekuritizovaných produktů v rozvaze, vyhnout se vícenásobnému použití takových produktů a posílit náležitou péči investorů představuje kroky tímto směrem. Vytvoření kolegií orgánů dohledu pro přeshraniční skupiny a posílení role Evropského výboru orgánů bankovního dohledu představují kroky směrem k více integrovanému evropskému dohledu.
<SPEAKER ID="087" NAME="Margarita Starkevičiūt" AFFILIATION="ALDE">
(LT) Rovněž já bych ráda poděkovala mým kolegům za vynikajících pět let spolupráce, ačkoli musím říct, že pro příští legislativní období zde stále zůstávají nevyřešené otázky. Tato směrnice především neřeší problém posouzení činností bank.
<P>
Přístup založený na riziku nebyl pro daný účel vhodný a skutečně musíme uvážit jiný druh posouzení, a to možná tzv. přístup založený na výkonnosti. Navíc jsme ještě nerozhodli, kdo bude platit. Daňoví poplatníci které země budou riskovat své vlastní prostředky, má-li velká evropská skupina problémy?
<P>
Bude na evropské úrovni zřízen zvláštní fond? Budou jednotlivé země přispívat do společného fondu? Dokud nebudeme znát odpověď, nemůžeme říct, že disponujeme silnou a dobře připravenou regulací finančního odvětví.
<SPEAKER ID="088" NAME="Miloslav Ransdorf" AFFILIATION="GUE/NGL">
- (CS) Pane předsedající, jsem přesvědčený, že naše opatření, které tady diskutujeme, musí mít také preventivní charakter, protože situace je opravdu vážná. Objem finančních derivátů na světovém trhu je pětkrát větší, než je světový hrubý domácí produkt, to je bublina, která splaskne, a rizikem je, že zejména ve Spojených státech se velmi dramaticky sníží hrubý domácí produkt. Trpěl by celý svět včetně našich evropských zemí. A také je tu riziko hyperinflace, protože ve Spojených státech převládla, jak se zdá, teze, že je možné všechny problémy přelít naléváním dalších a dalších peněz do systému bez ohledu na to, že ten systém vykazuje závažné nedostatky. Myslím si tedy, že právě tento preventivní záběr je velice důležitý a některé problematické instrumenty na finančním trhu je třeba jednoduše zakázat, jako je např. shadow banking.
<SPEAKER ID="089" NAME="Předsedající">
Před tím, než se slova ujme pan komisař McCreevy, vzhledem k tomu, že dnes zde v Parlamentu vystoupilo několik poslanců naposledy, domnívám se, že je mou povinností, nikoli pouze jménem poslanců Evropského parlamentu, ale rovněž jménem všech evropských občanů a voličů, poděkovat jim za jejich několikaletou oddanost. Věřím, že jimi zvolený úkol usilovat o zlepšení otázek, které nás obklopují, si zaslouží vděčnost ze strany všech našich spoluobčanů.
<SPEAKER ID="090" NAME="Charlie McCreevy">
člen Komise. - Pane předsedající, nejprve bych rád poděkoval zejména zpravodajům, panu Karasovi a panu Hoppenstedtovi, a ostatním za jejich horlivou práci při hledání kompromisů v těchto dvou zvláštních oblastech.
<P>
Co se týče zprávy poslance Hoppenstedta, pozitivní výsledek výboru COREPER z dnešního dopoledne připravuje podmínky pro přijetí zprávy v prvním čtení. Dohoda o této strategické iniciativě je velmi vítána, protože vysílá ten správný signál: signál naší odhodlanosti reagovat na finanční krizi, posílit finanční dohled a zlepšit běžný postup posuzování účetního výkaznictví a auditů. Je to však pouze první krok ve velmi dlouhém procesu. Těším se, že s vámi budu v nadcházejících měsících v této práci pokračovat v novém Parlamentu.
<P>
Co se týče sekuritizace, všichni souhlasíme, že požadavek 5% ponechání je prvním krokem. Basilejský výbor bude pracovat na kvantitativním ponechání. To je vyžadováno skupinou G20. Evropská unie má náskok a budeme usilovat o dosažení ještě lepší důslednosti na globální úrovni.
<P>
Dovolte mi ještě, abych se zmínil o sekuritizaci. Paní Bowlesová k této záležitosti velmi významně přispěla. Je velkou zastánkyní sekuritizace a zdůraznila její dobré aspekty a výši prostředků, která je na kapitálových trzích určena ve prospěch malých a středních podniků a poskytovatelů půjček obecně ve všech členských státech Evropské unie. V případě, že by zde měl někdo dojem, že za celé roky nevidím přínosy sekuritizace, bych rád řekl, že je opravdu vidím! V mé předchozí funkci, dlouho před tím, než jsem přišel sem, jsme si již byl vědomi přínosů sekuritizace. Avšak otázkou je, jaký podíl by měl původce držet v tomto zvláštním případě. Připouštím, co uvedla paní Bowlesová: že v budoucnu přiláká držba jakéhokoli podílu kapitálové požadavky. Nemůžeme si být jistí, kdy současná finanční krize skončí. Avšak bez ohledu na to, kdy tento konec nastane, se domnívám, že si můžeme být v nadcházejících letech naprosto jistí, že po finančních institucích na všech úrovních bude vyžadováno, aby držely oproti jejich půjčkám více kapitálu a více kvalitnějšího kapitálu. Já zde nebudu - ale mnoho z vás ano - ať je však konec jakýkoli, bude to nevyhnutelným výsledkem této konkrétní finanční krize - nikoli okamžitě, možná, že nikoli ve střednědobém horizontu, ale v dlouhodobém horizontu to bude jistotou. Kdybych se podíval do své křišťálové koule, je to právě to, co bych viděl v nadcházejících letech. Takže to je podíl ponechání, o kterém jednáme. Moje názory na tuto otázku jsou známé. Velmi výrazně jsem se k tomu vyjadřoval po dlouhou dobu.
<P>
V etapě projednávání v Radě ministrů a s Evropským parlamentem o různých záměrech k rozličným otázkám byly předloženy různé pozměňovací návrhy, se kterými moji úředníci na moji žádost zásadně nesouhlasí, protože na základě velmi jednoduchého tvrzení jsem pevně přesvědčen, že 5 % z něčeho je lepší než 55 % z nuly. Bylo zde více záměrů - že můžeme mít 5 %, 10 %, 15 % - 15 % z nuly je stále nula. Proto vítám příležitost, že se Komise ve své zprávě, která má být předložena na konci roku, vrátí k této konkrétní záležitosti, aby zajistila, že dané znění bude skutečně upevněno. Skutečně se tak domnívám, protože si nepřeji, aby byly sledovány zvláštní záměry. Bez váhání však oceňuji, co uvedla paní Bowlesová a ostatní ohledně přínosů sekuritizace kapitálovému trhu. Doufám, že jsem nikdy nebudil dojem, že si toho necením.
<P>
Na závěr bych se také rád připojil k panu předsedajícímu a popřál všem poslancům, kteří opouští své funkce, mnoho zdaru v jejich budoucí kariéře, ať je jakákoli. Za pět let mého zdejšího působení jsem většinu z nich poznal v některých funkcích nebo jinak a oceňuji jejich přispění, ačkoli jsem s nimi ne vždy souhlasil. Předpokládám, že bych neměl zdůrazňovat konkrétní osobu, ale rád bych v tomto ohledu zmínil zvláště pana Purvise. Jeho rady byly vždy moudré, promyšlené, dobře uvážené a nikoli dogmatické. Přeji mu zejména velmi úspěšnou budoucnost.
<SPEAKER ID="091" NAME="Othmar Karas">
zpravodaj. - (DE) Pane předsedající, dámy a pánové, nejprve bych vám rád poděkoval za vaši podporu a za pozitivní signál, který vysíláme spořitelům, podnikům, bankám a finančnímu světu.
<P>
Rozprava byla velmi otevřená. Zdůraznila také slabá místa a potřebu dalšího vývoje. Mohu vám říci, že veškerá vaše přání i vaše kritika a výhrady hrály v jednáních svou roli, pokusili jsme se je začlenit do bodů odůvodnění a žádostí o přezkumy. Z toho, co zde bylo dnes řečeno, není nic, co by rovněž nehrálo svou roli v předložené dohodě - v některých případech nešlo o velmi významnou roli - ale všechno zde svoji roli mělo.
<P>
Je tedy naprosto jasné, že je to významný krok vpřed, ale není to poslední krok, protože předpovídáme, oznamujeme a podporujeme další kroky, které mají být ohledně této dohody učiněny, a určujeme směr této diskuse. Jinými slovy, diskuse bude pokračovat, musí pokračovat. Domnívám se však, že je důležité, abychom nyní, v tomto legislativním období, vyslali jasný signál, že jsme toho schopni, že si přejeme vytvářet prostředí důvěry, bezpečí a stability, že můžeme reagovat rychle a že víme, co ještě musí být uděláno v budoucnosti. Proto vás vyzývám, abychom tento krok učinili společně a za pomoci velké většiny hlasů.
<P>
Velice děkuji za tuto rozpravu.
<SPEAKER ID="092" NAME="Karsten Friedrich Hoppenstedt">
zpravodaj. - (DE) Pane předsedající, v prvním kole jednání jsem již své stanovisko k některým věcem vyjádřil. Rád bych však ještě jednou jasně řekl, že svět, včetně našich partnerů ve Spojených státech, Číně a na jiných místech, sleduje, jak bude Evropská unie, Rada, Komise a Parlament reagovat na krizi. Již jsem řekl, že to byla reakce, kterou jsme mohli zaznamenat v případě některých pravidel, která jsou přepracovávána. Ve Spojených státech dochází k určitému pokroku, pokud jde o směrnici o zajištění a ostatní věci, jako jsou například kolaterály. Ponaučení, které z toho navíc plyne, je takové, že pokud my, jakožto Evropané, nemáme připravené konkrétní opatření, pak naši partneři nebudou reagovat.
<P>
Minulý měsíc a tento měsíc jsme přijali rozhodnutí a začali je uplatňovat a společně s Radou jsme dokázali nalézt přiměřená řešení.
<P>
Ještě jednou bych rád využil příležitosti a poděkoval Komisi, která byla někdy poněkud těžkopádná, a Radě, ve které jsme se snažili nacházet přiměřená řešení i při večerních zasedáních a při mnoha třístranných jednáních, protože právě před hodinou schválila přiměřený kompromis, ke kterému jsme dospěli.
<P>
Samozřejmě děkuji mým spolubojovníkům z Hospodářského a měnového výboru, paní Berèsové, paní Bowlesové a ostatním, ale také ostatním zaměstnancům, kteří museli nést velkou část zátěže.
<P>
Domnívám se, že je důležité možná ještě jednou zdůraznit, že jsem se podílel na zavádění jednotného evropského trhu, působil jako koordinátor v průběhu zavádění eura a dalších podobných věcí. Jsou to milníky, které samozřejmě ovlivnily tuto práci a také vytváření politik. Bylo zábavné s vámi pracovat a ještě jednou bych rád poděkoval mým kolegům poslancům, Komisi a Radě - již jsem to říkal - za jejich spolupráci. Všem, kteří se z vlastní vůle nechtějí vrátit, přeji vše nejlepší do budoucna.
<P>
Je zde mnoho úkolů, včetně úkolu zprostředkovat, jak moc je Evropská unie důležitá a jak významnou práci dělá Evropský parlament. Pro volby, které se budou konat dne 7. června v Německu a od 4. do 7. června jinde, je rovněž důležité, aby se pozornost občanů zaměřila právě na to, jak významná je naše práce. Doufám, že pak budou volby ve znamení vysoké účasti. Ještě jednou mnohokrát děkuji vám všem a přeji vše nejlepší do budoucna. Jak jsem již uvedl, toto je můj poslední projev.
<SPEAKER ID="093" NAME="Předsedající">
Společná rozprava je ukončena.
<P>
Hlasování se bude konat dnes, ve středu dne 6. května 2009.
<P>
Písemná prohlášení (článek 142 jednacího řádu)
<SPEAKER ID="094" NAME="Paolo Bartolozzi  " LANGUAGE="IT">
Pane předsedající, dámy a pánové, změnou směrnic o úvěrových institucích, jejich kapitálu, velké angažovanosti, režimech dohledu a krizovém řízení Evropská unie pokročí směrem k obecnému sladění celého systému.
<P>
Pozměněná směrnice by vyloučila diskreční pravomoci, kterými členské státy disponují vůči svému kapitálu, což by bránilo harmonizaci postupů dohledu a spravedlivé hospodářské soutěže mezi bankami. Tyto nesrovnalosti musí být překonány prostřednictvím společných pravidel, která kontrolním orgánům a centrálním bankám umožní čelit možné platební neschopnosti bankovního systému, zejména v zemích, které přijaly euro. Pozměňovací návrhy se týkají potřeby upevnit dohled nad přeshraničními bankovními skupinami.
<P>
Opětné zahájení interinstitucionálních jednání o dohodě, které bylo dosaženo mezi Evropským parlamentem a Radou, se týkalo minimálního prahu, který má být stanoven pro jmenovitou hodnotu sekuritizace. To odkazuje na výši rizika, kterou si banky musí ponechat ve svých rozvahách, pokud spořitelům nabízí strukturované produkty.
<P>
V rámci Rady hlasovaly všechny členské státy pro zachování tohoto prahu na 5 %. Jeho navýšení by znemožnilo oživení sekuritizačního trhu a nepřispělo by k tomu, aby byly trhy opět důvěryhodné.
<P>
(Zasedání bylo přerušeno v 11:50 a pokračovalo ve 12:05.)
<SPEAKER ID="097" NAME="Andreas Mölzer" AFFILIATION="NI">
(DE) Paní předsedající, odkazuji na článek 145 jednacího řádu. Během zasedání dne 24. dubna, v době mé nepřítomnosti během hlasování, prohlásil HansPeter Martin, že z mého místa někdo neoprávněně použil mou hlasovací kartu k hlasování. Předsedající toto tvrzení ihned odmítl jako nesprávné.
<P>
Chápu, že v současnosti, v době předvolební kampaně, je řada mých kolegů poslanců nervózní. Jedná se však v podstatě o obvinění z podvodu, klamu a neoprávněného obohacení z mé strany. Je to obvinění z vážného trestného činu. Pan Martin očerňuje, pomlouvá, ostouzí Parlament, jeho poslance, a dokonce i úředníky, zejména své rakouské kolegy, přičemž překrucuje skutečnosti, říká polopravdy a nepravdy a už překročil míru, kterou jsem ochoten strpět. Požaduji odvolání tohoto obvinění, omluvu a odsouzení ze strany předsednictví.
<P>
(Potlesk)
<SPEAKER ID="098" NAME="Předsedající">
Děkuji vám, pane Mölzere. Jak kolegové jistě vědí, hlasovací zařízení bylo zkontrolováno minule a bylo zjištěno, že nedošlo k jeho žádnému neoprávněnému použití, čímž byla věc vyjasněna.
<P>
Vidím, že pan Hans-Peter Martin se hlásí. Uděluji vám krátce slovo.
<P>
(Nesouhlasný šum)
<SPEAKER ID="099" NAME="Hans-Peter Martin" AFFILIATION="NI">
(DE) Paní předsedající, můžete prosím požádat o klid ve sněmovně?
<P>
(Smích)
<P>
Nebo mi snad bude odebrán denní příspěvek, když si dovolím vyvolat referendum?
<P>
Podle článku 149 mám právo na osobní připomínku. Zcela odmítám, co zde právě pronesl můj kolega poslanec. Vzpomínám si, co jsem skutečně řekl během plenárního zasedání za nepřítomnosti řady pravicových extrémistů a toho davu za mnou. Stojím si za tím. A mám-li být obviňován....
<P>
(Protesty)
<P>
Můžete slyšet řadu dalších protestů, které jsou tak hrozné, že je ani nechci na veřejnosti opakovat. Avšak takoví už pravicoví extrémisté jsou. Víme to z historie a je to velké nebezpečí, které před námi leží.
<P>
Pokud jde o obvinění z nezákonného jednání, rád bych zdůraznil, že došlo k mnoha snahám mne kriminalizovat, nikdy však nedošlo k žádnému trestnímu stíhání, a to nikoli proto, že by byli rakouští soudci nebo prokurátoři předpojatí, ale proto, že viděli, jak nepodložená byla tato obvinění. Jestliže se pravicoví extrémisté pouští do útoku prostřednictvím těchto argumentů, musí to posoudit voliči.
<P>
(Předsedající řečníka přerušila)
<SPEAKER ID="100" NAME="Předsedající">
Vyslechli jsme vás. Jak jsem řekla, celá záležitost byla vyjasněna. To stačí. Děkuji.
<P>

<SPEAKER ID="101" NAME="Beniamino Donnici" AFFILIATION="ALDE">
(IT) Paní předsedající, dámy a pánové, paní předsedající, jak víte, i když mnozí kolegové poslanci - v důsledku značného nedostatku informací ze strany předsednictví v této záležitosti, o níž se mlčí - nevědí, Evropský soudní dvůr dospěl k rozhodnutí ve věci vleklého sporu, kdy jsem bohužel já stál proti Evropskému parlamentu a panu Occhettovi.
<P>
Soud zrušil rozhodnutí této sněmovny ze dne 24. května nepotvrdit můj mandát v důsledku prohlášení vnitrostátních orgánů a Evropskému parlamentu bylo nařízeno uhradit náklady. Cílem rychlého rozhodnutí Soudního dvora bylo obnovit legitimní složení Parlamentu před skončením mandátu, avšak 4. května v 17:00 hodin pan předseda Pöttering přednesl této sněmovně jednostranný, dvojsmyslný a zmatený výklad celé záležitosti a opět požádal Výbor pro právní záležitosti, aby potvrdil mé pravomoci, i když věděl, že se jedná pouze o zápis. Kromě toho nepožádal o mimořádné zasedání Komise, protože se jednalo o poslední zasedání v tomto funkčním období Parlamentu, leda by chtěl prodloužit můj mandát i do příštího volebního období.
<P>
Žádám proto předsednictví, aby do zítřka napravilo tento další hrubý omyl s cílem vyhovět rozsudku Evropského soudního dvora. Paní předsedající, byl bych rád, kdyby byl Evropský parlament ušetřen této těžké právní porážky, a navzdory všemu projevuji vám i svým kolegům poslancům upřímný respekt.
<SPEAKER ID="102" NAME="Předsedající">
Děkuji vám, pane Donnici. Vaše připomínka byla zaznamenána a pan předseda v pondělí odpoledne pronesl projev. Vaše připomínky budou předloženy na schůzi předsednictví dnes odpoledne.
