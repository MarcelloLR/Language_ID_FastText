<CHAPTER ID="003">
Prohlášení předsednictví
<SPEAKER ID="007" NAME="Předseda">
Rád bych na úvod pronesl několik poznámek. Dnes slavíme Den Evropy. Většinu dnešního dne jsem strávil ve Florencii, kde, jak známo, sídlí Evropský univerzitní institut a kde se koná Festival Evropy. Konala se tam rovněž konference na téma stav Evropské unie, na níž jsem se setkal se studenty Evropského univerzitního institutu.
<P>
Slavíme 61. výročí přelomové deklarace Roberta Schumana, jež připravila cestu pro vytvoření Evropské unie, a společně jsme toho už dosáhli mnoho. Robert Schuman by byl na naše úspěchy pyšný. Zakladatelé Evropy věděli, že krize jsou tu od toho, abychom je překonali a pomocí nich vybudovali pevné základy pro budoucnost. Proto si dnes, 9. května, připomínáme minulost, utváříme přítomnost a s nadějí hledíme do budoucnosti.
<P>
Za druhé, Evropská unie je dnes plnoprávným účastníkem mezinárodního dění. To dne 3. května potvrdilo Valné shromáždění Organizace spojených národů, které drtivou většinou odsouhlasilo účast Evropské unie na činnosti Organizace spojených národů. Představitelé Evropské unie budou moci hovořit na Valném shromáždění a předkládat pozměňovací návrhy dohodnuté členskými státy EU. To je společný úspěch nejen členských států, Komise a Rady, ale i Evropského parlamentu. Náš hlas i kroky musí zůstat jednotné. Zvlášť důležité jsou naše společné kroky, neboť se potřebujeme dohodnout na dalších krocích v severní Africe, kde sílí napětí, i v Sýrii a Bahrajnu.
<P>
Bod třetí: dne 17. května si v Evropské unii připomeneme Mezinárodní den boje proti homofobii. Evropská unie bojuje proti diskriminaci na všech frontách, jak v Evropě, tak mimo ni. Tento boj se týká i homofobie. Na celém světě jsou bohužel lidé perzekuováni, mučeni a dokonce i zabíjeni. Závazek chránit diskriminované je zakotven v našich nevýznamnějších právních aktech - ve Smlouvě i v Listině základních práv. Tomuto svému závazku dostojíme.
<P>
A nakonec bod číslo čtyři: Evropský parlament jednoznačně odsuzuje popravu jednoho z mužů, které vojenský tribunál v pásmu Gazy odsoudil k smrti za spolupráci s Izraelem. Evropská unie vždy vystupuje proti trestu smrti. Návrat k popravám maří snahy o trvalé usmíření v Palestině.
