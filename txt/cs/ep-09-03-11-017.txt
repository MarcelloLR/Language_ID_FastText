<CHAPTER ID="017">
Zpráva Účetního dvora č. 10/2008 o rozvojové pomoci ES zdravotnickým službám v subsaharské Africe (rozprava) 
<SPEAKER ID="468" NAME="Předsedající">
Dalším bodem je rozprava o otázce k ústnímu zodpovězení pro Komisi, kterou pokládá pan Borrell Fontelles jménem Výboru pro rozvoj o zprávě Účetního dvora č. 10/2008 o rozvojové pomoci ES zdravotnickým službám v subsaharské Africe - B6-0016/2009).
<SPEAKER ID="469" NAME="Anne Van Lancker">
autorka. - (NL) Paní předsedající, dámy a pánové, Afrika je jediný kontinent, který nedosáhl žádného pokroku, pokud se týká plnění cílů tisíciletí, zejména v oblasti zdraví, tedy v úmrtnosti matek a dětí, boji proti HIV/AIDS, TBC a malárii. To lze zcela připsat jejich systémům zdravotní péče a krizi lidských zdrojů, která tento sektor zachvátila. Je proto více než jasné, že v boji proti chudobě jsou investice do zdravotnických systémů nezbytné.
<P>
Je to navíc také názor Komise, ale podle zprávy Účetního dvora, přestože se Komise k takové odpovědnosti hlásila po dlouhé roky, udělala žalostně málo, pokud se týká zavádění jakýchkoliv praktických změn. Komise vyvíjí úsilí, zejména prostřednictvím vertikálních fondů v boji proti AIDS, a z našeho pohledu to může být poměrně nezbytné, ale nemělo by se tak stávat na úkor celkového balíčku investic do základní zdravotní péče.
<P>
Paní komisařko, rozpočet na základní péči se od roku 2000 nezvýšil ani poměrně v rámci celého balíčku oficiální rozvojové pomoci. Tento Parlament má tedy dostatečný důvod položit Komisi na základě zprávy Účetního dvora několik otázek a učinit několik doporučení. Já bych ráda uvedla čtyři body.
<P>
Zaprvé musí dojít ke zvýšení rozpočtu na zdravotní péči. Zde je zřetelně potřebná společná iniciativa z EU společně s jejími partnerskými zeměmi. Rozvíjející se země se zavázaly investovat 15 % ze svých rozpočtů v rámci Abujské deklarace. I když to pravděpodobně nelze, paní komisařko, provést, je-li Komise a Evropa připravena na to vydat pouze 5,5 % Evropského rozvojového fondu (ERF). Ráda bych se tedy od vás dozvěděla, jakým způsobem by Komise chtěla zajistit, že se budou v rámci Desátého ERF investice do zdraví zvyšovat.
<P>
Zadruhé by se měla lépe a účinněji využívat rozpočtová podpora. Ačkoliv je to jeden z výstavních exponátů Komise, ve zprávě Účetního dvora dostává jen málo bodů. Nicméně rozpočtová podpora skutečně má potenciál napravovat nedostatky v jižních systémech zdravotní péče. Zatímco odvětvová rozpočtová podpora se dokáže na zdravotnické systémy skutečně zaměřit, v subsaharské Africe se příliš nevyužívá.
<P>
Všeobecná rozpočtová podpora se také může ukázat užitečnou za předpokladu, že Komise bude umět zavázat své partnery a nadchnout je, aby si zvolili zdravotní péči za ústřední sektor, a my bychom chtěli Komisi naléhavě poprosit, aby tak učinila. Moje otázka Komisi zní: jak zajistíte, aby se vykonávalo mnohem více cílených opatření a mnohem lepší kvality jak prostřednictvím podpory sektoru, tak všeobecné rozpočtové podpory?
<P>
Smlouvy v rámci rozvojových cílů tisíciletí patří ke slibným nástrojům Komise. Stojím stoprocentně za nimi, ale ve vší upřímnosti, jsou poněkud příliš křehké a příliš krátkozraké, protože jsou určeny pouze dobrým studentům, a tak jsou velmi potřebné alternativy pro ty ostatní.
<P>
Zatřetí je nutné posílit odborné znalosti. Podle zprávy má Komise příliš málo odborných znalostí na to, aby zavedla návrhy své politiky v oblasti zdravotní péče do praxe. Proto bychom požádali Komisi, aby tuto odbornost zajistila zapojením více odborníků z oblasti zdravotnictví do svého návrhu a také aby účinněji spolupracovala s WHO a členskými státy.
<P>
Začtvrté musí být zdravotnický sektor lépe koordinován. Paní komisařko, je naprosto nezbytné, aby byl Kodex pravidel EU, pokud jde o dělbu práce v oblasti rozvojové politiky, zaveden do praxe a aby byly investice do zdravotní péče a programy v této oblasti mezi různými zeměmi EU lépe koordinovány. Kromě toho musíme zajistit, aby tzv. sirotci mezi potřebnými zeměmi mohli také zaručit pomoc v oblasti zdraví.
<P>
Ráda bych skončila poděkováním panu Staesovi, který jménem Výboru pro rozpočtovou kontrolu podporuje zájem vyjádřený Výborem pro rozvoj a požádal Komisi, aby objasnila své cíle s ohledem na udělování absolutoria, a pokud možno do konce roku 2009.
<P>
Je jasné, paní komisařko, dámy a pánové, že tento Parlament Komisi naléhavě žádá, aby priority své politiky nakonec převedla do reality s větším přesvědčením a s lepšími nástroji. Je to více než nezbytné, pokud chceme proměnit šanci dosáhnout cílů tisíciletí do roku 2015, protože, paní komisařko, základní zdravotní péče si zaslouží udržitelné investice v dlouhodobé perspektivě.
<SPEAKER ID="470" NAME="Androulla Vassiliou">
členka Komise. - Paní předsedající, Komise skutečně vítá zprávu Účetního dvora o rozvojové pomoci ES zdravotnickým službám v Africe. Tato rozprava o této otázce k ústnímu zodpovězení nám dává příležitost diskutovat o naší zdravotnické podpoře Africe s vámi, Evropským parlamentem.
<P>
Nehodlám zde opakovat formální reakci, kterou se Komise vyjádřila ke zprávě Účetního dvora a která již byla zveřejněna na internetu.
<P>
Této zprávě se bohužel nedostalo příliš velké publicity v tisku, a když už zmíněna byla, věci byly někdy příliš zjednodušeny výrokem, že "Evropa nedodržela své sliby v Africe". Dovolte mi tedy pouze objasnit několik základních bodů, než zahájíme rozpravu.
<P>
Komise zůstává nadále zcela rozhodnutá podporovat rozvojové cíle tisíciletí, cíle 4, 5 a 6 související se zdravím, které jsou nedílnou součástí následujících cílů: snížení dětské úmrtnosti o dvě třetiny, snížení úmrtnosti matek o tři čtvrtiny a zastavení a zvrácení vývoje v šíření HIV/AIDS. To znamená naše rozvojová spolupráce, ale naše závazky se nesmí měřit pouze příděly do rozpočtu zdravotnického sektoru.
<P>
Dětská úmrtnost bude nepochybně snížena účinnými zásahy zdravotnických služeb, zejména očkováním. Proto monitorujeme pokrytí očkováním nejenom v našich zdravotnických programech, ale také v mnoha našich obecných činnostech rozpočtové podpory. Dětská úmrtnost ale také závisí na jiných faktorech, jako je výživa, bydlení, přístup k bezpečné vodě, sanitárním zařízením a vzdělávání. Proto náš příspěvek často může být a bude mimo samotný sektor zdravotní péče.
<P>
Při rozhodování o odvětvových přídělech a náležitostech naší rozvojové pomoci jsme se v Paříži a Akkře dohodli na tom, že se budou stále více respektovat základní principy účinnosti pomoci. Zde jsou alespoň dva příklady. Prvním je vedení zajišťované partnerskými vládami. To znamená, že se po důkladné diskusi s partnerskou zemí přijmou sektory navržené k podpoře. Nemuselo by se jednat o zdravotnický sektor, ale o vzdělání nebo vodu a sanitární zařízení.
<P>
Zadruhé: nastavení podle vnitrostátních systémů. To znamená směřování naší pomoci, přednostně ve formě rozpočtové podpory (za předpokladu splnění základních kritérií). Pokud má země dostatečně dobře zformulovanou strategii boje proti chudobě, naše podpora může být přednostně směřována jako obecná rozpočtová podpora.
<P>
Přestože tato podpora nebude poté označena jako podpora sektoru zdravotnictví, je spojena s plány pro zdraví, jako jsou míry pokrytí očkováním nebo procenta porodů s pomocí kvalifikovaného zdravotnického personálu. Takové cíle jsou obvykle součástí strategie boje proti chudobě, jsou monitorovány a vyplácení rozpočtové podpory je často spojeno s dosažením pokroku u těchto cílů.
<P>
Kromě celosvětových závazků o účinnosti pomoci, které byly přijaty v Akkře a Paříži, jsme se my, Evropská unie, společně dohodli na kodexu chování, který například předvídá snížení počtu sektorů, ve kterých je aktivní naprosto každý dárce, aby se tak snížila administrativní a správní zátěž kladená na naše partnerské země kvůli velkému počtu dárců. To je smysl přístupu dělby práce, na kterém se dohodly členské státy EU a Evropská komise. Víme, že nebude vždy jednoduché se na tomto dohodnout na úrovni zemí, zejména protože zdraví stojí na žebříčku veřejného mínění vysoko, a všichni dárci a dárcovské země chtějí být přítomni a chtějí být vidět. Občas se budeme muset takové tendenci bránit a nechat na ostatních dárcích, aby tu práci odvedli.
<P>
Doufám proto, že naše dnešní rozprava přispěje dalšímu objasnění těchto otázek a pomůže zajistit, že Evropa splní své sliby Africe.
<SPEAKER ID="471" NAME="John Bowis">
jménem skupiny PPE-DE. - Paní předsedající, děkuji paní komisařce za tuto odpověď. Jsem si jistý, paní komisařko, že máte pravdu. Čísla mohou mít mnoho významů a je třeba, abychom se jimi pečlivě zabývali. Ale samozřejmě dnes se zabýváme Účetním dvorem, takže se musíme zabývat čísly. Někdy si přeji, abychom se zabývali lidmi místo čísly, ale shodneme se, že "bez bohatství není zdraví". V tolika zemích s nízkými příjmy to není pouhý slogan, ale realita.
<P>
Souhlasíme s výrokem Účetního dvora, že pouze 5,5 % finančních zdrojů ERF jde do oblasti zdravotnictví, zatímco podle politiky Evropské unie - a politiky Parlamentu - by se mělo na zdraví a vzdělávání vynakládat 35 %. Je tam špatné číslo a možná to není až tak špatné, jak by se mohlo zdát podle tohoto čísla. Ukazuje ale, že se musíme mnohem víc snažit, a k tomu patří také spolupráce - pokud mohu použít tento termín - s 15% závazkem, který do Abujské deklarace pečlivě uložily tyto země samotné.
<P>
Rád bych se ale, paní komisařko, vrátil k lidem. Jeďte na Mali a podívejte se tam na cukrovku, která se vymkla kontrole, a také na to, kolik to stojí rodiny: víc než 30 % jejich rodinných příjmů vynaložených na inzulin, pokud si ho musí kupovat - a oni si ho kupovat musí. Jeďte do Čadu a zeptejte se na služby duševního zdraví a oni vám řeknou, že je dřív, před občanskou válkou, měli. Jeďte kamkoliv do Afriky a sledujte nelidské zacházení s lidmi trpícími epilepsií, zatímco za pár centů bychom většině z nich mohli ulevit od záchvatů. Jeďte kamkoliv do Afriky a podívejte se na sirotky, které za sebou zanechal AIDS, a běžte se podívat na prarodiče a setkejte se s těmi, kteří se snaží vychovat svá vnoučata, protože rodiče jsou mrtví.
<P>
Statistiky existují. Víme, že v obou Amerikách 14 % světové populace nese 10 % celosvětové zátěže v podobě nemocí a má 42 % pracovníků ve zdravotnictví. Subsaharská Afrika má 11 % světové populace, nese 25 % celosvětové zátěže v podobě nemocí a má 3 % pracovníků ve zdravotnictví. To odráží naši dřívější rozpravu. Musíme se ale těmito záležitostmi zabývat, protože nemůžete mít zdraví bez zdravotnických služeb, bez zdravotníků a bez zdravotnického vzdělání.
<P>
Musíme se také zabývat některými projekty, do kterých se pouštíme. Není to jenom tuberkulóza, AIDS a malárie, ale také všechny ostatní nemoci. Jsou to právě opomíjené nemoci, za kterými Komise hrdě stojí prostřednictvím své spolupráce s farmaceutickými společnostmi na této iniciativě, jejímž cílem je přinášet pomoc lidem, kteří tyto léky potřebují. Musíme se zabývat příčinami špatného zdraví a rozpravy dnešního večera se na to soustředily.
<P>
Statistiky budou dávat smysl, pouze když všechny tyto věci dáme dohromady - a to znamená, že lidé budou dávat smysl. To, co uděláme lépe, pomůže lidem, aby byli zdravější, a pak by mohly být zdravější i jejich ekonomiky.
<SPEAKER ID="472" NAME="Bart Staes">
jménem skupiny Verts/ALE. - (NL) Paní předsedající, dámy a pánové, zpráva Účetního dvora nebude ve Výboru pro kontrolu rozpočtu oficiálně představena až do příštího týdne. Rád bych tedy pogratuloval Výboru pro rozvoj a také paní Van Lanckerové, kteří zajistili, že se tato rozprava tady dnes koná a že zítra budeme přijímat usnesení, které podrobně popisuje, co se pokazilo.
<P>
Měli bychom věnovat pečlivou pozornost dlouhému projevu paní Van Lanckerové a doporučením, která v něm uvedla. Paní komisařko, měli bychom věnovat pečlivou pozornost projevu pana Bowise, kterému se podařilo vytvořit seznam nedostatků s velkou obratností.
<P>
Nikdo, kdo čte zprávu Účetního dvora, nemůže tu otázku jen tak přejít. Každý si tam může ta čísla přečíst a paní Van Lanckerová správně poukázala, že cíle tisíciletí pro tento sektor budou dosaženy s velkými potížemi, pokud vůbec. Studium číselných údajů, které Účetní dvůr uvádí pro každou zemi, vás vrátí do tvrdé reality.
<P>
Pokud se týká rozšíření AIDS, 34 % obyvatelstva je postiženo ve Svazijsku, 23 % v Lesothu a 14 % v Malawi. V roce 1997 byla dětská úmrtnost ve Svazijsku 78/1000 v porovnání s dnešním stavem 86/1000. V Lesothu byla průměrná délka života v polovině 90. let minulého století 60 roků, nyní pouze 41. V Keni umírá před dosažením pěti let života více než 1 dítě z 10. Doporučení a analýzy Účetního dvora o účinnosti politiky EU byly v posledních několika letech bolestně znepokojující.
<P>
Doufám proto, paní komisařko, že Komise skutečně dokáže do 10. dubna odpovědět na ty otázky, které se mi jako zpravodaji Výboru pro kontrolu rozpočtu podařilo zařadit do tohoto usnesení, abychom tyto odpovědi mohli začlenit do udělení absolutoria, ke kterému má dojít na konci dubna.
<SPEAKER ID="473" NAME="José Ribeiro e Castro" AFFILIATION="PPE-DE">
(PT) Paní předsedající, paní komisařko, každý, kdo navštíví subsaharskou Afriku, může ve většině zemí snadno vidět nesmírnou slabost v jejich zdravotnických systémech a nesmírně negativní dopad, který má tato slabost na životy a zdraví lidí, kterým by tyto služby měly pomáhat.
<P>
Číselné údaje, které jsou pravidelně publikovány na mezinárodní úrovni, to neustále potvrzují. V tomto ohledu je myšlenka, že jednoduchá a praktická gesta, která nejsou nijak zvlášť propracována nebo dokonce nákladná, mohou stačit k záchraně mnoha životů, je nesmírně znepokojivá. Evropská finanční podpora může být v tomto ohledu zásadní a vždy musíme pamatovat na to, že spolupráce v oblasti zdraví je skutečně strategická a přímo zahrnuje nejenom jeden z rozvojových cílů tisíciletí, ale mnoho z nich. Účetní dvůr zjistil, a já to cituji, že "finanční prostředky ES přidělované do zdravotnického sektoru se od roku 2000 nezvýšily jako podíl jeho celkové rozvojové pomoci, navzdory závazkům MDG Komise a zdravotní krizi v subsaharské Africe". Konec citace. Připouští se také, a opět cituji, že: "Komise poskytla významný finanční příspěvek, aby pomohla spustit činnost Globálního fondu [pro boj s AIDS, tuberkulózou a malárií], ale nevěnovala stejnou pozornost posílení zdravotnických systémů, přestože to bylo plánováno jako její priorita". Konec citace.
<P>
Podle Dvora se tak stalo, a opět cituji, protože: "Komise neměla dostatečné odborné znalosti v oblasti zdravotnictví, aby zajistila co nejúčinnější využití finančních prostředků určených pro zdravotnictví". Konec citace.
<P>
Účetní dvůr tedy předkládá Evropské komisi obrovský úkol, který schvaluji. Za nás chci tento úkol, založený na objektivnosti uvedených údajů a tomto hodnocení, znovu zopakovat. Zdravotnické služby již tvoří součást priorit naší rozvojové pomoci, ale musí tvořit její stále větší součást, a proto si zaslouží zvýšení finančních prostředků. Optimalizace způsobu poskytování pomoci, s přihlédnutím ke zjevně protikladným potřebám koordinace řízení a blízkosti obyvatelstvu, které je příjemcem pomoci, bude mít za úkol poskytnout službu, která může zachránit mnoho životů.
<P>
Evropská komise nemůže na tuto výzvu odpovědět jinak než kladně a já ji naléhavě žádám, aby tak učinila. Pan Bowis právě přednesl dojemný projev, ve kterém se mu podařilo nasadit obličeje, lidské obličeje, suchému chladu těchto čísel z Účetního dvora. Výzvou pro nás, paní komisařko, je zajistit, aby naše spolupráce mohla na těch samých obličejích vyvolat výraz štěstí a naděje. Proto je, paní komisařko, nezbytné, abychom změnili čísla v naší spolupráci v oblasti zdravotnictví.
<SPEAKER ID="474" NAME="Marie Anne Isler Béguin" AFFILIATION="Verts/ALE">
(FR) Paní předsedající, k této zprávě jsem se opravdu nechtěla vyjadřovat, ale jenom přidat zmínku, která je mému srdci obzvláště blízká a kterou jsem několikrát uvedla při příležitosti setkání AKT. Je to otázka zdravotních podmínek Tuaregů v Nigérii. V tomto kontextu bych, paní komisařko, opravdu ráda upozornila na problém evropských společností, které těží přírodní zdroje v afrických zemích, zejména je to francouzská společnost Areva, která bude těžit uran v Nigeru, aniž by informovala místní komunity, což vede k tomu, že lidé, kteří tam žijí, používají například radioaktivní materiály nebo kovový odpad na výrobu nádobí na vaření.
<P>
Státní orgány dnes v Nigeru nepovolují provádět žádné seriózní studie o situaci týkající se radioaktivity mezi těmito lidmi, ale my víme, že se nacházejí v alarmující situaci.
<P>
Během schůzky AKT jsme požádali o provedení epidemiologické studie na těchto lidech. Dnes vznáším tuto žádost znovu ke Komisi.
<SPEAKER ID="476" NAME="Androulla Vassiliou">
členka Komise. - Pane předsedající, nejenom že jsem pozorně naslouchala všemu, co bylo dnes večer řečeno, a nejenom že jsem věnovala pozornost tomu, co bylo uvedeno ve zprávě Účetního dvora, ale také, jak už jsem řekla, jsem se právě vrátila z návštěvy Pobřeží slonoviny a Libérie a viděla jsem na vlastní oči, jaké mají tyto země potřeby v oblasti zdraví. Mají potřeby týkající se infrastruktury, potřeby týkající se vzdělaných poskytovatelů zdravotnických služeb, o kterých jsme již hovořili, potřeby týkající se léků.
<P>
Tyto potřeby jsou obrovské a já s vámi nemohu než souhlasit, že musíme zvýšit úsilí, které vyvíjíme při nabízení naší pomoci v oblasti zdraví, v chudých zemích Afriky.
<P>
Mohu vás ujistit, že vaše připomínky předám svému kolegovi Louisi Michelovi, a jsem si jistá, že také on zváží všechny vaše návrhy a připomínky s velkou pozorností, stejně jako jsem to udělala já.
<SPEAKER ID="477" NAME="Předsedající">
Obdržel jsem jeden návrh usnesení předložený podle čl. 108 odst. 5 jednacího řádu.
<P>
Rozprava je ukončena.
<P>
Hlasování se bude konat zítra.
