<CHAPTER ID="010-01">
1. Případ Aj Wej-weje v Číně
<SPEAKER ID="343" NAME="Předsedající">
Dalším bodem na pořadu jednání je rozprava k šesti návrhům usnesení o případu Aj Wej-weje v Číně.
<SPEAKER ID="344" NAME="Guy Verhofstad">
autor. - Pane předsedající, je to poprvé, co se účastním rozprav ve čtvrtek odpoledne, takže je zde několik ponaučení, která si myslím mohu odnést pro Konferenci předsedů, a to jistě dokáže zvýšit atraktivitu plenárního zasedání.
<P>
Protože případ pana Aj Wej-weje je vzhledem k posledním zprávám ze strany čínských úřadů, které rozhodně nepočítají s jeho propuštěním, vcelku dramatický, těší mne, že byl tento bod zařazen na program. Schválení naléhavého usnesení, na kterém jsme se shodli se všemi skupinami, abychom mohli následně zvýšit tlak na čínské úřady, je nejlepším krokem, který můžeme v této situaci podniknout.
<P>
Přesto se vám musím přiznat, že i já pochybuji o tom, že takové usnesení na postoji Komunistické strany Číny a čínských úřadů cokoli změní. V oblasti lidských práv s Čínou v podstatě hrajeme hru. My řešíme lidská práva, oni slíbí zahájení rozhovorů a my si myslíme, že se něco děje. Ale nestane se nic. To je skutečnost. Známe laureáta Nobelovy ceny, který se nemohl zúčastnit ceremoniálu v Oslu. Nyní zde je pan Aj Wej-wej, který je známý umělec a byl jedním z posledních disidentů, který se ještě mohl vyjadřovat.
<P>
Jediným možným krokem je vyhlášení naléhavého usnesení, jímž odsoudíme současný vývoj. Každopádně jsem doufal, že se budeme ptát, proč bychom se měli i nadále účastnit jednání, která s našimi politickými stranami vede Komunistická strana Číny. Lituji, že podpora ostatních skupin nebyla natolik pevná, abychom dospěli ohledně této věci k dohodě. Mohli jsme alespoň odsouhlasit, že se nebudeme dál podílet v rámci fóra s Komunistickou stranou Číny, pokud pan Aj Wej-wej a další disidenti nebudou propuštěni. Alespoň z toho důvodu jsem doufal, že všechny přítomné skupiny budou pro - a podpoří i další návrhy Zelených, i když z nich vypadly nejlepší části. Leč je to tak - oni předložili fantastický pozměňovací návrh a poté odstranili tu nejlepší část! Ovšem nebyla to jejich chyba, ale očividně chyba jiných.
<P>
(Přerušení předsedajícím)
<P>
Možná mi to trvá o minutu déle než obvykle, ale pro pana Aj Wej-weje to bude podle všeho trvat dalších deset roků. Pokud hovoříme o někom, kdo může strávit dlouhá léta ve vězení, není snad minuta navíc tak podstatná, pane předsedající!
<SPEAKER ID="345" NAME="Bernd Posselt" AFFILIATION="PPE">
(DE) Pane předsedající, nevím, jak často je zde pan Verhofstadt. Chtěl bych mu navrhnout, ať sem chodí častěji, protože by poznal, že tato setkání jsou velmi atraktivní pokaždé. Je proto politováníhodné, že sem někteří lidé nechodí - a toto by se mělo změnit. Tato zasedání jsou nadmíru zajímavá.
<SPEAKER ID="346" NAME="Rui Tavares" LANGUAGE="PT">
Pane předsedající, dámy a pánové, živě si pamatuji mé první setkání s dílem čínského umělce Aj Wej-weje. Byl jsem v té době, okolo roku 2000, přednášejícím dějin umění v Lisabonu a tam byl ve sbírce moderního umění obrovský lustr, veliký přes celou místnost, převrácený a rozbitý. A bylo to zároveň strašně krásné, ale také poněkud bolestné a smutné. Takový dojem svým způsobem vychází i z obrazu Číny: schopné tvářit se jako přepychová, bohatá a rozvinutá země, která se dokáže světu předvést, například při zahajovacím ceremoniálu olympijských her. Je to Čína sofistikovaná, ale v hloubi vážně poškozená. Tím, co je poškozeno, je vůle, svoboda slova a duch samotného čínského lidu.
<P>
Dnes jsme se sešli proto, abychom hovořili o případu umělce Aj Wej-weje a požádali jsme čínské úřady, aby ho propustily, aby mu dovolily hovořit se svým právníkem a se svou ženou a aby ho obvinily z opodstatněných a pravdivých důvodů, pokud ho vůbec mohou obvinit. Především jsme se ale sešli, abychom prohlásili, že tvořivý duch tohoto umělce, jeho představivost a humor budou mít bezpochyby delšího trvání než jeho vězení.
<SPEAKER ID="347" NAME="Charles Tannock">
autor. - Pane předsedající, opět hovoříme o Číně a nesnášenlivosti její vlády vůči disentu. Jak jsme viděli minulý měsíc při rozpravě o ničení starověkého města Kašgár komunistickým režimem, snaží se Čína usilovně o potlačení kulturních projevů, které se neshodují s vkusem vládců.
<P>
Aj Wej-wej je následníkem úžasných a odvěkých čínských uměleckých tradic. Prostřednictvím svého uměleckého nadání také upozornil na neblahý stav lidských práv v Číně a nedostatek politické svobody. Je jasné, že v Číně je také nedostatečná svoboda projevu. Jak by mohl vládnoucí režim vysvětlit Aj Wej-wejovo zatčení jinak než hospodářskými zločiny a nedodržením příslušných postupů při cestování na Tchaj-wan. To je evidentně jen zástěrka. Skutečný důvod následně objasnil ve výhružném úvodníku státní deník Global Times, kdy uvedl, že pan Aj zaplatí za svůj odpor.
<P>
Odmítáme hanebný způsob, jakým čínská vláda zachází s tímto vyhlášeným umělcem. Tato sněmovna vyzývá k jeho okamžitému propuštění a znovu vyjadřujeme lítost nad tím, že proti osobám, kteří se zasazují o svá základní lidská práva, zachází Čína tak daleko.
<SPEAKER ID="348" NAME="Cristian Dan Preda" LANGUAGE="RO">
Pane předsedající, před více než rokem jsme v této sněmovně hovořili o rozsudku odnětí svobody pro Liou Siao-poa. Nyní hovoříme o druhém signatáři Charty 08, kterého čínské úřady zadržely.
<P>
Jak již bylo řečeno, není Aj Wej-wej jen velmi slavným umělcem, ale také jedním z největších kritiků komunistického režimu. Byl zadržen v neděli a jeho propuštění nic nenasvědčuje. Kromě toho dnes čínské úřady tvrdí, že byl zadržen z hospodářských a nikoli politických důvodů, což je očividná a nestoudná lež.
<P>
Jak víme, Aj Wej-wej se nemohl zúčastnit ceremoniálu při předávání Nobelovy ceny. Jeho zatčení je součástí širších snah o potlačení aktivistů za lidská práva. V našem usnesení jsme vyjmenovali celou řadu lidí, o kterých by podle mne měla paní Ashtonová hovořit, kdykoli k tomu bude mít příležitost. Myslím, že musíme z obecnějšího pohledu přehodnotit náš dialog o lidských právech.
<SPEAKER ID="349" NAME="Heidi Hautala">
zpravodajka. - Pane předsedající, není náhodou, že zesílení represivních opatření proti čínským novinářům, disidentům, aktivistům za lidská práva a právníkům probíhá během severoafrických převratů a revolucí nebo těsně po nich. Nedávno bylo v prostředí čínského internetu zakázáno slovo "jasmín".
<P>
Dnešní zprávy, o kterých hovořil pan Preda, jsou nyní důležité, protože v nich vidíme, jak od sebe diktátoři opisují a porovnávají zprávy. Můžeme sledovat, že postup, jaký použilo Rusko proti Chodorkovskému a Lebeděvovi použila i Venezuela a Kazachstán proti podnikatelům, kteří se dostali moc blízko politickému vlivu, kteří chtěli založit opoziční strany: všichni jsou potrestáni za hospodářské zločiny. Trestem za hospodářské zločiny pojmenovali represi z politických důvodů. Musíme si uvědomit, že v Číně se toto doposud moc často nestávalo: toto je okamžik zlomu, který nevěští nic dobrého.
<P>
Je důležité, aby poslanci Evropského parlamentu při svých cestách do Číny a setkáních s čínskými protějšky upozorňovali na jména pronásledovaných aktivistů a aby trvali na návštěvách ve vězení. Víme, že mnoho pronásledovaných je v čínských věznicích strašlivě mučeno, navíc v některých případech nemáme o těchto místech - tzv. "černých vězeních" - žádné informace.
<P>
Proto opakujeme všem delegacím Evropského parlamentu, že všechny jsou oprávněny a povinny angažovat se při svých zahraničních návštěvách v oblasti lidských práv. Požadujeme okamžité propuštění Aj Wej-weje.
<SPEAKER ID="350" NAME="Ana Gomes">
autorka. - (PT) Na zmizení Aj Wej-weje je třeba pohlížet v souvislostech stále usilovnější politické represe ze strany čínských úřadů. Toto všechno se děje ve strachu, že se revoluční nálady arabského světa přelijí i do čínské společnosti. EU přesto může dosáhnout změny. Porušování lidských práv čínskými úřady se musí stát stálou součástí politického dialogu s Čínou a tento dialog se musí zaměřovat na dosažení konkrétních výsledků, to znamená především na přehodnocení rozsudků, které aktivistům za lidská práva odňaly svobodu.
<P>
Jednání o nové rámcové dohodě se i při soustředění na komerční zájmy nemohou vyhnout otázce lidských práv. Při sledování hospodářských zájmů je zodpovědností EU, aby podporovala aktivisty, jako jsou Aj Wej-wej, Liou Siao-po a Chu Ťün, kteří odvážně bojují za urychlenou čínskou politickou reformu, proti útlaku a za lidská práva a základní svobody. Pro Čínu jako stálého člena Rady bezpečnosti OSN vyplývají konkrétní povinnosti v oblasti lidských práv, obsažené v Chartě OSN, a za tyto povinnosti musí být zodpovědná jednak vlastnímu lidu, ale také zbytku světa.
<SPEAKER ID="351" NAME="Sari Essayah" LANGUAGE="FI">
Pane předsedající, těší mne, že Evropský parlament byl schopný zařadit toto aktuální porušení lidských práv na seznam naléhavých záležitostí tak rychle.
<P>
Jak víme, případ Aj Wej-weje není jediným vážným porušením lidských práv ze strany Komunistické strany Číny, ale jak už se zde zmínila paní Hautalaová, povstání v severní Africe jsou povzbuzením i pro demokratické hnutí v Číně.
<P>
V průběhu posledních týdnů úřady vystupňovaly dohled nad kritiky režimu a mnoho disidentů, aktivistů a právníků v oblasti lidských práv bylo zadrženo v domácím vězení nebo policejní vazbě. Jak se vyjádřila Amnesty International, zatčení Aj Wej-weje je v rostoucím množství zásahů čínských úřadů proti disidentům znepokojivým zlomem. Není možné, aby hospodářské zájmy zastřely otázku lidských práv a zabránily výzvám po okamžitém propuštění vězňů svědomí.
<SPEAKER ID="352" NAME="Rosario Crocetta" LANGUAGE="IT">
Pane předsedající, dámy a pánové, způsob, jakým Peking zdůvodnil zatčení umělce Aj Wej-weje, je nepřesvědčivý, stejně jako není nezbytné zasahovat proti svobodnému umělci v disentu tak razantně. To zdůvodnění je nepřesvědčivé proto, že toto zatčení je jedním ze stovek zadržení odpůrců a je součástí systematického potlačování všech známek disentu.
<P>
Dnes, kdy v arabském světě propukají povstání, vzpomínáme na výjevy krutého násilí z náměstí Ťchien-an-men páchaného na mladých Číňanech, kteří požadovali svobodu a demokracii, stejně jako dnešní jasmínoví demonstranti.
<P>
Čína se hospodářsky otevřela světu, avšak svou výrobu nespojila s ochranou životního prostředí a bezpečností práce a není schopna zavést demokracii a pluralismus v jakékoli formě. Není pravda, že bychom se tím vměšovali do vnitřních záležitostí Číny, i když tak Peking tvrdí, nýbrž je to snaha mužů a žen, hnutí a stran o vytvoření světa bez netolerance na každém světadílu.
<P>
Peking by měl sledovat světové dění a pochopit, že pokud se nezmění sám, tak Čínu změní historie a sami čínští občané.
<SPEAKER ID="353" NAME="Kristiina Ojuland">
jménem skupiny ALDE. - Pane předsedající, stále častěji přicházejí zprávy o znepokojující situaci v oblasti lidských práv v Čínské lidové republice. V Parlamentu tuto záležitost řešíme téměř na každém zasedání. Represe obvykle přichází ve vlnách a stejně tak již nějakou dobu trvají tvrdé zákroky, které by mohly odrážet boj o moc v Komunistické straně Číny mezi reformním a konzervativním křídlem.
<P>
Čínská vláda omezuje přístup k zahraničním webovým stránkám, blokuje šifrovací programy, které překonávaly tzv. "velký čínský firewall", brání přístupu na Googlemail a zesílila zatýkání, včetně zatčení Aj Wej-weje, mezinárodně uznávaného umělce a kritka režimu. Je zapotřebí rozhodných činů. Proto žádám vysokou představitelku, paní baronku Ashtonovou, aby v Pekingu provedla demarši. Aj Wej-wej musí být propuštěn.
<SPEAKER ID="354" NAME="Eva Lichtenberger">
jménem skupiny Verts/ALE. - (DE) Pane předsedající, je smutnou skutečností, že Aj Wej-wej byl jedním z posledních odvážných kritiků čínského režimu. Jeho zatčení je bezpochyby nejen vyvrcholením celé vlny zatýkání kritiků, ale je také zprávou všem ostatním - že ani mezinárodní proslulost jim nezajistí ochranu před uvězněním čínskými úřady nebo dokonce před úplným zmizením. Současně s tím jsou naše vyjádření v rozhovorech Evropské unie s čínskými představiteli na všech úrovních ohledně lidských práv ignorovány - s přátelským úsměvem, ale přesto ignorovány a nevyslyšeny.
<P>
Stojíme tedy před otázkou, jakou strategií na to máme reagovat. Věřím, že naší odpovědí musí být samostatná delegace do Číny a na naší další cestě do Číny musí být jasné, že chceme navštívit i tyto kritiky, že je chceme vidět, protože jinak další pokračování v dialogu o lidských právech ztrácí smysl. Nemáme zapotřebí dál házet hrách na zeď.
<SPEAKER ID="355" NAME="Paul Murphy">
jménem skupiny GUE/NGL. - Pane předsedající, odsuzuji zatčení Aj Wej-weje a žádám jeho okamžité propuštění. Jeho zadržení je součástí nejtvrdších policejních zásahů v Číně v posledních desetiletích. Od roku 2008 čínský rozpočet na vnitřní bezpečnost neuvěřitelně přerostl i rozpočet armády. V současnosti představuje neuvěřitelných 95 miliard USD. Z této částky je placen obrovský sbor státní represe, včetně více než 40 000 policistů, jejichž jediným úkolem je hlídat internet pro disent.
<P>
Kvůli obavám režimu ze šíření revoluce z Blízkého východu a severní Afriky nabírá tento způsob represe na významu. A režim má důvod se bát. Tyto revoluce prokazují, že ani nejbrutálnější represivní postupy, ani nejrepresivnější režimy nejsou silnější než povstání pracujícího lidu a povstání chudých.
<P>
Protesty musí nabrat masových rozměrů, hlavně co se týče vytvoření nezávislých a demokratických masových organizací pracující třídy. Boj proti diktátorskému režimu musí úzce souviset s bojem za skutečnou socialistickou změnu v Číně, přičemž rozsáhlé čínské bohatství a zdroje převezme demokratická veřejnost a hospodářství bude demokraticky plánováno s ohledem na zvyšování životní úrovně běžného člověka.
<SPEAKER ID="356" NAME="Bernd Posselt" AFFILIATION="PPE">
(DE) Pane předsedající, jako umělec dal Aj Wej-wej tvář dětským obětem zemětřesení v S'-čchuanu. Jako aktivista za lidská práva dal tvář Chartě 08. Nyní dává tvář osobám, kteří zmizeli ve věznicích Číny - a tisíce z nich beze jména. Stovky z nich známe a nyní jim musíme v této sněmovně dát slovo - těm lidem, kteří se zasazují o lidská práva, ale jsou neustále umlčováni.
<P>
Proto jasně říkám, že jsou tyto rozpravy i dialog o lidských právech nezbytné. Chápu ty, kdo nemají touhu dál mluvit, jakoby mluvili do zdi. Ovšem pokud tak nebudeme činit, pokud nebudeme do zdi mluvit, tak diktátoři dosáhnou toho, co chtěli.
<P>
Existoval velký reformátor, Čou En-laj. Čou En-laj nebyl demokrat, ale byl čínský patriot a svou zemi otevřel. Nyní potřebujeme demokratického Čou En-laje, aby dohodnul demokratické otevření své země. Pokud Čína nedokáže provést demokratické reformy, skončí ve stejných problémech jako ve třicátých letech.
<P>
Průlom v přístupu k lidským právům je v čínském zájmu, a proto musíme tyto iniciativy také podporovat.
<SPEAKER ID="357" NAME="Mitro Repo" AFFILIATION="S&amp;D">
(FI) Pane předsedající, mezinárodně uznávaný umělec Aj Wej-wej je člověk, který obohatil čínskou kulturu a umění. Místo odměny a úcty ho Čína zavře do vězení.
<P>
Lidská práva nejsou jen evropská představa: jsou to obecná pravidla, na nichž stojí lidská důstojnost. Zástupci služby Evropské unie pro vnější činnost a delegace EU v Číně musí případ Aj Wej-weje zdůrazňovat před čínskými orgány na nejvyšší diplomatické úrovni.
<P>
Nesmíme ovšem dovolit, aby dialog s Čínou v oblasti lidských práv zůstal jen na úrovni diplomatických prohlášení. Vzhledem k opakovanému porušování lidských práv a zhoršení celé situace v této oblasti musí Evropská unie vyvodit závěry a přehodnotit své vztahy s Čínou. Není zkrátka možné, aby byly rozhovory o lidských právech jen snůškou prázdných slov: musíme provést pozitivní kroky a musíme dosáhnout odezvy a oboustranné diskuse.
<P>
Kromě toho jsou kultura a umění zdrojem obohacení a pokroku společnosti, a to jak zde na západě, ale také na východě, jihu i severu.
<SPEAKER ID="358" NAME="Seán Kelly" AFFILIATION="PPE">
A Uachtaráin, Čína je záhadou. Na jedné straně se země modernizovala a přijala mnoho západních postupů, jak jsme viděli například při olympijských hrách, které jsem měl tu čest navštívit a které byly doopravdy velice úspěšné. Ale přestože se v některých ohledech přiblížila západu, v jiných zůstává konzervativní, především v oblasti základních práv a svobody názoru. Skvělým příkladem toho je případ Aj Wej-weje. Světově proslulý umělec byl 3. dubna bez jasného důvodu zatčen. Od té doby o něm nikdo pořádně neví a to je samozřejmě naprosto nepřijatelné. Dnes zde žádáme, aby se mohl vrátit ke své ženě, ke svým přátelům a spolupracovníkům. Protože jedna věc je jasná a Číňané by si ji měli uvědomit - totiž že Aj Wej-wej bude znám a uznáván ještě dlouho po tom, co lidé zodpovědní za jeho zatčení upadnou v zapomnění.
<SPEAKER ID="359" NAME="Peter Jahr" AFFILIATION="PPE">
(DE) Pane předsedající, myslím, že Číňané nám teď předvádí cílenou politickou provokaci, a nebo, jinak řečeno, politický test. Smyslem je vyzkoušení síly, odhodlání a důvěryhodnost demokratických zemí. Je to útok na lidská práva. Je pravda, že musí existovat dialog, ale přesně z toho důvodu musíme dát Čínské lidové republice jasně najevo, že další hospodářská spolupráce musí úzce navazovat na další demokratizaci této země. Proto požadujeme propuštění Aj Wej-weje.
<P>
Zastírání daňovými úniky nebo hospodářskými zločiny je mimochodem způsob, jakým se diktátoři vyhýbají riziku politických procesů. Dělo se tak v někdejší NDR, děje se tak v Rusku a naneštěstí se nyní tak děje i v Čínské lidové republice. Proto doopravdy souhlasím s tímto usnesením.
<SPEAKER ID="360" NAME="Gesine Meissner" AFFILIATION="ALDE">
(DE) Pane předsedající, chtěla bych vyjádřit souhlas s panem Verhofstadtem. Je doopravdy nevhodné, že se tyto rozpravy o lidských právech, které jsou pro nás, Evropany s vírou v hodnoty, velice důležité, konají ve čtvrtek odpoledne, kdy většina lidí už odjede. Ráda bych to do zápisu ještě jednou zopakovala. Toto se musí změnit.
<P>
V tuto chvíli je však tématem Čína, a jak již bylo zmíněno, jsme zde v podstatě bezmocní. Paní Lichtenbergerová hovořila o házení hrachu na stěnu. Avšak nevěřím, pane Posselte, že průlom v oblasti lidských práv je skutečně čínským zájmem, jak jste řekl. Očividně to není zájem čínské vlády, i když to je bezpochyby zájem čínského lidu.
<P>
Dnes se naše vystoupení dotýkala mnoha lidí: Aj Wej-weje a Liou Siao-poa jsme již zmínili. V minulosti jsme často jednali o tom, jak bychom mohli dosáhnout změn v oblasti lidských práv. Výsledkem by nemělo být jen poučování paní baronky Ashtonové, aby se při každé příležitosti vyjadřovala proti porušování lidských práv v Číně. Musejí to dělat všichni naši ministři zahraničí a zahraniční představitelé a musíme se semknout. Myslím, že jen tak můžeme mít na Čínu aspoň malý vliv. V opačném případě Čína, jako silná hospodářská velmoc, rozladí nás samotné a nakonec ničeho nedosáhneme. Obzvlášť pro ty, kterých se toto týká, by byl takový výsledek velice smutný.
<SPEAKER ID="361" NAME="Maroš Šefčovič">
místopředseda Komise. - Pane předsedající, zadržení uznávaného čínského umělce Aj Wej-weje na pekingském letišti dne 3. dubna ve chvíli, kdy se chystal odcestovat do Hongkongu, přitáhlo oprávněnou mezinárodní pozornost. Opakující se svévolné zadržování obránců lidských práv, právníků a aktivistů v Číně bylo okamžitě odsouzeno delegací Evropské unie v Číně a veřejným míněním a stejně tak byly zdůrazněny obavy EU o Aj Wej-weje.
<P>
V tuto chvíli nemáme žádné zprávy o tom, kde se Aj Wej-wej nachází, a rád bych v této souvislosti zopakoval názor EU na svévolné zadržování a mizení, které považujeme za hrubé porušení lidských práv, za všech okolností naprosto nepřijatelné. Požadujeme okamžité propuštění Aj Wej-weje.
<P>
Jak je navíc jasné z usnesení, není případ Aj Wej-weje zdaleka jediným příkladem svévolného zadržování a mizení osob v Číně. V únoru bylo policií zatčeno několik významných čínských právníků, kteří často obhajovali lidská práva, a od té doby jsou nezvěstní.
<P>
Obavy o jejich osud jen přiživuje nekončící případ zmizelého právníka Kao Č'-šenga, který je s výjimkou krátkého objevení v dubnu 2010 nezvěstný již více než dva roky. Vysokou představitelku znepokojují informace vyplývající z rozhovorů s panem Kaoem v dubnu 2010, že v úvodní fázi zmizení byl držen v izolaci na mnoha neznámých místech a že byl vystaven špatnému zacházení.
<P>
Navíc se v posledních týdnech objevují informace, že byla řada bloggerů nebo politických aktivistů obviněna z činů, jako například podvracení státní moci, nebo zadržena bez obvinění.
<P>
Mohu tuto sněmovnu ujistit, že místopředsedkyně / vysoká představitelka Catherine Ashtonová sleduje bedlivě vývoj v těchto záležitostech a že o nich bude při nejbližší příležitosti hovořit s čínskými úřady a že EU své obavy přednese čínským úřadům při dalším kole rozhovorů o lidských právech mezi EU a Čínou, jehož konání je naplánováno na květen. Dovolte mi souhlasit s tvrzením paní Meissnerové, že se musíme především vyjadřovat jednohlasně, s jedním cílem, na kterém se shodnou nejen orgány EU, ale všechny členské státy.
<SPEAKER ID="362" NAME="Předsedající">
Rozprava je skončena.
<P>
Hlasování se bude konat po krátké přestávce.
