<CHAPTER ID="003">
Hygiena potravin (rozprava)
<SPEAKER ID="048" NAME="Předsedající">
Dalším bodem je zpráva, kterou vypracoval Horst Schnellhardt jménem Výboru pro životní prostředí, veřejné zdraví a bezpečnost potravin, o nařízení Evropského parlamentu a Rady, kterým se mění nařízení č. 11 o odstranění diskriminace v oblasti přepravních sazeb a podmínek, kterým se provádí čl. 79 odst. 3 Smlouvy o založení Evropského hospodářského společenství a nařízení č. 852/2004 Evropského parlamentu a Rady o hygieně potravin - C6-0211/2007 -.
<SPEAKER ID="049" NAME="Günter Verheugen">
místopředseda Komise. - (DE) Pane předsedající, dámy a pánové, dnes hovoříme o projektu, který slouží jako prototyp pro jeden z největších a nejdůležitějších politických programů, které spustila Komise, a to osvobození malých a středních podniků v Evropě od zbytečné administrativní zátěže. Jinými slovy jde o snižování byrokracie. Dnes nehovoříme o problémech veterinárního práva; to bych rád ujasnil. Kdyby tomu tak bylo, nebyl bych zde.
<P>
Jde zde o snížení administrativních zátěží způsobem, který posílí evropské hospodářství a tím přispěje k vytváření pracovních míst. Komise si je plně vědoma, že snižování administrativních nákladů nesmí vést k oslabení bezpečnosti našich občanů, takže nejde o snižování norem. Jedná se o uplatňování norem takovým způsobem, aby se našim společnostem odstranily z cesty zbytečné byrokratické překážky. Budeme i v tomto případě velmi přísní v uplatňování této základní zásady.
<P>
Dovolte, abych zdůraznil, že Komise nemá nejmenší úmysl měnit smysl pravidel o hygieně potravin. Naším hlavním zájmem zůstávají identifikace rizik a stanovení procedurálních kroků ve výrobním procesu v zájmu odstranění rizik. Nesnižujeme nijak stávající normy hygieny potravin; chceme pouze zavést lepší srozumitelnost. Chtěli bychom zajistit, aby stávající flexibilní předpisy o vedení záznamů mohly být aplikovány účinněji. Nebude to mít za následek větší komplikovanost pro příslušné úřady v členských státech, protože již nyní leží odpovědnost za vyhovění nařízením na výrobcích potravin, nikoli na úřadech.
<P>
Chceme zavést pravidlo pro mikropodniky, které je osvobozuje od některých požadavků stávajícího nařízení. Hovoříme o velmi malých rodinných firmách: pekárnách, malých obchodech s potravinami, trhových stáncích, kavárnách a barech, obchodech na benzinových stanicích a miniobchodech. Můžete se ptát, proč po těchto malých firmách, které nemají nic společného s vnitřním trhem, vyžadujeme stejné byrokratické postupy jako po velkých řetězcích supermarketů? To je správná otázka a právě o ní zde budeme diskutovat.
<P>
Dovolte, abych zdůraznil, že tato pravidla platí pro všechny výrobce potravin a společnosti podílející se na výrobě, zpracování a prodeji potravin bez rozdílu velikosti. Neplatí pro potraviny určené k soukromé domácí konzumaci a pro výrobce malého množství nezpracovaných potravin pro místní maloobchody, jako jsou farmáři, lovci a rybáři. Stávající flexibilní pravidla vedení záznamů nerozlišují mezi různými velikostmi společností. Dovolte mi, abych to v zájmu srozumitelnosti vysvětlil: malý krámek na rohu, kde si zde v Bruselu můžete koupit jídlo v 10 hodin v noci, musí vyhovět stejným nařízením jako obří supermarketové řetězce. Má otázka zní: Je to spravedlivé?
<P>
Vzhledem k povaze jejich obchodních operací je samozřejmé, že tyto velmi složité a vyčerpávající předpisy jsou snadno splnitelné pro velké společnosti, ale ne tak pro mikropodniky. Pro formální využití systému HACCP musí výrobci podstoupit analýzu rizik. To může být složitý a obtížný úkol vyžadující účast experta. V zájmu snížení zátěže spojené s takovouto analýzou nařízení již dovoluje malým podnikům využívat pokyny pro osvědčené postupy, které byly stanoveny pro příslušný sektor. Již nyní v některých státech existují pro pekárny, pivovary, řeznictví a restaurace, ale nejsou všude.
<P>
Jedním cílem návrhu Komise je zajistit, aby se pravidla možných osvobození, která již v zásadě stanovuje nařízení a doprovodná doporučení, užívala účinně. Co to znamená v praxi? To nás přivádí k podstatě věci. Pokud během první fáze procesu HACCP podnikatel v potravinářství prokáže, že u něj buď nejsou žádná rizika, kterým je nutno předejít nebo je odstranit či zmírnit, nebo že zjištěná rizika jsou dostatečně a pravidelně kontrolována pomocí provádění obecných a konkrétních požadavků na hygienu potravin, pak by tento podnikatel měl být osvobozen od všech ostatních požadavků směrnice HACCP. Stručně řečeno: tato flexibilita je již podle stávající směrnice dostupná, ale neaplikuje se ve všech členských státech. Návrh Komise je proto představován jako urychlené opatření v rámci našeho Akčního programu pro snižování administrativní zátěže v Evropské unii. Návrh se setkal s mírným odporem v Radě a v některých členských státech. Jsem si toho vědom. Tyto členské státy zřejmě nepřikládají takovou důležitost snižování administrativní zátěže a nákladů na byrokracii - zejména pro své malé a střední podniky - jakou mu přikládá Komise a Evropský parlament.
<P>
Získali jsme nicméně dojem, že dosud se v těchto členských státech vedla diskuze pouze mezi státními úředníky; zdá se, že jejich politici se dosud touto otázkou nezabývali. Podle mého názoru by politici členských států, jejichž státní úředníci s návrhem nesouhlasí, nedokázali veřejnosti zdůvodnit, proč se jejich země brání návrhu Komise, který by usnadnil život statisícům mikropodniků a malých podniků. V této chvíli se častý argument proti Bruselu - ten "byrokratický netvor", který je údajně odhodlán řídit a omezovat každou stránku lidských životů - projeví jako pouhá propaganda a zhroutí se a ukáže se, kdo je ve skutečnosti odpovědný za přemíru byrokracie.
<P>
Z pohledu Komise je tento odpor politováníhodný, protože tento návrh tvoří důležitý, podstatný a symbolický prvek našeho Akčního programu pro snižování administrativní zátěže v Evropské unii. Jsem velmi vděčný panu Schnellhardtovi za jeho zprávu a aktivní podporu. Vyzývám vás všechny, abyste ji podpořili, neboť jsem přesvědčen, že jasný politický signál z Parlamentu, jaký by mohl být vyslán dnes, vytvoří nezbytnou politickou sílu také v Radě a zajistí přijetí návrhu.
<SPEAKER ID="050" NAME="Horst Schnellhardt">
zpravodaj. - (DE) Pane předsedající, pane komisaři, dámy a pánové, touto zprávou přispíváme ke snižování byrokracie. Podařilo se nám ozřejmit, že je, a mělo by být, možné odlehčit zátěž spojenou s prováděním kritérií HACCP, zejména pro malé podniky, aniž bychom snížili nebo ohrozili naše vysoké hygienické normy.
<P>
Prioritou je - jak již řekl pan komisař - odlehčit zátěž spojenou s vedením záznamů. Jen bych vám rád připomněl, že tyto možnosti již byly dostupné v balíčku o hygieně, který vstoupil v platnost v roce 2006. Nicméně jsme zaregistrovali, že následkem této změny paradigmatu v oblasti hygieny nastaly potíže s realizací.
<P>
Parlament a Komise si vždy kladly za cíl ochraňovat diverzitu výroby potravin v 27 státech Evropské unie. Je jedině správné, aby například malá řeznictví měla šanci fungovat i v budoucnosti. Nicméně z informací, které jsme obdrželi z různých zemí, vychází najevo, že v některých regionech je pro některé malé firmy stále těžší přežít. Je proto nezbytné soustředit se na to, abychom vydávali flexibilní nařízení a pomáhali je uskutečňovat. Toto - a nic jiného - je věc, kterou jsme v této zprávě chtěli jasně a jednoznačně zdůraznit.
<P>
Udržování flexibility znamená, že se o zaměření na malé a střední podniky zmiňujeme pouze v bodech odůvodnění. Díky tomu je možné, aby například společnosti, které nemají 10, ale 11 zaměstnanců, využívaly příznivých podmínek a mohly žádat o ulehčení administrativní zátěže: samozřejmě za předpokladu, že mohou dokázat, že neexistují žádná rizika nebo že jsou tato rizika dostatečně a pravidelně kontrolována. Zpráva také zdůrazňuje, že podnikatel v oblasti potravinářství je odpovědný za zajištění důkazu, že neexistují žádná rizika, kterým je třeba předcházet nebo je odstranit či zmírnit, nebo že zjištěná rizika jsou dostatečně a pravidelně kontrolována uplatňováním obecných a konkrétních požadavků na hygienu potravin.
<P>
V roce 2006 jsme přijali balíček o hygieně, který je používán ve všech 27 státech EU. Proto nedokážu pochopit pozměňovací návrh předložený paní Corbeyovou, který udává, že by mělo být záležitostí členských států, zda povolí zmírňování zátěží při uplatňování HACCP. Tím by vznikly nové scénáře subsidiarity, čemuž jsme se právě snažili vyvarovat pomocí nařízení; jinými slovy, nechceme žádné narušení soutěže. Přijetí pozměňovacího návrhu paní Corbeyové by také bylo v rozporu se záměry samotného nařízení: jinými slovy, nařízení by si protiřečilo. A toho rozhodně nechceme dosáhnout!
<P>
Text přijatý ve výboru je nepochybně přijatelný, ale zjevně brání možnosti zmírnění zátěže malým a středním podnikům. Výrazná účast úřadů je také v rozporu se zásadami nařízení. V samotných nařízeních je zcela jasně řečeno, že potravinářské podniky mají odpovědnost za udržování dobrých hygienických postupů a že musí zajistit důkaz, že kontrolují veškerá rizika.
<P>
Objevily se opakované námitky, že na rok 2009 se chystá přezkoumání nařízení, a nyní tudíž nejsou zapotřebí žádná nová opatření. S tímto názorem nesouhlasím. Do roku 2009 musí všechny potravinářské společnosti mít licenci. Při tomto procesu udílení licencí se pravděpodobně vynoří řada problémů. To spustí debatu a pravděpodobně ohrozí existenci například malých řeznictví, o nichž jsem se již zmínil. Ve skutečnosti to byl počáteční bod, který byl základem pro záměr Komise předložit tento návrh. Proto je velmi důležité, aby Evropský parlament vyslal jasný signál o záměru stanoveném v příslušném nařízení. Tento signál je vyslán zejména potravinářským společnostem a regulačním orgánům.
<P>
Evropský parlament má slušné výsledky ve snižování byrokracie a měl by v nich pokračovat tím, že schválí tyto správní předpisy.
<SPEAKER ID="051" NAME="Marie Panayotopoulos-Cassiotou" LANGUAGE="EL">
Pane předsedající, troufám si říci, že nevyužiji celé své dvě minuty. Pouze bych ráda poukázala na to, že Výbor pro právní záležitosti po prozkoumání právních zásad shledal, že článek 95 je právním základem pro první část a články 95 a 175 pro druhou část.
<P>
Názor Výboru pro právní záležitosti bude vzat v úvahu při hodnocení rozhodnutí.
<SPEAKER ID="052" NAME="Péter Olajos">
jménem skupiny PPE-DE. - (HU) Děkuji vám, pane předsedající. Pro evropské občany 21. století má zdraví a konzumace kvalitních potravin prvořadý význam. Náš úkol jakožto poslanců EP je tuto kvalitu zabezpečit, ale k tomu potřebujeme právní předpisy a postupy, jako je HACCP, abychom mohli hájit zájmy spotřebitelů.
<P>
Je nicméně stejně důležité, abychom nepřeháněli a neřídili své životy přespříliš, protože tak bychom nesloužili kvalitě života, ale byrokracii. Podle mého názoru přítomné kompromisní doporučení míří správným směrem. Dosavadní zkušenosti nám ukazují, že v současnosti platné předpisy HACCP jsou v mnoha případech zbytečně přísné. Navíc nemohou být vždy použity v sektoru pohostinství a hotelnictví, protože stanoví podmínky a pracovní postupy potravinářského průmyslu.
<P>
Navzdory tomu nové členské státy včetně Maďarska provádějí pravidla HACCP plně, ba i nad jejich rámec. Naše společnosti tím trpí, některé z nich opustily své tradice a postupy, které jsou stovky let staré, ale to nemůže být náš cíl, a proto je třeba udělat změny.
<P>
Předně je třeba zdůraznit, že restaurace nejsou výrobny potravin, takže není třeba od nich vyžadovat, aby se řídily stejnými pravidly, neboť to narušuje kvalitu a tradice. Nezapomeňme, že dříve než HACCP existovaly michelinské hvězdičky. Musíme snížit přehnané množství administrativních povinností. Podporuji názor, že osvobození od pravidel HACCP by se mělo týkat jen mikropodniků a malých a středních podniků, které jsou schopny kontrolovat hygienu potravin.
<P>
Mrzí mě, že zatímco mikropodniky jsou zdanitelné, osvobození malých a středních podniků je v textu skryté. Je důležité to jasně stanovit a prohlásit. A konečně, systém musí být flexibilnější, než je nyní. Odpovědné vnitrostátní úřady by měly rozhodovat tak, jak velí zdravý rozum v jednotlivých případech. Rád bych blahopřál panu zpravodaji za jeho zprávu.
<SPEAKER ID="053" NAME="Dorette Corbey" LANGUAGE="NL">
Pane předsedající, komisaři, dámy a pánové, lepší předpisy, kdo je nechce? Naše skupina si velmi cení úsilí pana komisaře Verheugena snížit přebytečnou byrokracii. Musíme udělat všechno, čím můžeme pomoci malým a středním podnikům. Pustila jsem se do práce na jeho návrzích o hygieně potravin a provádím průzkumy v Nizozemsku. Moji kolegové dělají totéž ve svých zemích. Jak se daří pekařům, řezníkům a malým obchodům v celé Evropě?
<P>
Již jsme slyšeli o švédském problému s kousky oplatky, která se podává v zadní části kostela. Z Nizozemska přišly stížnosti ohledně pravidel, kterými se musí řídit divadla a kina. Ukázalo se ovšem, že příčinou problému v obou těchto zemích nebyly zákony o hygieně. Přišly ale i jiné zprávy: z malých obchodů ve Spojeném království, které se poslední dva roky velmi snažily uplatňovat zásady HACCP a byly hrdé, že to dokázaly. Měl by teď Parlament prohlásit, že to všechno není nutné?
<P>
To nás přivádí k mému dalšímu bodu. V našem posledním volebním období jsme tvrdě pracovali na reformě obecného potravinového práva. Museli jsme ji vypracovat kvůli nedostatkům v bezpečnosti potravin a několika velkým potravinovým skandálům. Podstatou obecného potravinového práva je, že odpovědnost za bezpečnost potravin nese výrobce. Veřejní činitelé mají kontrolní úlohu. Tomuto dělení rolí se vyhýbáme, když společnosti dostanou osvobození na základě analýzy rizik, protože by to znamenalo, že odpovědnost na sebe znovu přebírá vláda a to by byl krok zpět. Je to také zbytečný krok, protože se rovněž musí vyjasnit, že uplatňování se ve skutečnosti ve většině členských států velmi dobře daří. Malé podniky v evropských členských státech si již daly svá sídla do pořádku a fungují v souladu s prakticky proveditelnými hygienickými pravidly.
<P>
Neměli zapomenout na dvě věci. Zaprvé, obecné potravinové právo, které dnes chceme pozměnit, nahradilo celou řadu pravidel. I v roce 2004 Parlament a nepochybně také skupina PSE obhajovaly boj s nadměrnou byrokracií. Malé společnosti se již mohou dožadovat flexibility podle současných pravidel. Druhým bodem je, že reforma je již naplánována na rok 2009. Pokud existují závažné problémy, mohou se řešit v roce 2009, tedy příští rok. Jednoduše řečeno, naše skupina není přesvědčena o potřebě provádění změn ve velkém spěchu nyní, bez důkladné zhodnocení.
<P>
Nechceme nicméně nechat malé podniky na holičkách, a proto jsme také předložili pozměňovací návrh, který ponechává rozhodnutí na členských státech. Pokud by měly v některém ze členských států nastat problémy, stát může sám rozhodnout o povolení osvobození. To je, pane Schnellhardte, naprosto v souladu s nařízením, a co víc, je to velmi pragmatické a také velmi jednoduché. Proto vás žádám, abyste podpořili pozměňovací návrh 12.
<SPEAKER ID="054" NAME="Marios Matsakis">
jménem skupiny ALDE. - Pane předsedající, také bych rád blahopřál panu zpravodaji za práci, kterou vynaložil na vytvoření této zprávy.
<P>
Tento návrh má za cíl snížit administrativní zátěž v podnicích, které mají něco do činění s potravinami. Přesněji řečeno jde o to, osvobodit mikropodniky od základních procedurálních závazků HACCP, ale samozřejmě bez jakéhokoli ohrožení hygieny potravin a zdravotní bezpečnosti spotřebitelů. To bylo považováno za nezbytné, protože na společnosti s méně než 10 zaměstnanci, jejichž činnost sestává především z prodeje potravin přímo koncovému spotřebiteli, nejhůře dopadá tíha byrokratických závazků vyplývajících z HACCP, což v mnoha případech končí jejich nevyhnutelným krachem.
<P>
Takový cíl je plně v souladu s naším přáním podporovat malé podniky v jejich nelítostném a ve většině případů nerovném boji o přežití proti velkým společnostem. Během našich debat se chvílemi zdálo, že pan zpravodaj ani Rada s námi tento cíl nesdílejí. Pochopil jsem, že jejich představa je - a to pravděpodobně ještě i nyní - poskytovat osvobození a flexibilitu rovnoměrně všem společnostem, velkým i malým. To se na první pohled a teoreticky může jevit jako správné, ale v praxi je to značně nespravedlivé vůči malým společnostem a jasně to maří účel tohoto předpisu, kterým je samozřejmě pomoci mikropodnikům.
<P>
Někdo může namítat, že jde o upřednostňování jedné strany a nespravedlivou soutěž. Z čistě legalistického a velmi zjednodušujícího hlediska může mít pravdu, ale z hlediska spravedlnosti a dlouhodobého plánování je to totéž jako dát dvoumetrového šampióna a metr vysoké dítě do boxovacího ringu a určit jim naprosto stejná pravidla. Naší filozofií je, že za určitých okolností ti menší a slabší potřebují přednostní pomoc. Jinak se z našeho vnitřního trhu stane smrtící rybník, kde velké ryby požerou malé a poté pravděpodobně i sebe navzájem. Tím se bude řídit náš postoj při hlasování. Vyzývám vás, abyste hlasovali ve prospěch malých evropských podniků.
<SPEAKER ID="055" NAME="Leopold Józef Rutowicz">
jménem skupiny UEN. - (PL) Pane předsedající, zpráva pana Schnellhardta obsahuje mnoho důležitých pozměňovacích návrhů k návrhu Komise. Některé z nich se zabývají rozdíly mezi nařízením č. 852 Evropského parlamentu a Rady týkajícím se hygieny potravin a nařízením č. 11. Návrh se týká větší flexibility ze strany příslušných orgánů zabývajících se hygienou potravin a zjednodušením postupů. Obě tyto otázky jsou obzvláště důležité pro malé podniky působící na místních a regionálních trzích.
<P>
Provádění nařízení bude vyžadovat spolupráci mezi dohlížejícími orgány na různých úrovních trhu, nepřetržitou kontrolu trhu a přiměřenou podporu ze strany Komise, například ohledně výměny osvědčených postupů. Po přijetí pozměňovacích návrhů pana zpravodaje bude mít toto nařízení příznivý vliv na trh, a proto jej podporujeme.
<SPEAKER ID="056" NAME="Kartika Tamara Liotard">
jménem skupiny GUE/NGL. - (NL) Pane předsedající, Evropané mají právo na bezpečné potraviny. Domnívám se, že to by vždy mělo být hlavní myšlenkou takovýchto rozprav a hlavním předpokladem evropské politiky. Samozřejmě je také důležité zajistit, aby občanům stálo v cestě co nejméně zbytečných byrokratických pravidel, ale stávající pravidla již umožňují, aby mikropodniky byly osvobozeny od většiny komplikovaných administrativních požadavků v oblasti hygieny. Kavárny v kulturních centrech nebo stánky s nealkoholickými nápoji nejsou ohroženy a ostatní podniky by se prostě měly starat, aby měly dobrou hygienu. Proto není nutné povolovat nová osvobození kromě malých mikropodniků a není vůbec rozumné rozšiřovat počet výjimečných případů nebo vytvářet méně jasná pravidla, což pan zpravodaj v některých bodech zjevně navrhuje. Stejně jako spotřebitelské organizace bych důrazně doporučovala hlasovat proti.
<SPEAKER ID="057" NAME="Irena Belohorská" AFFILIATION="NI">
(SK) Děkuji panu zpravodaji Schnellhardtovi za zprávu, která obsahuje dvě tak odlišná témata, na která se uplatňují různé postupy. A vzhledem k tomu, že na hygienu potravin se uplatňuje postup spolurozhodování, tento postup nevyhnutelně zbrzdí oblast cen a podmínek v dopravě, kde máme pouze postup konzultace. Souhlasím s podmínkou, že požadavky na bezpečnost potravin musí být v jednotlivých členských státech stejné nebo by se neměly výrazně lišit. Nicméně zde se dostáváme k otázce dovozu do Evropské unie ze třetích zemí, kde jsou potraviny plné pesticidů. Máme znečištěné životní prostředí, které má negativní vliv na lidské zdraví. Proto musíme udělat, co je v našich silách, abychom zabránili zhoršování zdraví kvůli závadným potravinám.
<P>
Musíme začít testovat potraviny, jejich složky a suroviny živočišného a rostlinného původu na zdravotní rizika, hygienickou přijatelnost a biologické hodnoty. Musíme se soustředit na identifikaci, respektive možné falšování. Musíme testovat potraviny na cizorodé látky a soustředit se na denní spotřebu: nejen například na ftaláty v hračkách, které nepoužívá každý denně. Slovenští výrobci jsou často kritizováni ohledně hygieny potravin. Musím ovšem upozornit, že Slovensko má mnohem přísnější potravinové normy než 15 starých členských států.
<SPEAKER ID="058" NAME="Frieda Brepoels" AFFILIATION="PPE-DE">
- (NL) Pane předsedající, dámy a pánové, také chci poděkovat panu zpravodaji za jeho skvělou spolupráci: na první pohled se to jeví jako jednoduchá záležitost, ale když posloucháme naše kolegy poslance, zjišťujeme, že to tak rozhodně není. Každému by mělo být zřejmé, že každý podnik se samozřejmě musí snažit zaručit co možná nejlepší hygienu, ale způsob, jakým toho dosáhnout, nemusí být v každém podniku stejný. Domnívám se, že je nezbytné, aby odpovědné úřady v jednotlivých členských státech skutečně využívaly flexibilitu, kterou zajišťuje již stávající nařízení, a osvobozovaly některé potravinářské firmy od velmi komplikovaného postupu HACCP, samozřejmě za podmínky, že lze prokázat a zaručit tytéž hygienické standardy. Domnívám se, že je velmi dobře možné toho dosáhnout dodržováním správných hygienických návyků založených na oborových návodech, jako jsou ty, které již byly v některých zemích vypracovány.
<P>
Ráda bych nicméně požádala pana komisaře - pokud by mě mohl chvilku poslouchat, vidím, že hovoří s panem zpravodajem -, zda by mohl dále objasnit několik bodů. Řekl, že nařízení se vztahuje na všechny potravinářské společnosti bez ohledu na jejich velikost. Přesto bych od něj ráda slyšela, zda se skutečně domnívá, že tato zpráva poskytuje více flexibility více společnostem, a ne pouze mikropodnikům.
<P>
Za druhé pan komisař právě řekl, že na členské státy nebude uvalena žádná další zátěž, ale mohou zde být další zátěže uvalené na podniky. Proto bych velmi ráda slyšela, jestli důkaz, který společnosti musí poskytnout, může skutečně být založen na oborových návodech, takže to pro společnosti nebude znamenat další byrokracii.
<SPEAKER ID="059" NAME="Silvia-Adriana Ţicău" AFFILIATION="PSE">
(RO) Zpráva nastiňuje nutnost snížení byrokracie ve dvou oblastech.
<P>
Nařízení č. 11 o odstranění diskriminace v oblasti přepravních sazeb a podmínek vyžaduje, aby dopravci vlastnili přepravní doklad, který by měl obsahovat mimo jiné vzdálenosti, trasy a místa přechodu hranic. Na poli dopravy návrh usiluje o zmírnění některých požadavků předkládat přepravní statistiky.
<P>
S ohledem na nařízení (ES) č. 852/2004 o hygieně potravin bych ráda podpořila pozměňovací návrh předložený evropskou skupinou socialistů, podle nějž bude odpovědným orgánům povoleno udílet hospodářským subjektům v potravinářském odvětví osvobození od provádění jednoho nebo několika uložených opatření, pakliže jsou tyto orgány schopny dokázat, že neexistují žádná rizika, kterým je třeba předcházet, nebo že veškerá zjištěná rizika jsou dostatečně a pravidelně kontrolována na základě obecných nebo specifických požadavků na hygienu potravin. To se vztahuje na pekárny, řeznictví, obchody s ovocem a zeleninou a zejména na trhové stánky.
<SPEAKER ID="060" NAME="Holger Krahmer" AFFILIATION="ALDE">
(DE) Pane předsedající, dámy a pánové, potraviny a hygiena spolu souvisí; o tom není žádné pochyby. Každý někdy v životě snědl něco, co bylo "prošlé". Na druhou stranu přílišná opatrnost a nadměrně přísný dohled nám nezajistí hojnost potravin, které splňují hygienické normy. Drobný výrobce s větší pravděpodobností zavře svůj obchod, protože si nemůže dovolit platit další pracovníky, kteří by mu vyplňovali formuláře místo pečení chleba. Můj hostitel, který mi podá rohlíky, nemusí vést záznamy o tom, jestli otřel pult a umyl nádobí. Nakonec, kdyby neprováděl tato základní opatření, stejně by neměl žádné zákazníky. Děje se to, že z odpovědného zákonodárství se stává regulační horlivost, která přináší více škody než užitku. Proto naprosto souhlasím s odlehčením administrativní zátěže pro společnosti, zejména mikropodniky, které se s touto zátěží vyrovnávají hůře než velké korporace.
<P>
Byl bych rád, kdyby se toto hlubší uvědomování si důsledků pro mikropodniky přeneslo i do dalších oblastí zákonodárství, o nichž zde ve sněmovně také diskutujeme, zejména do oblasti ochrany životního prostředí a spotřebitelů.
<SPEAKER ID="061" NAME="Andreas Mölzer" AFFILIATION="NI">
(DE) Pane předsedající, zvolili jsme systém, v němž každý podnik, který vyrábí, zpracovává a prodává potraviny, musí nepřetržitě a důsledně kontrolovat a dokumentovat každý krok svého provozu.
<P>
Nicméně, zatímco zde sedíme a diskutujeme, zda je zabezpečena hygiena potravin, důvěru spotřebitelů podrývají BSE a skandály ohledně zkaženého masa, pančovaného olivového oleje a vína obsahujícího glycerin. Skutečnost, že do EU proudí stále více geneticky upravených potravin, přestože je 70 % evropské populace odmítá, také důvěru lidí příliš nepovzbudí. Proto si dnešní rozhodnutí musíme velmi pečlivě rozmyslet a musíme zajistit, aby zdraví našich občanů nebylo obětováno podlézáním potravinářským firmám před summitem EU-USA.
<P>
Nemůžeme od našich vlastních výrobců vyžadovat, aby vyhověli přísnějším pravidlům, a přitom povolovat dovoz potravin, které nejsou vyráběny v souladu se stejně přísnými normami, protože to vede ke zvýhodňování v oblasti cen a konkurenceschopnosti. Pak i domácí výrobci začnou vyžadovat osvobození, a to docela oprávněně.
<SPEAKER ID="062" NAME="Avril Doyle" AFFILIATION="PPE-DE">
Pane předsedající, účelem tohoto návrhu je snížení administrativní zátěže pro malé podniky. Návrh vzešel od GŘ pro podniky a průmysl jako součást iniciativy zaměřené na zlepšování právních předpisů. Přestože se mi myšlenka snižování administrativní zátěže velmi zamlouvá, domnívám se, že tento návrh bohužel nebyl zpočátku jasně vymezený (pan Schnellhardt jej velmi dobře pozměnil), protože umožňoval některým podnikům, jako jsou mobilní prodejny potravin nebo garážové maloobchody - dvě kategorie podniků, které je třeba posuzovat podle hygienických pravidel - snižovat míru uplatňování všech hygienických pravidel.
<P>
Samotné nařízení poskytuje pravomoc povolit podnikům, které nemusí aplikovat plný režim HACCP, aby se svolením odpovědných úřadů aplikaci snížily. Zdá se, že problém tkví v tom, že správy v některých členských státech nevyužívají své pravomoci a v některých regionech EU se po malých cukrárnách i církevních stáncích vyžaduje plné uplatňování pravidel HACCP.
<P>
Podle mého názoru představuje problém uplatňování původních předpisů, a nikoli samotné předpisy.
<SPEAKER ID="063" NAME="Csaba Sándor Tabajdi" AFFILIATION="PSE">
(HU) Jsem přesvědčen, že úsilí pana Verheugena pomoci malým a středním podnikům by mělo být plně podporováno, a rád bych také poděkoval panu Schnellhardtovi. Bezpečnost potravin má v Evropské unii stěžejní význam, ale měli bychom ji kontrolovat citlivě a racionálně.
<P>
Lidé mají často pocit, že přílišný dohled ze strany EU pomáhá nadnárodním společnostem, ale nepomáhá malým a středním podnikům. Pan Verheugen má pravdu, když říká, že vnitrostátní kontrolní úřady nadále vyostřují situaci, a v Maďarsku také zbytečně přezkoumávají malé a střední potravinářské výrobny a přehnaně horlivě nutí podniky plnit předpisy, přičemž si nedovolí výrazněji zakročit proti nadnárodním společnostem, které mají větší lobbingovou sílu.
<P>
Tato zpráva bohužel již nepodpoří malá vesnická jatka a pekařství, která byla nucena zastavit výrobu důsledkem nepochopitelně přehnané regulace, ale domnívám se, že bychom ji měli bezvýhradně podporovat.
<SPEAKER ID="064" NAME="Ewa Tomaszewska" AFFILIATION="UEN">
(PL) Pane předsedající, já návrh Komise podporuji. Snižování byrokratické zátěže malým podnikům, malým obchodům a poskytovatelům služeb umožní většímu množství těchto entit přežít. Nařízení je tudíž v zájmu drobných podnikatelů, jejich zaměstnanců a zákazníků. Nejsou-li proto porušena kritéria systému HACCP a je-li při výrobě potravin a při poskytování služeb v této oblasti dodržována hygiena, vyplatí se pomáhat drobným pekařům, cukrářům, řezníkům, zelinářům a malým kavárnám, které často bývají rodinnými podniky. Účinek těchto právních změn by ovšem měl být následně monitorován. Panu zpravodaji blahopřeji.
<SPEAKER ID="065" NAME="Christa Klaß" AFFILIATION="PPE-DE">
(DE) Pane předsedající, pane komisaři, nemluvíme zde o tom, jestli chceme více hygieny, nebo méně hygieny. Hovoříme o ulehčení zátěže a snížení byrokracie pro malé a střední podniky. Otázka, kterou musíme znovu řešit, je tedy následující: je HACCP vhodné a nezbytné v každém případě a v každé společnosti, ať je malá či velká a bez ohledu na to, kdo je za věc odpovědný?
<P>
V případě společností, které se zabývají především přímým prodejem potravin koncovému spotřebiteli - jako jsou pekařství, řeznictví, potravinové obchody a trhové stánky a kavárny provozované přímo zemědělci, vinotéky a sezónní vinařské hostince v blízkosti vinic, kde zákazníci majitele nebo vedoucího znají a mohou se s ním osobně setkat - nepochybně musíme uplatňovat jiná kriteria než u velkých korporací.
<P>
To přináší odstranění byrokracie a také zodpovědnost. Domnívám se, že zde bychom rozhodně měli využít zásadu subsidiarity, ale nikoli vyžadováním možnosti zavést v jednotlivých členských státech výrazně odlišné požadavky. Z hlediska soutěže musíme mít rovné podmínky. Proto podporuji návrh Komise a zprávu pana Schnellhardta.
<SPEAKER ID="066" NAME="Pierre Pribetich" AFFILIATION="PSE">
(FR) Pane předsedající, nikdo nepopírá, že je třeba, abychom zavedli postup založený na zásadách analýzy rizik a rozhodujících kontrolních bodech. Všichni vítají skutečnost, že na úrovni Společenství Evropská unie navrhuje tvárnou legislativu o potravinách v zájmu zajištění nejvyšší možné úrovně bezpečnosti potravin pro naše spoluobčany. Nicméně musíme snížit množství nesmyslné byrokracie, zejména pro malé podniky a mikropodniky, a zajistit účinnost bez toho, abychom zamezili dosažení cílů, které jsme si v souvislosti s potravinami předsevzali.
<P>
Potřebujeme podléhat zdravotní a regulační fobii? Rozhodně ne.
<P>
Jako zástupce Bourgogne-Franche Comté v Parlamentu znám metody používané v malých podnicích a mikropodnicích při výrobě všech sýrů v mém regionu. Bakterie jsou nezbytné pro výrobu sýrů. Po přidání do pasterizovaného mléka - u některých sýrů - zajišťují, že tyto výrobky splňují nejvyšší normy bezpečnosti potravin. Navýšení objemu regulačních postupů by oslabilo malé podniky a mikropodniky.
<P>
Proto vyzývám Parlament, aby přijal pozměňovací návrh 12, který usnadňuje tuto flexibilitu. Co se týče respektu ke kulturní rozmanitosti, domnívám se, že je nezbytné...
<P>
(Předsedající řečníka přerušil)
<SPEAKER ID="067" NAME="Günter Verheugen">
Člen komise. - (DE) Pane předsedající, dámy a pánové, dovolte mi, abych to ještě jednou uvedl na pravou míru. Nejedná se zde o změnu stávajících pravidel hygieny potravin. Tato pravidla se nebudou měnit, ani v nejmenším, a nikdo nebude nijak osvobozen. Stejně jako nyní budou i v budoucnu muset všichni vyhovět našim hygienickým pravidlům. Dnes hovoříme o něčem zcela jiném. Mluvíme o tom, zda by se extrémně komplikované a byrokratické podmínky, které v současné době máme, měly uplatňovat na všechny podniky, pokud jsou v prvním stadiu procesu schopny prokázat, že nenesou absolutně žádná rizika nebo že tato rizika podléhají dostatečné kontrole. To je účelem tohoto návrhu.
<P>
Abych odpověděl na svou otázku: návrh se týká pouze těch podniků, které mohou v úplně první fázi prokázat, že neexistují žádná rizika pro hygienu potravin nebo že tato rizika podléhají dostatečné kontrole. Tato podmínka samozřejmě bude mít vliv zejména na malé a střední podniky a obzvláště na mikropodniky, pro které bude snadné dodat nezbytný důkaz. Návrh nebude znamenat další zátěž pro úřady, pokud nebude přijat pozměňovací návrh pana Corbetta, který by znamenal, že by se úřady musely účastnit každé fáze postupu. V tom případě bychom měli větší administrativní zátěž.
<P>
Rád bych vás požádal o podporu návrhu pana zpravodaje. Skutečně původní návrh Komise vylepšil. Je docela jasné, čeho se snažíme dosáhnout: stávající zákon se v současnosti užívá způsobem, který neodpovídá původnímu záměru zákonodárců. Dnešním pozměňovacím návrhem zajistíme, že právo bude aplikováno v souladu s původním záměrem zákonodárce.
<P>
Komise zdůrazňuje, že pozměňovací návrh nařízení HACCP neoslabuje stávající požadavky na hygienu potravin. Přispívá pouze k větší jasnosti nařízení, a tudíž i k účinnějšímu využívání stávajících podmínek flexibility nařízení s ohledem požadavky na předkládání zpráv.
<P>
Stávající podmínky flexibility ve vztahu k požadavkům na předkládání zpráv nerozlišují mezi různými velikostmi společností. Vzhledem k povaze provozů velkých potravinářských podniků je nicméně méně pravděpodobné, že se tyto podmínky budou aplikovat v případě větších společností. Proto je pozměňovací návrh pravděpodobně nejprospěšnější pro malé a střední podniky. Navrhovaný nový bod toto objasňuje.
<P>
Pozměňovací návrh nevytváří žádnou další zátěž pro odpovědné úřady, protože odpovědnost za předložení důkazu o vyhovění požadavkům spočívá výhradně na provozovatelích potravinářských podniků.
<P>
Cílem pozměňovacího návrhu je snížit administrativní zátěž společností pomocí účinnějšího využívání stávajících podmínek flexibility pro předkládání zpráv.
<SPEAKER ID="069" NAME="Horst Schnellhardt">
zpravodaj. - (DE) Pane předsedající, dámy a pánové, velmi mě těší různé příspěvky do této rozpravy. Domnívám se, že téměř všechny příspěvky ozřejmily jednu věc: máme vůli omezit byrokracii a máme vůli ulehčit zátěž malým a středním podnikům v Evropě ohledně pravidel HACCP.
<P>
Nyní je na nás, abychom tuto vůli vyjádřili hlasováním ve prospěch těch správných pozměňovacích návrhů, což znamená pozměňovacího návrhu 10, který jsme odsouhlasili s Komisí a zástupci předsednictví Rady. Tento pozměňovací návrh jasně a jednoznačně stanoví, čeho chceme dosáhnout.
<P>
Takto můžeme velmi přímočaře pokročit vpřed a stavět při tom na nařízeních přijatých v roce 2006. Chceme dát úřadům a samozřejmě potravinářským společnostem postup, který jim umožňuje rychle reagovat. Jak jsem dnes upozorňoval ve své předešlé řeči, objeví se potíže v souvislosti s udělováním licencí společnostem do roku 2009.
<P>
Zde musíme vyslat jasný signál. Chceme snížit byrokracii a chceme udržet hygienické normy. Ty se tímto návrhem neoslabují. Domnívám se, že to je signál, který vyjadřuje vůli Parlamentu.
<SPEAKER ID="070" NAME="Předseda">
Blahopřeji vám k vaší skvělé práci, pane Schnellhardte.
<P>
Rozprava je ukončena.
<P>
Hlasování se bude konat v 11 hodin.
<P>
Písemná prohlášení (článek 142)
<SPEAKER ID="071" NAME="Gyula Hegyi  " AFFILIATION="PSE">
písemně. - (HU) Úřady v Maďarsku provedly kontroly, které byly stanoveny na toto léto a které ukázaly, že se často vyskytují problémy s příležitostnými prodejci, stánky rychlého občerstvení a trhovými stánky. Tyto fenomény jsou známé i v jiných zemích. Souhlasím, že musíme zrušit zbytečnou byrokracii, zejména pokud podmínky znemožňují provoz malých podniků. Nicméně snížení rozsahu legislativy nesmí znamenat oslabení bezpečnosti potravin.
<P>
Na rozdíl od ostatních kontinentů jsou předpisy ohledně bezpečnosti potravin na jedinečné, vynikající úrovni. Mohou být nedostatky v jejich provádění, ale tyto problémy není nutné řešit oslabením dohledu. Z toho důvodu můžeme udělit osvobození od HACCP a sledování hygieny Unií jen v těch případech, kdy jsme si naprosto jistí, že tím nezpůsobíme žádnou škodu. Jak se říká v Maďarsku, je lepší se strachovat než se jednou zděsit.
