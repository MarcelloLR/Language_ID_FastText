<CHAPTER ID="017">
Látky poškozující ozonovou vrstvu (přepracované znění) (rozprava) 
<SPEAKER ID="512" NAME="Předsedající">
Dalším bodem je zpráva pana Bloklanda jménem Výboru pro životní prostředí, veřejné zdraví a bezpečnost potravin o návrhu nařízení Evropského parlamentu a Rady o látkách poškozujících ozonovou vrstvu (přepracované znění) - C6-0297/2008 -.
<SPEAKER ID="513" NAME="Johannes Blokland">
zpravodaj. - (NL) Paní předsedající, zacelení díry v ozonové vrstvě je důležité pro životní prostředí a pro veřejné zdraví obyvatel celého světa. Naše atmosféra je vytvořena tak, že má dvě různé vrstvy, které nás chrání. CO2 v troposféře zadržuje teplo, aby nám nebyla příliš velká zima. Ozon ve stratosféře nás chrání před škodlivým UV zářením ze slunce. Regulace látek, které poškozují ozonovou vrstvu, je zaměřena převážně na ochranu stratosférické ozonové vrstvy, ale také na zamezování změnám klimatu. Tyto látky, které jsou zakázány, způsobují jak poškození ozonové vrstvy, tak zvyšování globálního oteplování. Hlavní látky, které poškozují ozonovou vrstvu, se nalézají v aerosolových hnacích plynech, lednicích, izolačních materiálech a některých specifických rozpouštědlech a mycích prostředcích. Chlorfluoruhlovodíky a halony, které mají nejsilnější škodlivý dopad na ozon, byly zcela odstraněny, až na omezený počet výjimek. Je již zakázáno vyrábět hydrochlorofluorouhlovodíky a jejich používání bude zakázáno od roku 2020. Předmluva nového nařízení uvádí, že výroba a používání látky poškozující ozonovou vrstvu budou ukončeny nebo co možná nejvíce minimalizovány. To je důležitý základ pro politiku.
<P>
Ve Výboru pro životní prostředí, veřejné zdraví a bezpečnost potravin bylo přijato šedesát čtyři pozměňovacích návrhů. Poté proběhly dva trialogy, které vyústily v dohodu mezi Radou a Parlamentem. To znamenalo, že 64 pozměňovacích návrhů bylo nahrazeno jedním sloučeným textem. Rád bych stručně zmínil devět důležitých výsledků této dohody.
<P>
Předně, právní základ pro nařízení byl změněn ve prospěch životního prostředí. To umožňuje členským státům možnost přijmout opatření s širším dosahem pro ochranu životního prostředí. Zadruhé, do 18. března 2010 bude zakázáno používání pesticidu metylbromidu. To platí také pro plynování kontejnerů pro kontrolu škůdců. Jediná výjimka bude platit pro nouzové případy, například když propukne rozsáhlá epidemie. Třetím bodem je, že při postupném vyřazení programu pro hydrochlorofluorouhlovodíky byla procenta z roku 1997 snížena na 7 % za poslední roky. Začtvrté, hydrochlorofluorouhlovodíky mohou být využívány jedině v podnicích navržených vládou. Zapáté, některé nové látky byly přidány na seznam látek, které jsou navrženy na restriktivní opatření. Evropská komise se ujala dalšího prošetření těchto látek. Bod šest je, že u nezbytných výjimek, jako je používání diagnostických činidel a laboratorní využití, bylo jako povinný požadavek stanoveno označování. Také bylo dohodnuto, že nesmí být zvýšeno laboratorní využití. Bod sedm stanoví, že opětovné využívání a recyklování látek poškozujících ozon pro existující přístroje je možné uplatňovat pouze v rámci jednoho podniku. Navíc se musí vést záznamy o přítomném množství, aby se zabránilo podvodům a nezákonnému obchodování. Osmý bod spočívá v pozornosti, která se věnuje vymáhání prostřednictvím inspekcí. Tak jsou členské státy nuceny spolupracovat v boji proti nezákonnému obchodu. Posledním bodem je, že v zájmu předcházení vytékání látek poškozujících ozon bude zpřísněn systém kontrol a vymáhání.
<P>
Je však třeba udělat více, abychom se vypořádali s problémem skladovaných látek poškozujících ozonovou vrstvu. Důležitou roli zde má Komise. Rád bych ji znovu vyzval k zavedení směrnice o odpadu ze staveb a demolicí podél cest, kterou jsme odsouhlasili před sedmi lety v šestém environmentálním akčním programu.
<P>
Celkově vzato dosáhli jsme uspokojivého výsledku. Ozonová vrstva dostane šanci na zacelení, aby se snížily škodlivé dopady, jako je rakovina kůže a poškození rostlin a stromů.
<SPEAKER ID="514" NAME="Stavros Dimas">
člen Komise. - (EL) Paní předsedající, nejprve bych rád poděkoval panu zpravodaji Bloklandovi a všem stínovým zpravodajům za jejich výjimečnou práci na tomto návrhu přepracování nařízení o ochraně ozonové vrstvy.
<P>
Zejména mě potěšilo, že bylo dosaženo dohody v prvním čtení, do značné míry díky pozitivnímu a konstruktivnímu přispění Parlamentu.
<P>
Politika pro ochranu ozonové vrstvy ve stratosféře byla uznána za úspěšnou a Evropská unie zde sehrála rozhodující roli. Díky inovativním opatřením, která jsme přijali v EU, jsme dokázali odstranit 99 % látek, které poškozují ozonovou vrstvu.
<P>
Kromě ochrany ozonové vrstvy má omezení těchto látek nesmírně pozitivní dopady na klima. A to proto, že tyto látky mají 14 000krát vyšší potenciál způsobovat globální oteplování, než má CO2. Bez Montrealského protokolu a bez ještě ambicióznějšího nařízení Společenství by emise skleníkových plynů byly možná o 50 % vyšší, než jsou nyní.
<P>
Díky těmto mezinárodním snahám nyní vědci odhadují, že ozonová vrstva může být mezi lety 2050 a 2075 plně obnovena. Nicméně aby toto bylo možné, je třeba překonat několik přetrvávajících problémů. Návrh Komise je navržen, aby jednak zjednodušil nařízení Společenství a snížil byrokratické překážky, jednak sladil nařízení s novými vědeckými pokroky a budoucími výzvami v zájmu obnovení ozonové vrstvy.
<P>
Výsledná dohoda ponechává strukturu návrhu Komise, ale zároveň zahrnuje specifická opatření potřebná k řešení nevyřešených otázek, pokud jde o plné zrušení nebo omezení využívání látek, které poškozují ozonovou vrstvu.
<P>
Důležitější je, že obsahuje přísnější nařízení pro látky, které jsou "uchovávány" ve výrobcích, jako je například vybavení lednic nebo plastická izolační pěna. Posiluje komerční opatření proti nezákonnému využívání a nezákonnému obchodu s látkami, které poškozují ozonovou vrstvu v Evropské unii, a pomůže zabránit environmentálnímu dumpingu v rozvojových zemích. Konečně zakazuje veškeré použití methylbromidu, kromě specifických naléhavých případů. Tak se právní předpisy Společenství o methylbromidu dostanou do první linie na světové úrovni.
<P>
Přínosy, jak v oblasti obnovy ozonové vrstvy, tak ve snižování skleníkových plynů, budou značné. Evropská komise může přijmout celý výsledný balíček pozměňovacích návrhů.
<P>
Rád bych znovu poděkoval Evropskému parlamentu za významný příspěvek k zachování environmentálního cíle návrhu a za dosažení dohody v prvním čtení.
<SPEAKER ID="515" NAME="Eija-Riitta Korhola">
jménem skupiny PPE-DE. - (FI) Paní předsedající, toto nařízení je přirozeným pokračováním důležité části Montrealského protokolu, který zavazuje 191 signatářských států aktivně opouštět používání látek, které poškozují ozonovou vrstvu.
<P>
Montrealský protokol se považuje za jednu z nejúspěšnějších mezinárodních environmentálních dohod. Výsledky hovoří samy za sebe. O 95 % se snížila spotřeba látek poškozujících ozonovou vrstvu. Kromě toho se během 20letého období zabrání emisím skleníkových plynů v množství rovnajícím se více než 100 miliardám tun CO2. Proto toto nařízení nebude jen podporovat zacelení ozonové vrstvy: je to také důležitá součást boje proti změnám klimatu.
<P>
Předchozí nařízení, navržené před devíti lety, bylo beznadějně neaktuální a bylo nezbytné jej aktualizovat. Zjednodušení struktury současného nařízení, odstranění zastaralých ustanovení a rozšíření povinnosti podávat zprávy o nových látkách, to jsou reformy, které byly nezbytně nutné. Chtěla bych poděkovat kolegovi panu Bloklandovi za jeho práci, kterou odvedl coby parlamentní zpravodaj.
<P>
Nyní již přijatelné nařízení sladí současná nařízení Společenství s původními ustanoveními Montrealského protokolu. Například navržení lhůty pro ukončení výroby HCFC do pěti let před rokem 2020 je rozumné a opodstatněné, stejně jako snížení počtu výjimek ze zákazu pro vývozní obchod. Vzhledem k tomu, že cíle tohoto nařízení nemohou být v našem Společenství dosaženy jen prostřednictvím opatření ze strany členských států, je třeba řešit problém globálně, v kontextu globálního hospodářství. Pokud by bylo příliš mnoho výjimek z vývozního zákazu, bylo by příliš obtížné dokázat, že jsou oprávněné.
<P>
Samotný Montrealský protokol měl alespoň čtyři dodatečné texty. 20letá smlouva byla takto opravována v Londýně, Kodani, Montrealu a Pekingu. Nebyl stále pouze úspěšný: jak jsme nabývali zkušeností, bylo také nezbytné opravit mylné plány. Stejnou moudrost nyní potřebujeme v případě Kjótského protokolu.
<P>
Původní Montrealský protokol se soustředil na ochranu ozonové vrstvy, zejména omezením CFC, a tento cíl byl rychle zpřísněn téměř na nulu. Tak CFC začaly nahrazovat například HCFC, které byly pro ozonovou vrstvu mnohem méně škodlivé. Objevila se však jiná stránka problému. HCFC, neboli fluorované plyny, se ukázaly být velkou hrozbou z hlediska globálního oteplování. Některé z nich jsou více než tisíckrát intenzivnější než oxid uhličitý. Proto bylo nezbytné opravit slabá místa smlouvy.
<P>
Musíme být schopni poučit se stejně jako v případě kjótské smlouvy. Je třeba přiznat, že není tak účinná, jak se jeví. Nesníží globální emise ani intenzitu uhlíku. Možná že problém tkví v tom, že ti, kdo jsou za kjótskou dohodu odpovědni, předpokládali, že problém oxidu uhličitého lze vyřešit stejně jako problém freonů.
<P>
Změna klimatu je od počátků environmentální problém úplně jiného rozsahu. Zatímco poškození ozonu pochází z vedlejších produktů průmyslové nebo energetické výroby, příčina změny klimatu tkví v tom, co udržuje celou globální ekonomiku a výrobu. Svět stále žije z uhlíku. Proto je třeba změnu klimatu nahlížet hlavně jako problém průmyslové výroby. Je třeba soustředit se místo na zakazování emisí na důkladnou reorganizaci systémů výroby energie a materiálů. Poučme se z Montrealu.
<SPEAKER ID="516" NAME="Leopold Józef Rutowicz">
jménem skupiny UEN. - (PL) Paní předsedající, zpráva pana Bloklanda o nařízení Evropského parlamentu a Rady o látkách, které poškozují ozonovou vrstvu, je důležitý dokument pro další kroky k ochraně ozonové vrstvy. Rád bych zdůraznil, že jedním z úspěchů EP a Rady je omezení výroby a obchodu s plyny obsahujícími CFC, halony, bromidy a metyly, které poškozují ozonovou vrstvu a mají vliv na skleníkový efekt.
<P>
Dobrý příklad práce s předstihem by bylo zahájit činnost v zemi situované pod dírou v ozonové vrstvě, na Novém Zélandu. Tam, vedle aktivit podnikaným v EU, byla zahájena práce na snížení emisí metanu, jehož 1 kubický metr má skleníkový efekt jako 30 kubických metrů CO2 a který poškozuje ozonovou vrstvu. Metan je plyn vznikající při procesu rozkladu, od zvířat, uvolňující se pod zemí v dolech a prostřednictvím různých chemických pochodů.
<P>
Skupina UEN podporuje toto nařízení. Děkuji panu Bloklandovi za jeho pečlivě zpracovanou a významnou zprávu.
<SPEAKER ID="517" NAME="Satu Hassi">
jménem skupiny Verts/ALE. - (FI) Paní předsedající, dámy a pánové, děkuji panu Bloklandovi za skvělý výsledek. Parlament dokázal stanovit čtyřletou lhůtu pro konec používání metylbromidu a navíc zpřísnit rozvrh pro snižování použití HCFC.
<P>
Je důležité, aby EU nadále byla průkopníkem v ukončení používání látek, které poškozují ozonovou vrstvu, navzdory tomu, že toto téma již neplní přední stránky novin. Mnohé z těchto látek jsou silné skleníkové plyny, ale přesto byly vyloučeny z kjótské dohody. A to kvůli domněnce, že budou regulovány v rámci Montrealského protokolu. Je důležité, abychom se tomuto tématu v budoucnu věnovali a nadále skleníkové plyny odstraňovali. Také je třeba, abychom šli příkladem pro ostatní země, včetně rozvojových.
<P>
Pokud jde o látky, jejichž použití bylo v EU zakázáno, má skupina by ráda zakázala jejich dovoz jasněji, než je tomu nyní. Doufám, že tato zásada bude začleněna do legislativy.
<SPEAKER ID="518" NAME="Avril Doyle" AFFILIATION="PPE-DE">
Paní předsedající, než začnu, mám jeden dotaz, zdá se, že nikdo nežádá o slovo v rámci postupu zdvižené ruky, mohla bych, prosím, ke svému příspěvku přidat minutu v rámci postupu zdvižené ruky?
<SPEAKER ID="519" NAME="Předsedající">
V pořádku, paní Doyleová, prosím, můžete.
<SPEAKER ID="520" NAME="Avril Doyle" AFFILIATION="PPE-DE">
Paní předsedající, na schůzce konference stran v září 2007 přijaly strany Montrealského protokolu dodatečná opatření pro ochranu ozonové vrstvy. Ta budou nyní začleněna do přepracovaného znění nařízení, aby urychlila postupné ukončení používání látek poškozujících ozonovou vrstvu a dále omezila výjimečně povolené používání těchto látek. Toto přepracované nařízení v podstatě spočívá v zákazech a nařízeních ohledně výroby, dovozu, vývozu, umisťování na trh, použití, obnovy, recyklování, rekultivace a odbourávání těchto látek poškozujících ozon.
<P>
Montrealský protokol je jednou z nejúspěšnějších mezinárodních environmentálních iniciativ, díky níž bylo významně zvráceno poškození ozonové vrstvy z 80. let. Díky postupnému ukončení používání těchto plynů poškozujících ozon došlo k 95% snížení jejich spotřeby oproti 80. letům.
<P>
Tyto látky mají také potenciál způsobovat globální oteplování. Ozonová vrstva je jedna z vrstev atmosféry, která chrání život na Zemi. Konkrétně ozonová vrstva zajišťuje ochranu před škodlivým ultrafialovým zářením ze Slunce, které způsobuje mnohé nemoci a problémy včetně rakoviny kůže a šedého zákalu.
<SPEAKER ID="521" NAME="Předsedající">
Děkuji vám, paní Doyleová.
<SPEAKER ID="522" NAME="Stavros Dimas">
člen Komise. - (EL) Paní předsedající, mrzí mě, že dnes není v Parlamentu větší publikum, protože diskutujeme o velmi úspěšném protokolu, který přinesl velmi pozitivní výsledky pro životní prostředí i zdraví a také pro obnovu ozonové vrstvy, která se nyní vrátila na úroveň před 80. lety.
<P>
Chci poděkovat všem, kteří se podíleli na dnešní rozpravě, za jejich konstruktivní komentáře a poznamenat, že Komise je rozhodnuta uplatnit svou moc a prošetřit, zda jsou vhodné podmínky pro začlenění dalších tří látek do léta 2010. Prohlášení o tom bude předáno sekretariátu Evropského parlamentu k začlenění do zápisu z dnešní rozpravy.
<P>
Také bych rád poznamenal, že jsem přesvědčen, že dosáhneme dohody o boji proti změně klimatu v Kodani koncem tohoto roku. Věřím, že tato dohoda bude ještě účinnější než Montrealský protokol. Musíme pro to všichni vyvinout úsilí.
<P>
Závěrem bych rád řekl, že Komise je velmi spokojena s výsledkem vyjednávání a je připravena přijmout všechny pozměňovací návrhy.
<P>
Zpráva pan Bloklanda
<P>
Komise potvrzuje svůj záměr zvážit do 30. června 2010 začlenění dalších látek do části B přílohy II nařízení, zejména zhodnotit, zda jsou splněny podmínky pro jejich začlenění stanovené v čl. 24 odst. 3. Tento urychlený přezkum se zaměří na následující látky:
<P>
hexachlorbutadien,
<P>
2-brompropan (iso-propyl bromid),
<P>
jodmethan (methyljodid).
<SPEAKER ID="524" NAME="Johannes Blokland">
zpravodaj. - (NL) Paní předsedající, rád bych rozšířil své upřímné díky na komisaře Dimase za jeho odhodlání přijmout myšlenku, kterou navrhla paní Hassiová, konkrétně že by měly být prozkoumány dopady dalších látek. Rád bych pana komisaře upozornil na methylbromid. O této látce a její výrobě stále víme málo. Naštěstí bylo nyní rozhodnuto požádat dodavatele během konzultací o informace o tom, jak se látka vyrábí.
<P>
Také chci vyjádřit upřímné díky kolegům poslancům, zejména stínovým zpravodajům a těm, kdo zde dnes vystoupili, za podporu, které se mi dostalo. Naše vzájemná spolupráce byla vynikající, ve výboru i při vyjednáváních. Také chci poděkovat českému předsednictví za rozumné dohody, kterých jsme dosáhli, a to jak před vyjednáváním, tak v jeho průběhu. V každém případě byl výsledek uspokojivý. Také oceňuji podporu ze strany členů Komise a Výboru pro životní prostředí, veřejné zdraví a bezpečnost potravin a mého personálu. Dokázali jsme pracovat jako tým, což nám umožnilo dokončit tento rozsáhlý pozměňovací návrh během šesti měsíců.
<P>
Na závěr mám ještě jednu poznámku. Nejsem příliš spokojený se systémem přepracovávání. Není snadné zjistit, na jakém základě můžete nebo nemůžete dělat změny. Naštěstí mi poradili právníci, že právní základ byl pro přepracovaná znění změněn, takže jsme mohli udělat změny na tomto základě. Rada byla naštěstí stejného názoru, a tak jsme jej mohli v poslední minutě odevzdat Výboru pro životní prostředí, veřejné zdraví a bezpečnost potravin. Přepracované znění je stále složitá záležitost.
<SPEAKER ID="525" NAME="Předsedající">
Rozprava je ukončena.
<P>
Hlasování se bude konat ve středu.
<P>
Písemná prohlášení (článek 142)
<SPEAKER ID="526" NAME="Rovana Plumb  " LANGUAGE="RO">
Tento návrh se drží struktury nařízení (ES) č. 2037/2000, ale přidává novou kapitolu o odchylkách od zákazů výroby, umisťování na trh a používání daných látek, které byly původně rozptýleny do několika ustanovení o stupních omezení regulovaných látek a výrobků.
<P>
Hlavní výzvy jsou následující:
<P>
omezení látek poškozujících ozonovou vrstvu, resp. emisí skleníkových plynů do atmosféry je nezbytné, protože podle odhadů přibude na světě do roku 2015 2 miliony tun látek poškozujících ozon nebo 13,4 miliardy tun CO2;
<P>
výjimečně povolené používání LPO, pokud neexistuje technicky nebo ekonomicky schůdná alternativa, například methylbromid pro účely karantény;
<P>
nové látky poškozující ozon: nové vědecké objevy dokazují, že některé v současnosti nekontrolované látky jsou pro ozonovou vrstvu podstatně nebezpečnější, přičemž jejich prodej se rychle rozrůstá.
<P>
Pozměňovací návrh text ujasňuje a zjednodušuje regulační rámec, přičemž také snižuje administrativní zátěž, čímž usnadňuje uplatnění legislativy zajišťující obnovu ozonové vrstvy do roku 2050 a předcházení neblahým dopadům na lidské zdraví a ekosystémy.
<SPEAKER ID="527" NAME="Flaviu Călin Rus  " LANGUAGE="RO">
Podle mého názoru se všichni musíme zajímat o zdraví jak současné generace, tak budoucích generací. Naše zdraví je udržováno prostřednictvím čistého životního prostředí a atmosféry kolem nás. Všechny vědecké studie zdůrazňují skutečnost, že ozonová vrstva je nesmírně důležitá nejen pro zdraví obyvatel, ale také pro udržení života na Zemi.
<P>
Bohužel existuje několik látek, které po vypuštění do atmosféry ničí ozonovou vrstvu, čímž přispívají k posilování skleníkového efektu. Přestože známky obnovy ozonové vrstvy jsou již pozorovány jako důsledek přijatých opatření, má se za to, že hladiny ozonu v atmosféře před rokem 1980 dosáhneme až ve druhé polovině 21. století.
<P>
Proto naprosto souhlasím s dodatečnými opatřeními pro omezení nebo dokonce zákaz látek poškozujících ozonovou vrstvu. Jsem přesvědčen, že přijetím takového opatření plníme svou povinnost nejen vůči současné generaci, ale také vůči generaci budoucí.
