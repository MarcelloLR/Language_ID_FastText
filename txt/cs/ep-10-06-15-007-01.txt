<CHAPTER ID="007-01">
1. Volba místopředsedy Evropského parlamentu (hlasování) 
<SPEAKER ID="128" NAME="Předsedající">
Přistupujeme nyní k volbě místopředsedy Evropského parlamentu podle článků 13, 15 a 18 našeho jednacího řádu.
<P>
Jak víte, jeden z našich kolegů poslanců, který byl 11. místopředsedou, byl zvolen do svého vnitrostátního parlamentu a zastává nyní funkci předsedy tohoto parlamentu. Mám na mysli pana Schmitta. Na jeho místo dnes zvolíme nového místopředsedu. Obdržel jsem následující nominaci: pan László Tőkés. Kandidát mne oficiálně informoval o tom, že s nominací souhlasí. Vzhledem k tomu, že je jediným kandidátem, navrhuji, aby byl zvolen aklamací podle čl. 13 odst. 1 Jednacího řádu.
<P>
Rád bych se vás otázal, je-li někdo proti tomu? Musím tak učinit v souladu s tímto řádem.
<SPEAKER ID="129" NAME="Corneliu Vadim Tudor" AFFILIATION="NI">
Pane předsedající, dnes je to poprvé, kdy se stydím za to, že jsem poslancem Evropského parlamentu. Je to poprvé, kdy člověk, který popírá trianonskou mírovou smlouvu, podepsanou po první světové válce, je jmenován a volen do tak významné evropské funkce. Rumunský lid...
<P>
(Předsedající řečníka přerušil.)
<SPEAKER ID="130" NAME="Předsedající">
Nesouhlasíte s touto volbou, takže přistoupíme k formálnímu hlasování. Budeme hlasovat prostřednictvím elektronického systému.
<SPEAKER ID="131" NAME="Hannes Swoboda" AFFILIATION="S&amp;D">
(DE) Pane předsedající, bylo nám řečeno, že kandidát by si přál předtím učinit prohlášení. Možná je naše informace mylná, ale pokud si kandidát přeje učinit prohlášení, pak byste mu měl dát slovo.
<SPEAKER ID="132" NAME="László Tőkés" AFFILIATION="PPE">
Pane předsedající, připravil jsem si na dnešek krátké prohlášení, které bych tu rád přečetl.
<P>
Nominace do funkce místopředsedy Evropského parlamentu, kterou podporuje Evropská lidová strana, je pro mne velkou ctí. Podobnou ctí pro mne bylo i udělení nejvyššího rumunského státního vyznamenání, Řádu hvězdy, v prosinci 2009 u příležitosti 20. výročí pádu komunistické diktatury v Rumunsku. Před dvaceti lety v Temešváru povstali proti Ceauşescovu režimu lidé různého etnického původu a odlišného vyznání, které sjednocovala společná myšlenka a odvaha a kteří se společně postavili stejnému nebezpečí. Stejně jako tenkrát pokračuji i dnes ve svém úsilí hájit zájmy své země v duchu boje za lidská, menšinová a náboženská práva a za svobodu a zůstávám při tom zároveň věrný evropským a křesťanským hodnotám.
<P>
Mou snahou je další prohlubování evropské integrace bývalých komunistických zemí a národů ve východní a střední Evropě, zejména pak maďarské menšiny v Rumunsku, kterou zde jako poslanec Evropské lidové strany zastupuji. Naplňuje mne radostí, že mohu být poslancem Evropského parlamentu v období, kdy vstoupila v platnost Lisabonská smlouva, která znamená nový počátek v dějinách sjednocené Evropy. Děkuji vám za pozornost.
<P>
(Potlesk)
<SPEAKER ID="133" NAME="Předsedající">
Přistoupíme k elektronickému hlasování. Poté, co prohlásím hlasování za zahájené, objeví se na obrazovce následující informace: předmět hlasování a jméno kandidáta. Chcete-li hlasovat pro dotyčného kandidáta, měli byste stisknout tlačítko "+". Hlasování se samozřejmě můžete i zdržet - k tomu je tam, jak víte, tlačítko "0". Všechno je tedy jasné. Podle článku 15 jednacího řádu je zvolen kandidát, který získá absolutní většinu odevzdaných hlasů, což znamená, že v úvahu budou brány pouze hlasy odevzdané v jeho prospěch.
<SPEAKER ID="134" NAME="Marc Tarabella" AFFILIATION="S&amp;D">
(FR) Pane předsedající, odpusťte, jsem možná jediný poslanec v této sněmovně, který tomu nerozumí, ale opravdu nevím, jak máme hlasovat. Máme tady nulu, jedničku a křížek. Zcela upřímně nevím, jak mám hlasovat pro, jak proti nebo jak se zdržet hlasování. Pomohlo by mi, kdyby to bylo možné náležitě vysvětlit.
<SPEAKER ID="135" NAME="Martin Schulz" AFFILIATION="S&amp;D">
(DE) Pane předsedající, rád bych vám ve vší skromnosti položil jednu otázku. Máte tam nahoře velký počet dobře placených kolegů, kteří vám nepochybně budou schopni pomoci s odpovědí na následující otázku. Mám na obrazovce jméno Tőkés.
<P>
Můj přístroj má tři tlačítka, která se mají stisknout v případě jmenovitého hlasování. První tlačítko je "Ano", prostřední tlačítko znamená "Zdržet se hlasování" a třetí je pro "Ne". Je to tak správně?
<P>
(Hlasitá ujištění.)
<P>
Znamená to, že ti, kdo chtějí hlasovat pro pana Tőkése, stisknou tlačítko "Ano", ti, kdo pro něho nechtějí hlasovat, stisknou tlačítko "Ne", a ti, kdo si přejí zdržet se hlasování - což je případ mojí skupiny - stisknou tlačítko "Zdržet se hlasování"? Je to tak správně?
<P>
(Potlesk)
<SPEAKER ID="136" NAME="Předsedající">
Přesně to jsem před chvílí řekl. Ti, jejichž volba je "ano", stisknou tlačítko "ano", ti, jejichž volba je "ne", stisknou tlačítko "ne", a ti, kteří se chtějí hlasování zdržet, stisknou "0".
<SPEAKER ID="137" NAME="Marc Tarabella" AFFILIATION="S&amp;D">
(FR) Pane předsedající, omlouvám se, ale mluvím opět já v návaznosti na otázku, kterou vznesl pan Schulz, a na vaši velmi jasnou odpověď, která je nicméně opakem toho, co mi řekla parlamentní služba.
<P>
Parlamentní služba mi před chvílí řekla, že mohu hlasovat ve prospěch kandidáta nebo se zdržet hlasování, ale že nemohu hlasovat proti. Není to tedy vůbec jasné. Omlouvám se, že do toho musím takto vstupovat, ale snad bychom mohli být konzistentní. Byl bych vám, pane předsedající, vděčný, kdybyste mi na to jasně odpověděl.
<SPEAKER ID="138" NAME="Předsedající">
Jasná odpověď je taková, že v tomto hlasování budeme reagovat pouze na hlasy odevzdané ve prospěch kandidáta. Hlasy poslanců, kteří hlasují proti nebo se hlasování zdrží, budou počítány společně, protože záleží pouze na počtu hlasů pro. Věc je jasná. Ať už stiskneme tlačítko "ne", nebo tlačítko "zdržet se hlasování", výsledek bude stejný.
<P>
Nyní zodpovím ještě tři další otázky.
<SPEAKER ID="139" NAME="Georgios Toussas" AFFILIATION="GUE/NGL">
(EL) Pane předsedající, domnívám se, že jsme hrubě porušili jednací řád Evropského parlamentu. Tento postup je nepřijatelný; je nepřijatelné, aby neexistoval záznam o tom, kdo hlasoval pro, kdo proti a kdo se zdržel hlasování. Z toho, jak tato tlačítka fungují, je jasné, že hlasy proti nebudou zaznamenány. Musíte vydat takové pokyny, aby hlasování bylo jasným způsobem zaznamenáno, aby bylo zaznamenáno, kdo hlasoval pro, kdo proti a kdo se zdržel.
<SPEAKER ID="140" NAME="Robert Atkins" AFFILIATION="ECR">
Pane předsedající, každý inteligentní člověk jistě pochopí, že chceme hlasovat pro, proti, případně se zdržet hlasování, tak jako obvykle. Nemohl byste to zařídit? Pokud to nemůžete zařídit, tak nemůžeme hlasovat.
<SPEAKER ID="141" NAME="Hans-Peter Martin" AFFILIATION="NI">
(DE) Pane předsedající, měl bych jednu technickou poznámku. Na našich přístrojích musíte nejdřív stisknout "Ano", a když potom jdete na tlačítko "Ne", svítí stále modře. Když chcete znázornit "Ne", nic se neukazuje. Jinak řečeno se k tlačítku "Ne" nedostanete jinak než přes tlačítko "Ano", což není příliš dobré technické řešení.
<SPEAKER ID="142" NAME="Dagmar Roth-Behrendt" AFFILIATION="S&amp;D">
(DE) Pane předsedající, podívejme se na celý tento postup s chladnější hlavou. Místopředsedové Parlamentu se obvykle volí najednou na začátku volebního období nebo v průběhu volebního období. Při jejich volbě, kolegové poslanci, zjišťujeme vždy pouze počet hlasů odevzdaných ve prospěch dotyčného kandidáta - což také rozhoduje o pořadí, ve kterém jsou poslanci voleni do předsednictva. Jelikož však jeden poslanec odešel z funkce, volíme dnes dalšího místopředsedu - takže záleží jedině na tom, jestli obdrží počet kladných hlasů, který je potřebný k jeho zvolení. Na ničem dalším už nezáleží. Toto hlasování se tak liší od ostatních.
<P>
(Potlesk)
<P>
Předseda Parlamentu podal dokonalý popis tajného hlasování a mně to fungovalo krásně, bez toho, abych musela tisknout různá tlačítka. Stiskla jsem tlačítko, které jsem chtěla, a rozsvítilo se modré světélko. Možná bychom to jednoduše mohli všichni zkusit ještě jednou, pane předsedající.
<P>
(Potlesk)
<SPEAKER ID="143" NAME="Předsedající">
Prohlašuji hlasování za zahájené.
<P>
(Parlament zvolil v elektronickém hlasování (hlasovalo 621 poslanců, z toho pro: 334; prázdných hlasů: 287) László Tőkése.)
<P>
Náš místopředseda získal kvalifikovanou většinu. Chtěl bych našemu kolegovi poslanci, panu Tőkésovi, poblahopřát k dosažení výsledku, který ho opravňuje k zastávání funkce místopředsedy Parlamentu, a přeji mu ve výkonu jeho povinností úspěch. Pan Tőkés bude tuto funkci zastávat jako jedenáctý místopředseda v pořadí.
<SPEAKER ID="144" NAME="Norica Nicolai" AFFILIATION="ALDE">
(RO) Moje karta nefungovala. Hlasuji proti.
<SPEAKER ID="145" NAME="Stavros Lambrinidis" AFFILIATION="S&amp;D">
Pane předsedající, je mi velmi protivné, že to musím ještě protahovat. Ve svých pokynech jste řekl, že můžeme hlasovat buď ve prospěch kandidáta, anebo se zdržet hlasování. Konečné výsledky nicméně ukazují počet hlasů "pro", "zdržel se hlasování" a "proti". Pochopil jsem, že je tu možná dost velký počet lidí, kteří by hlasovali jinak, kdyby věděli, že si mohou vybrat ze tří možností. Chtěl bych se zeptat, jestli je to skutečně správný postup, už naposledy.
<SPEAKER ID="146" NAME="Předsedající">
Dámy a pánové, všechny vaše výhrady k hlasování vyslechnu v rámci zvláštního postupu po skončení hlasování. Nebudeme v této věci rozhodovat teď a tady. Jak vyplývá z výsledku hlasování, ve kterém bylo dosaženo kvalifikované většiny, zvolili jsme pana Tőkése. Všechny vaše výhrady budou vzaty v úvahu. Oznamte mi je prosím ještě během dneška. Zítra se v této věci rozhodneme. Na vaše výhrady dám přímé odpovědi. Velice vám děkuji.
<SPEAKER ID="148" NAME="Hannes Swoboda" AFFILIATION="S&amp;D">
(DE) Pane předsedající, chtěl jsem vám pouze sdělit, že podle předchozího hlasování máme v této sněmovně 789 poslanců. To je trochu příliš. Doufám, že z budoucího hlasování už nevyplyne, že máme 789 poslanců.
<SPEAKER ID="149" NAME="Předsedající">
Lze-li ještě něco dodat na závěr hlasování, máte možnost.
<SPEAKER ID="150" NAME="Robert Atkins" AFFILIATION="ECR">
Pane předsedající, poznámka pana Swobody je zcela oprávněná. Můj dobrý přítel, pan Malcolm Harbour, to sečetl, a pokud opravdu hlasovalo víc lidí, než kolik jich je ve skutečnosti přítomno - tedy 785 nebo snad dokonce 789 - pak toto hlasování samozřejmě nemůže platit.
<P>
(Potlesk)
<P>
Musíme tedy uvážit - a já vás naléhavě žádám, abyste to přednesl předsednictvu hned poté, co vstanete ze svého předsednického křesla -, že se musí zítra konat nové hlasování, pokud možno prostřednictvím hlasovacích lístků nebo alespoň prostřednictvím řádně fungujícího systému.
<SPEAKER ID="151" NAME="Předsedající">
Jak jsem řekl, pokusím se k tomu vrátit ještě před koncem tohoto hlasovacího období. Skutečně se zdá, že došlo k určité nesrovnalosti. Upozornil na ni pan Swoboda, zaznamenal ji i Sir Robert Atkins. Budeme se snažit, abyste o tom měli co nejdříve informace. Opravdu to již nechci protahovat. Nastal zde určitý problém; musíme se jím zabývat, už nyní se jím zabýváme a já se k tomu vrátím, jakmile to bude možné.
