<CHAPTER ID="018">
Smlouvy v rámci rozvojových cílů tisíciletí (krátké přednesení)
<SPEAKER ID="159" NAME="Předsedající">
Dalším bodem je krátké přednesení několika zpráv, celkem osmi, a proto bych chtěl laskavě požádat všechny poslance, aby při tomto konkrétním postupu striktně dodržovali čas přidělený jejich vystoupení, a rovněž bych chtěl požádat Komisi, aby přesně odpovídala na otázky, jinak budeme mít problémy s dodržením pořadu jednání. Rovněž to pomůže tlumočníkům.
<P>
Dalším bodem je zpráva pana Hutchinsona za Výbor pro rozvoj o smlouvách v rámci rozvojových cílů tisíciletí.
<SPEAKER ID="160" NAME="Alain Hutchinson" LANGUAGE="FR">
Pane předsedající, pane komisaři, dámy a pánové, skoro tři roky mají Evropská unie a členské státy povinnost zlepšovat účinnost naší spolupráce s rozvojovými zeměmi. Něco bylo učiněno, ale stále existuje určitý odpor, především mezi členskými státy, a proto je třeba učinit ještě velký pokrok.
<P>
Přístup ke zdravotní péči a základnímu vzdělání je pouhým snem pro miliony lidí, z nichž mnoho tvoří ženy. Každý den 72 milionů dětí - zejména dívek - nejde do školy. Každou minutu zemře jedna žena následkem komplikací spojených s těhotenstvím nebo porodem a každé tři sekundy jedno dítě na nemoc, které by mohl lékař snadno zabránit.
<P>
Z geografického hlediska je to subsaharská Afrika, jak jsme právě konstatovali, v níž nadále panuje katastrofální situace, a s tím, jak se tam věci odehrávají, riziko, že se tento stav nezmění mnoho let.
<P>
V této souvislosti je pravda, že by rozpočtová podpora - to jest finanční podpora přímo zahrnutá do rozpočtů přijímajících zemí - mohla užitečně přispět k poskytování předvídatelnější pomoci prioritně zaměřené na odvětví, a tím pádem bude účinnější. Proto přišla Komise s myšlenkou uzavírání smluv v rámci rozvojových cílů tisíciletí, jejichž účelem je navrhnout některým zemím, aby se zavázaly vyčlenit prostředky pro šestileté financování a realizovaly každoroční monitorování, které zdůrazní dosažení výsledků týkajících se zdraví a vzdělávání.
<P>
Naše zpráva zdůrazňuje význam takové iniciativy, ale rovněž klade řadu otázek vyžadujících jasné odpovědi. Například jaká kritéria Komise navrhne pro rozvojové země, na jejichž splnění bude záviset uzavření smlouvy? Jaká bude životnost takového projektu a jaké budou podmínky pro jeho provádění? Rádi bychom také zdůraznili, že Komise dosud k tomuto tématu nezveřejnila žádné oficiální sdělení; chcete-li se dozvědět víc, neexistují v současné době žádné vnitřní dokumenty, na které by se dalo odkázat, pouze základní informace dostupné na internetových stránkách Výboru pro rozvoj.
<P>
Přestože je rozpočtová podpora Komise v mnoha ohledech přínosná, například je spojena s dosahováním výsledků v oblasti zdraví a vzdělávání, nebo je celkově plánována tři roky, měli byste vědět, že není zdaleka dokonalá. Například vás upozorňuji, že Komise, stejně jako většina dalších poskytovatelů pomoci, udělí rozpočtovou podporu pouze těm zemím, které provádějí program Mezinárodního měnového fondu. Tato situace je obzvláště problematická, když víme, že takové programy mohou omezovat vládní kapacity pro rozvojové investice, a pokud jsou stanoveny příliš ambiciózní cíle, zejména pokud se týká inflace a rozpočtového schodku.
<P>
I když se poté Komise rozhodne poskytnout dlouhodobou rozpočtovou podporu, nic nezaručuje, že se tato podpora sama nestane předmětem byrokratických postupů, o kterých víme, že vedou k výrazným zpožděním v plnění.
<P>
Konečně rozpočtová podpora trpí závažným nedostatkem transparentnosti a odpovědnosti ze strany zúčastněných zemí a jejich obyvatel. Finanční dohody se zveřejňují jen zřídkakdy, a Komise ani nezahrnuje organizace občanské společnosti a poslance parlamentů do svých rozhovorů s vládami rozvojových zemí, což jsme uvedli dříve.
<P>
Nicméně se dnes široce uznává, že kvůli účinnosti musí být rozvoj zcela řízen nejen vládami, ale také obyvateli rozvojových zemí.
<P>
V souhrnu bude projekt smluv v rámci rozvojových cílů tisíciletí příležitostí pro zlepšení účinnosti naší pomoci pouze tehdy, budou-li definovány velmi jasně a společně se svými podmínkami v oblasti způsobilosti, provedení a hodnocení. Naše zpráva proto zdůrazňuje význam této iniciativy a současně vyzývá k opatrnosti a zdůrazňuje, že je třeba, aby Komise jasněji zveřejňovala své záměry a odpověděla na konkrétní otázky uvedené ve zprávě.
<P>
Nechci skončit, aniž bych zmínil nedávnou zvláštní zprávu Účetního dvora o rozvojové pomoci Evropské komise určené zdravotnickým službám v subsaharské Africe. Závěry této zprávy jsou znepokojující. Z finančního hlediska vidíme, že se příspěvky veřejné pomoci do odvětví zdravotnictví nezvýšily od roku 2000. Kromě toho se zdá, že rozpočtová pomoc nebyla v subsaharské Africe příliš využívána pro zdravotnictví. Proto, pane komisaři, chápete, proč se v naší zprávě vracíme k myšlence, že je zcela nezbytné, abychom se více zaměřili na toto odvětví, ale rovněž k tomu, že neexistují záruky, že nám to smlouvy v rámci rozvojových cílů tisíciletí umožní dosáhnout.
<SPEAKER ID="161" NAME="Louis Michel">
člen Komise. - (FR) Pane předsedající, dámy a pánové, především chci poděkovat Výboru pro rozvoj a jeho zpravodaji panu Hutchinsonovi za tuto zprávu, která se vrací k několika otázkám a obavám, s nimiž zcela souhlasíme.
<P>
Větší a lepší rozvojová pomoc je nezbytná, chceme-li dosáhnout rozvojových cílů tisíciletí do roku 2015, ale také toho, aby byla tato pomoc předvídatelnější a méně vrtkavá, na což nás vaše zpráva velmi správně upozorňuje.
<P>
Toho dosáhneme samozřejmě prostřednictvím kombinace několika nástrojů. Avšak podle mého názoru zůstává obecná nebo odvětvová rozpočtová podpora v zemích, které ji umožní, nejlépe přizpůsobeným a nejvhodnějším nástrojem.
<P>
Rozpočtová podpora je nejlepším způsobem posilování vnitrostátních systémů a postupů, zvyšuje odpovědnost zemí, usnadňuje harmonizaci, snižuje transakční náklady, a tím zlepšuje řízení veřejných výdajů a urychluje plnění rozvojových cílů.
<P>
Komise již výrazně zvýšila používání rozpočtové podpory a bude tak činit následujících šest let v rámci 10. Evropského rozvojového fondu. Tento nástroj bude účinnější a předvídatelnější, a Komise proto po konzultacích s členskými státy a dalšími zúčastněnými subjekty vypracovala dlouhodobou formu rozpočtové pomoci, kterou nazýváme smlouvy v rámci rozvojových cílů tisíciletí a která je určena zemím, jež splnily určitá kritéria: dobrou výkonnost v minulosti, spolehlivé řízení veřejných financí, vhodnou odvětvovou politiku atd. Smlouvy v rámci rozvojových cílů tisíciletí jsou přirozeným vývojem obecné rozpočtové podpory, nikoliv proto, že jsou předvídatelnější, ale zejména proto, že se zaměřují na výsledky a jejich účinek může být odstupňován podle výkonu. Partnerské státy se zavazují k zaměření svých politik, a následně svých výdajů, na rozvojové cíle tisíciletí.
<P>
Rozvojové cíle tisíciletí obsahují tyto klíčové prvky: šestiletý závazek, tedy celých šest let v protikladu k běžné lhůtě tří let u obecné rozpočtové podpory, zaručené pevné platby v minimální výši 70 % celkových závazků, nebudou-li porušeny podmínky způsobilosti plateb nebo zásadní a základní prvky spolupráce, variabilní složka ve výši až 60 % určená na odměňování výkonu s ohledem na plnění rozvojových cílů tisíciletí a související s ukazateli výsledků, a to zejména v oblasti zdraví a vzdělávání, a pokrok v řízení veřejných financí.
<P>
Země jsou způsobilé, pokud již uspokojivě realizují rozpočtovou podporu podle 9. Evropského rozvojového fondu, a také ty, které projevily silný závazek k zajištění monitorování a plnění rozvojových cílů tisíciletí. To zlepší řízení rozpočtových zdrojů v zemích, kde mají dárci vlastní koordinaci.
<P>
Po vyhodnocení 10 zemí Komise přidělila smlouvy v rámci rozvojových cílů tisíciletí v sedmi případech: Burkina Faso, Ghana, Mali, Mozambik, Rwanda, Uganda, Tanzanie a Zambie. Loňský prosinec byly tyto programy představeny členským státům, které je přidělily. Byly podepsány již tři smlouvy: Zambie a Rwanda - které jsem osobně podepsal - a Mali. Ostatní budou dokončeny během několika týdnů. Celkem těchto sedm programů představuje zhruba 1,8 miliardy EUR. Jinými slovy: na vnitrostátní programy se přidělí 50 % obecné rozpočtové podpory a zhruba 14 % 10. Evropského rozvojového fondu.
<P>
Je zřejmé - vaše zpráva to také podporuje -, že budeme usilovat o rozšíření těchto opatření na další země, včetně těch mimo rámec AKT, podle zkušeností získaných z těchto prvních zemí. Samozřejmě bude třeba vypracovat další nástroje pro země, jež nejsou dosud způsobilé pro rozpočtovou podporu, ale smlouvy v rámci rozvojových cílů tisíciletí představují významný příspěvek ke zlepšení účinnosti pomoci a zrychlení plnění rozvojových cílů tisíciletí.
<SPEAKER ID="162" NAME="Předsedající">
Přednesení je ukončeno.
<P>
Hlasování se bude konat v úterý 24. března 2009.
<P>
Písemné prohlášení (článek 142)
<SPEAKER ID="998" NAME="Toomas Savi  " AFFILIATION="ALDE">
písemně. - Smlouvy v rámci rozvojových cílů tisíciletí představují významný posun směrem k jasnějším plánům plnění rozvojových cílů tisíciletí. Je rovněž důležité, že možnosti těchto smluv nebudou sníženy nadměrnými administrativními postupy Komise, jak zpravodaj zdůraznil.
<P>
Podmínečná povaha rozvojové pomoci EU může převážit pouze tehdy, pokud bude Evropa jednat samostatně, pokud bude jediným poskytovatelem rozvojové pomoci. V této chvíli je naše úsilí v Africe například do jisté míry mařeno tím, že Čínská lidová republika provádí "politický dumping", když poskytuje pomoc bez podmínek přechodu k demokracii, právního státu a dodržování lidských práv.
<P>
Některé africké vlády mohou odstranit byrokracii Komise tím, že nebudou brát ohled na naše nabídky rozvojové pomoci, což je velmi nebezpečné, protože tím ztratíme možnost, jak vést tyto země správným směrem.
<P>
Chtěl bych Komisi požádat, aby na tyto obavy reagovala zjednodušením postupů při současném zachování kontroly nad přidělováním prostředků.
