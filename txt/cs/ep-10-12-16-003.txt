<CHAPTER ID="003">
Účast Švýcarska na programu "Mládež v akci" a na akčním programu v oblasti celoživotního učení (rozprava) 
<SPEAKER ID="047" NAME="Předsedající">
Dalším bodem je doporučení k návrhu rozhodnutí Rady o uzavření Dohody mezi Evropskou unií a Švýcarskou konfederací, kterou se stanoví podmínky pro účast Švýcarské konfederace na programu "Mládež v akci" a na akčním programu v oblasti celoživotního učení (2007-2013) (12818/2010 - C7-0277/2010 - 2010/0231(NLE)), které za Výbor pro kulturu a vzdělávání předkládá paní Packová.
<SPEAKER ID="048" NAME="Doris Pack" LANGUAGE="DE">
Pane předsedající, mám velikou radost, že dnes máme možnost vést tuto rozpravu, protože si vzpomínám, že jsme oba vždy v Evropské radě se Švýcarskem spolupracovali, a proto oba dobře víme, jak je důležité, aby se Švýcarsko na těchto programech podílelo. V roce 2006, před obnovením těchto programů, jsme zde v Parlamentu přirozeně věděli, že nežijeme v izolaci, ale že bychom se měli snažit vzít s sebou na palubu všechny ostatní. Ačkoliv Švýcarsko není součástí evropského hospodářského prostoru, projevilo zájem o spolupráci v oblasti odborné přípravy a vzdělávání. Jako všichni mám z tohoto vývoje radost. V roce 2004 jsem se účastnila delegace, která navštívila Výbor pro odbornou přípravu švýcarského parlamentu. O příslušných záležitostech jsme jednali velice podrobně, například o mobilitě a spolupráci mezi školami a univerzitami. Bylo mi tehdy jasné, že takovýto návrh lze očekávat a nyní jej vítám.
<P>
Při sestavování těchto programů jsme nemysleli jen na naše vlastní zájmy, ale také na zájmy všech sousedících zemí, jako jsou země západního Balkánu či právě Švýcarska, jež se nachází uprostřed EU. Z toho důvodu jsme dnes dosáhli slušného pokroku. V souvislosti s předchozí rozpravou vám nyní mohu říct, že Švýcarsko má také v úmyslu poslat žádost o účast na kulturním programu. Má také zájem o účast na projektu označování kulturního dědictví, což lze pouze v případě, že se bude na tomto programu podílet.
<P>
Dámy a pánové, co vlastně dnes musíme udělat? Můžeme říci "ano", nebo "ne". Nikdo z nás jistě nechce říci "ne", protože jsme byli vždy pro, pokud šlo o přizvání Švýcarska k nám na palubu. A chci dodat, že oním "přizváním na palubu" myslím i to, že Švýcarsko bude platit svůj díl. Podle článku 218 máme možnost říci buď "ano", nebo "ne". A my samozřejmě hodláme k této věci vyřknout své jasné ano.
<P>
Jaké jsou základní body této dohody se Švýcarskem? Podmínky, pravidla a postupy budou v případě projektů a iniciativ, do nichž se zapojí účastníci ze Švýcarska, samozřejmě stejné jako pro účastníky z členských států a pro jejich návrhy projektů. Švýcarsko bude muset zřídit vnitrostátní agenturu, která bude koordinovat zavádění programů na vnitrostátní úrovni a bude mít povinnost každý rok odvádět na každý program finanční příspěvek, což jsme učinili ve svých zemích i my. Za rok 2011 to činí 1,7 milionu EUR na program "Mládež v akci" a 14,2 milionu EUR na program celoživotního učení. Co se týká finančních kontrol a ustanovení auditu, bude muset Švýcarsko přistoupit na ustanovení Evropské unie, včetně ustanovení týkajících se kontrol prováděných orgány EU a švýcarskými orgány. Dohoda zůstane v platnosti, dokud od ní některá z obou stran neodstoupí. Nedomnívám se nicméně, že by někdo vstupoval do takovéhoto programu s úmyslem se z něj někdy vyvázat. Je to v zájmu mladé generace ve Švýcarsku a samozřejmě mladých lidí ze zemí, jež se Švýcarskem sousedí, kteří by se chtěli s touto zemí účastnit školních výměn v rámci programu Comenius Regio, v rámci partnerství jednotlivých škol a nebo v rámci programu Erasmus.
<P>
Zástupci švýcarských orgánů budou mít pochopitelně přístup na jednání výboru o bodech, jež se týkají jejich země. Dovolte mi zde říci jednu věc: velmi stojíme o to, aby Švýcarsko tento krok učinilo se vší rozhodností. Již dlouho v tomto smyslu vyjadřuje svůj zájem na takovéto dohodě. Chováme naději, že se povědomí o Evropě ve Švýcarsku zvýší, pokud bude mít mladá generace příležitost komunikovat s ostatními mladými Evropany. A snad to způsobí, že budoucí referenda přinesou jiný výsledek než v minulosti. Vkládáme svou důvěru v mladou generaci a v tyto dva výtečné programy. Jsem si jistá, že kulturní program se přidá do tří let.
<SPEAKER ID="049" NAME="Androulla Vassiliou">
členka Komise. - Pane předsedající, podle Smlouvy o fungování Evropské unie je pro vstup této dohody mezi Evropskou unií a Švýcarskou konfederací v platnost nutné, aby její uzavření schválil Parlament.
<P>
Chci poděkovat Výboru pro kulturu a vzdělávání a zvláště pak jeho předsedkyni paní Doris Packové za konstruktivní přístup k této dohodě.
<P>
Jelikož se Švýcarsko odmítlo připojit k Evropskému hospodářskému prostoru, žádná dohoda dosud neumožňovala přímou či nepřímou spolupráci mezi EU a Švýcarskem v oblasti vzdělávání.
<P>
Švýcarsko nicméně dlouhodobě projevuje zájem o naše vzdělávací a mládežnické programy. Dokonce ustanovilo vnitrostátní podpůrný systém pro posilování partnerství s organizacemi členských států EU, které se těchto programů účastní. Švýcarsko se navíc účastnilo boloňského procesu a vytvoření Evropského prostoru vysokoškolského vzdělávání.
<P>
Švýcarsko také bedlivě, ačkoliv zvenčí, sledovalo diskusi o vzdělávacích politikách v Evropské unii. Švýcarsko bude první zemí, která se zúčastní našich programů, aniž by bylo členským státem Evropské unie nebo Evropského hospodářského prostoru a aniž by bylo potenciálním kandidátem na členství v EU.
<P>
Komise účast Švýcarska na těchto dvou programech vítá. Tato dohoda umožní švýcarským vzdělávacím a mládežnickým organizacím i jednotlivým studentům, učitelům a mladým lidem účastnit se na programech EU "Mládež v akci" a na programech celoživotního učení za naprosto stejných podmínek jako občané EU. Projekty a iniciativy předložené účastníky ze Švýcarska budou podléhat stejným podmínkám, pravidlům a postupům, které platí pro projekty z členských států.
<P>
Švýcarsko ustavilo vnitrostátní agenturu pro koordinaci zavádění těchto programů na vnitrostátní úrovni. Bude každoročně finančně přispívat na každý program a při projednávání bodů týkajících se Švýcarska se bude jako pozorovatel účastnit zasedání výboru.
<P>
Děkuji vám, vážení poslanci, za dobrou práci, kterou jste v tomto případě odvedli.
<SPEAKER ID="050" NAME="Marco Scurria" LANGUAGE="IT">
Pane předsedající, dámy a pánové, kromě Komise bych chtěl zcela jistě poděkovat paní Packové, předsedkyni Výboru pro kulturu a vzdělávání, za odvedenou práci a za nasazení, jež v případě tohoto dokumentu prokázala.
<P>
To, o čem dnes hovoříme, je důležité, protože právě nástroje jako "Mládež v akci" šíří myšlenky, blízkost a přátelství mezi zeměmi Evropské unie, ale také a především mezi těmi, kdo nejsou její součástí, jako je Švýcarsko a další okolní země.
<P>
Víceleté programy, které prostřednictvím programů jako "Mládež v akci", "Erasmus", "Erasmus Mundus", "celoživotní učení", "Media", "Media Mundus" a dalších umožňují budovat vztahy mezi zeměmi Evropské unie a třetími zeměmi, představují veliké bohatství.
<P>
Jejich prostřednictvím jsme uvedli Evropskou unii v život a umožnili jsme mnoha občanům - zejména mládeži - setkávat se, vyměňovat si zkušenosti, poznat druhé a dát se poznat ostatním. Dali jsme učitelům a pracovníkům vůbec možnost zlepšit své profesionální dovednosti a režisérům, producentům a asociacím z různých zemí jsme dali možnost pracovat lépe.
<P>
Proto jsou tyto programy důležité a proto nás poněkud znervóznělo, když jsme je nenašli v pracovním programu Komise na příští rok. Dnes tak schvalujeme důležitý krok, který dává Evropské unii růst a posiluje evropské občanství. Je to krok, který - s ohledem na to, o čem jsme hovořili před chvílí v souvislosti s označením "evropské dědictví" - přispívá k utváření naší evropské identity.
<SPEAKER ID="051" NAME="Joanna Senyszyn">
jménem skupiny S&D. - (PL) Pane předsedající, jménem skupiny Progresivní aliance socialistů a demokratů v Evropském parlamentu vyslovuji podporu návrhu zprávy paní zpravodajky o dohodě o účasti Švýcarské konfederace v programu "Mládež v akci" a v akčním programu v oblasti celoživotního učení. Dohoda byla řádně projednána a chrání zájmy EU, a kromě toho právní základy evropských programů v oblastech týkajících se vzdělávání, odborné přípravy a mládeže účast Švýcarska umožňují. Zásady, jimiž se tato účast řídí, byly podrobně stanoveny, což zaručuje, že dané programy budou uplatňovány správně a spravedlivě. Švýcarsko má velký zájem na spolupráci s EU v oblasti vzdělávání, odborné přípravy a mládeže, a tak je tato naše dohoda přirozeným výsledkem.
<P>
Těší nás, že vzdělávací programy EU jsou natolik přitažlivé a účinné, že se k nim připojují další země. Nejnovější výzkum Evropské komise ukazuje, že program "Mládež v akci" zvyšuje jazykové znalosti mladých lidí a jejich šance na pracovním trhu. Možnosti vzdělávání dospělých ještě stále nejsou plně využity, ačkoli v této oblasti existuje veliký potenciál.
<SPEAKER ID="052" NAME="Hannu Takkula">
jménem skupiny ALDE. - (FI) Pane předsedající, hned na úvod bych chtěl poděkovat naší skvělé předsedkyni výboru, paní Doris Packové, která také sepsala tento návrh zprávy. Mohu říci, že když byl tento návrh v rukou paní Packové, byl v dobrých rukou. Jak vážená paní komisarka dobře ví, paní Packová má v oblastech celoživotního učení a mládežnických programů mnoho profesionálních zkušeností a velikou odbornost. Při přípravách v souvislosti s touto záležitostí bylo radost pozorovat, jak dobře práce pokračovala. Je báječné, že i mladí lidé ve Švýcarsku mohou sdílet úspěšné modely, jež jsme vytvořili v Evropské unii.
<P>
Skutečností však zůstává, že i ti, kteří na Evropskou unii hledí kriticky, spolu s těmi, kdo se staví vyloženě proti ní, jednomyslně souhlasí s tím, že Evropská unie slaví své dílčí úspěchy, například v podobě programů v oblasti celoživotního učení, mládeže a kultury. Je to jeden z nejlepších aspektů Evropské unie a měli bychom dělat vše proto, aby byl i nadále dostatečně zviditelněn.
<P>
Právě Evropská unie a tyto programy nám umožňují povzbuzovat mladé Evropany, aby kráčeli po cestě vzdělávání a odborné přípravy a aby zvyšovali svůj osobní kapitál. Zvýšil se tím ale i kapitál jednotlivých národů.
<P>
V této souvislosti je velmi důležité, aby Švýcarsko nebylo žádným způsobem vyňato z tohoto systému spolupráce, a to přestože není členem EU ani EHP. Mladým lidem ze Švýcarska je naopak nutné dát příležitost účastnit se programů, a proto je třeba, aby tato záležitost fungovala na základě zásady reciprocity. Domnívám se, že tak se bude vytvářet přidaná hodnota ve všech ohledech.
<P>
Pane předsedající, chci na závěr poděkovat naší zpravodajce. Doufám, že tento program bude úspěchem i pro Švýcarsko, stejně jako je pro nás, pro občany členských států Evropské unie.
<SPEAKER ID="053" NAME="Marek Henryk Migalski" LANGUAGE="PL">
Pane předsedající, paní komisařko, tato zpráva byla ve Výboru pro kulturu a vzdělávání přijata jednomyslně, všichni členové seznali, že je to dobrá myšlenka. Je tomu skutečně tak, jedná se o naprosto nekontroverzní ideu, která je názorným příkladem toho, o čem zde hovoříme. Toto je přesně ten druh zprávy, jíž může Parlament vyslovit svou jednomyslnou podporu, i když je postavení Švýcarska výjimečné, jak o tom hovořila paní komisařka. Švýcarsko je velmi zajímavá, z politického hlediska naprosto jedinečná země, která s Evropou spolupracuje velmi pozoruhodným způsobem, aniž by byla součástí velkého množství evropských dohod, a právě proto stojí za to budovat si prostřednictvím takovýchto nekontroverzních a obecně přijatelných programů na tuto zemi vazby.
<SPEAKER ID="054" NAME="Jaroslav Paška" LANGUAGE="SK">
Ačkoliv se Švýcarská konfederace dosud nerozhodla stát se členským státem Evropské unie, dlouhodobě projevuje vážný zájem o širokou spolupráci s Evropskou unií v oblasti vzdělávání a odborné přípravy mládeže. Po vytvoření programu "Mládež v akci" a programu celoživotního učení v roce 2006 byl v této oblasti vytvořen právní základ pro takovouto spolupráci Švýcarské konfederace a Evropské unie.
<P>
Evropská komise ve smyslu doporučení Evropské rady po jednáních se švýcarskými partnery připravila dohodu, která nám umožní s našimi švýcarskými přáteli rozvinout efektivní spolupráci v oblasti vzdělávání a odborné přípravy mládeže, jakož i v oblasti celoživotního učení. Dohoda je korektní, vyvážená a vyjadřuje zájmy obou smluvních stran rozšiřovat vzájemnou spolupráci a podporovat výměnu poznatků a vědomostí v zájmu zkvalitnění vzdělávacího procesu.
<P>
Proto považuji, vážená paní komisařko, tuto dohodu Evropské unie se Švýcarskou konfederací za dobrý krok správným směrem.
<SPEAKER ID="055" NAME="Justas Vincas Paleckis" AFFILIATION="S&amp;D">
(LT) Pane předsedající, chtěl bych poblahopřát paní zpravodajce Doris Packové. Plně se ztotožňuji s jejími doporučeními, která se týkají programu "Mládež v akci" a programu celoživotního učení a účasti Švýcarska na nich. Chtěl bych říci, že Švýcarsko není jen překrásná a pořádkumilovná země; je to pro Evropskou unii mimořádně zajímavá oblast díky své přímé demokracii a konfederačnímu uspořádání svých kantonů. Na druhou stranu i Evropská unie je nutně zajímavá pro Švýcarsko, protože to je členskými státy EU zcela obklopeno. Švýcarsko ostatně ladí svůj životní rytmus podle Evropské unie. Věřím, že když bude tento program přijat, bude se to dařit ještě lépe. Švýcarsko se k Evropské unii přimkne ještě blíže a EU bude lépe rozumět Švýcarsku; jak zmínila paní kolegyně Doris Packová, budeme s to lépe předjímat výsledky referend.
<SPEAKER ID="056" NAME="Liam Aylward" AFFILIATION="ALDE">
Pane předsedající, vítám směřování Švýcarska ke zintenzivňování své spolupráce s EU v oblastech vzdělávání, odborné přípravy a mládeže. Program "Mládež v akci" je pro evropské občany programem velmi významným. Jedná se o program, jejž je třeba více zviditelnit a jehož cíle musejí být uskutečněny zejména s ohledem na činnost Evropské dobrovolné služby v rámci programu "Mládež v akci".
<P>
Jelikož je příští rok Evropským rokem dobrovolnictví, je zvláště příhodné, že se posiluje Evropská dobrovolnická služba, která podporuje účast mladých lidí na dobrovolných činnostech a jež je zaměřena na rozvoj solidarity a podporuje mezi mladými lidmi koncept aktivního občanství.
<P>
V Irsku poskytuje dobrovolnictví tisícům mladých lidí v rámci sportovních organizací na nejširší úrovni příležitosti pro sport a vedení. Tyto organizace podněcují mezi mladými lidmi aktivní občanství a zároveň podporují zdraví, dobrou fyzickou kondici a aktivní životní styl. Tento program a jeho dobrovolná opatření je nutno posilovat a je rovněž třeba vytvářet v tomto směru silné vazby se Švýcarskem.
<P>
Program "Mládež v akci" skýtá mnoho možností a je třeba podporovat veškerá opatření pro pozdvihnutí jeho cílů a pro podporu mladých lidí v EU a podněcovat k jejich plnění.
<SPEAKER ID="057" NAME="Vilija Blinkevičiūt" AFFILIATION="S&amp;D">
(LT) Pane předsedající, paní zpravodajko, chtěla bych vám poděkovat za vaši práci a vyjádřit jednoznačnou podporu vašemu doporučení, aby Evropský parlament schválil rozhodnutí Komise o účasti Švýcarska v programu "Mládež v akci" a v programech celoživotního učení, protože dohoda Komise se švýcarskými orgány splňuje všechny požadavky, ustanovení a podmínky. Švýcarská vnitrostátní agentura bude navíc spolupracovat na zavádění těchto programů na vnitrostátní úrovni a bude každoročně do každého programu finančně přispívat. Tato dvoustranná dohoda je velmi důležitá pro samotné Švýcarsko i pro Evropskou unii, protože mladí lidé ze Švýcarska budou moci využít různých příležitostí v rámci programu "Mládež v akci", a stejně tak se mladí občané Evropské unie se budou moci účastnit všech projektů spolu se švýcarskou mládeží. Těší mě proto, že ačkoliv není Švýcarsko součástí Evropského hospodářského prostoru ani není členským státem EU, úzce s Evropskou unií spolupracuje v oblastech vzdělávání, odborné přípravy a mládeže.
<SPEAKER ID="058" NAME="Seán Kelly" AFFILIATION="PPE">
Pane předsedající, od té doby, co jsem přišel do Evropského parlamentu, stále si kladu otázku, proč se Švýcarsko a Norsko nestalo členem Evropské unie. A říkám si, zda tomu tak není proto, že obě země mají to nejlepší z obou světů, tedy že požívají výhody plynoucí z toho, že jsou uvnitř Evropské unie, aniž by ale měly příslušné závazky. I dnes jsem v tomto případě na vážkách. Paní komisařka zmínila, že budou muset platit. Jistěže budou muset platit, ale je zvykem, že nečlenové platí více než členové klubu.
<P>
Skláním se ale před velikou rozvahou a odborností paní Doris Packové, když říká, že to může být cesta vpřed. Možná se tak mezi švýcarskými občany zvýší povědomí o Evropě a možná se jednou stanou součástí Evropské unie. Pokud tomu tak bude, v což doufám, pak myslím, že veškeré zásluhy budou připadat paní komisařce a paní Doris Packové pro jejich osvícený přístup. Jsem v tomto předvánočním čase svolný s těmito návrhy souhlasit.
<SPEAKER ID="059" NAME="Alajos Mészáros" AFFILIATION="PPE">
(HU) Pane předsedající, paní komisařko, evropská mládež je generací, jíž se dostalo privilegia vyrůstat v mírovém světadíle, který téměř postrádá hranice, jejž charakterizuje mobilita a mnohojazyčnost a který rovněž nabízí širokou škálu kulturních a hospodářských příležitostí. V zájmu zapojení stále většího množství mladých lidí do aktivního občanství potřebujeme ustanovit stabilní režimy podpory v oblasti politiky mládeže. Je fakt, že Švýcarsko není členem Evropského hospodářského prostoru, ale úzce spolupracuje s Evropskou unií, a to nejen v oblasti vzdělávání, odborné přípravy a mládeže. Od roku 2008 se Švýcarsko podílelo - a to i finančně - na několika projektech, jejichž cílem je zmenšení hospodářských a sociálních rozdílů v rámci širší Evropy. Švýcarsko vyjádřilo svůj souhlas s rozšířením Evropské unie a zavázalo se ke snaze vytvořit s novými členskými státy pevné hospodářské a politické vztahy. Souhlasím s klíčovými body dohody o účasti Švýcarska na tomto programu, který by z této země učinil rovnocenného partnera ...
<P>
(Předsedající řečníka přerušil.)
<SPEAKER ID="060" NAME="Silvia Costa" AFFILIATION="S&amp;D">
(IT) Pane předsedající, dámy a pánové, dojde-li dnes tento program uskutečnění, bude to zásluhou odhodlání paní Packové a vůle paní komisařky Vassiliové.
<P>
Coby italsko-švýcarská občanka jsem šťastná, že se Švýcarsko jako první země mimo Evropskou unii účastní vzdělávacích programů EU pro mladé lidi jak ve vysokoškolském vzdělávání, tak v pokračující odborné přípravě. Nezapomínejme, že ačkoliv není Švýcarsko součástí Evropské unie, významně se podílelo na budování hodnot a svobod, jež představují společné dědictví evropského kontinentu.
<P>
To, že Švýcarsko chce, aby byly naše Evropské programy rozšířeny i na tamní mladé lidi, je příznakem úspěchu programů, jako je "Mládež v akci", a proto je zásadně důležité, aby Švýcarsko nemělo zájem jen na větším hospodářském prostoru, ale také na větším prostoru vzdělávacím. Domnívám se, že pro mladé lidi z Evropské unie i ze Švýcarska bude velmi zajímavé vzájemně se lépe poznat a jsem si jistá, že tím budou položeny základy, které také ovlivní budoucnost Evropské unie.
<SPEAKER ID="061" NAME="Andreas Mölzer" AFFILIATION="NI">
(DE) Pane předsedající, je docela pochopitelné, že Švýcarsko, které se podílí na financování programu "Mládež v akci" a programu v oblasti celoživotního učení, se nyní chce do těchto programů zapojit. Pokud jde o učení, bylo by ale také dobré poučit se od Švýcarska z kapitoly o přímé demokracii. Pokud se švýcarští obyvatelé rozhodnou vyslovit se proti stavění minaretů, je takové rozhodnutí přijato. Podobně tomu bylo i nedávno v souvislosti s iniciativou ohledně deportací pachatelů trestných činů ze zahraničí. Švýcarské orgány vědí, že pokud lidé řeknou "ne", myslí "ne", a tak se prostě neuchylují k tomu, že by rozdávaly hlasovací lístky do doby, než dosáhnou výsledku, který chtějí, jak se to stalo v EU například v případě Irska.
<P>
Je skutečností, že původní odmítnutí ústavní smlouvy pro Evropu možná některé Švýcary přimělo, aby spíše hlasovali pro schengenskou a dublinskou dohodu. Možná jim přišlo snazší zformovat alianci s volnou federací států než s centrálně řízenou Evropskou unií. To nelze překřičet hlasy pro přistoupení do EU, které se dnes ve Švýcarsku ozývají. Ne všechno, co roste v evropské zahradě, jsou růže; vzmáhají se centralizující tendence a vývoj se neúprosně ubírá směrem k transferové unii.
<P>
(Předsedající řečníka přerušil.)
<SPEAKER ID="062" NAME="Piotr Borys" AFFILIATION="PPE">
(PL) Pane předsedající, chtěl bych vřele poděkovat paní Packové a paní komisařce za jejich iniciativu. Domnívám se, že Švýcarsko, coby enkláva ze všech stran obklopená členskými státy EU, ve skutečnosti potřebuje být pro tyto programy otevřené. Dle mého názoru není mladým lidem vždy známo, že dokud se nestanou členy Evropské unie, nemohou těžit z tohoto nadnárodního evropského programu, který přestavuje skvělý způsob integrace mladých lidí a sdílení osvědčených postupů a jež skutečně zaručuje evropský charakter spolupráce a celoživotního učení .
<P>
Chtěl bych rovněž - a to především - vyjádřit své díky za to, že dnes budeme moci převést model evropských programů do země, která není členským státem Evropské unie. V tomtéž duchu přijetí a přizvání chci také podpořit paní Packovou a paní komisařku, aby případně rozšířily podobná schémata na další země, jež by projevily zájem. Mám přitom na mysli především Východní partnerství a Balkán, čili jinými slovy země, které ještě nejsou formálně členskými státy Evropské unie.
<SPEAKER ID="063" NAME="Hella Ranner" AFFILIATION="PPE">
(DE) Pane předsedající, stejně jako všichni ostatní mám pocit, že Švýcarsko se tímto způsobem může Evropě stále více přibližovat a případně, doufejme brzy, se stát plnoprávným členem Evropské unie, což by bylo jistě velmi vřele uvítáno. Tento bílý bod uprostřed mapy Evropy by pro nás měl znamenat výzvu.
<P>
Podle našeho odhadu se do programu "Mládež v akci" zapojí asi milion lidí. Nejdůležitějším a hlavním cílem je, aby se ho účastnily mládežnické organizace. Vzkazem pro příští generaci je, že jejich aktivní účast je vítána. Chtěla bych také vyjádřit své uznání paní Packové za její úsilí.
<P>
Musíme přejít od Unie k dalším zemím, v tomto případě ke Švýcarsku, protože jen tak můžeme dosáhnout úspěchu. Jen čekat na žádost Švýcarska o členství v Evropské unii by v těchto dobách asi nestačilo. Navíc nesmíme zapomínat, že zvláště finanční podpora Výboru pro kulturu a vzdělávání nám dává důvod doufat, že se Švýcarsko brzy připojí i k dalším programům.
<SPEAKER ID="064" NAME="Androulla Vassiliou">
členka Komise. - Pane předsedající, chtěla bych poděkovat všem za vřelé přijetí této iniciativy. Bylo mi potěšením podepsat tento dokument pro Evropskou unii a Švýcarskou konfederaci coby svůj první v roli komisařky pro vzdělávání, kulturu a mládež. Vítám tento vývoj a přála bych si, aby se i Švýcarsko dostalo do pozice, kdy se bude moci přidat k našemu kulturnímu programu, což nyní není z vnitřních ústavních důvodů možné.
<P>
Jak mnoho řečníků potvrdilo, vítáme vytvoření bližších vztahů mezi mládeží ve Švýcarsku a mládeží z členských států EU. Spatřujeme v tom možnost, jak vydláždit cestu k větší podpoře evropského projektu ve Švýcarsku, které, jak doufáme, v budoucnu změní názor a rozhodne se přidat se k nám v Evropské unii.
<P>
Také zaznamenávám, že vážení poslanci povzbuzují další země mimo EU, aby se tohoto programu zúčastnily, což bychom pochopitelně měli prosazovat. Mnohokrát děkuji za vaši podporu.
<SPEAKER ID="065" NAME="Doris Pack" LANGUAGE="DE">
Pane předsedající, činí mi velikou radost, že i někteří z mých kolegů poslanců, kteří patří do okruhu euroskeptiků, hlasovali pro tento návrh. Vyjadřují tak souhlas s tím, že spoluúčast Švýcarska na tomto projektu je výtečná věc, a s tím, aby se evropská spolupráce v oblasti vzdělávání rozšiřovala. To možná otevře nové obzory nejen samotným poslancům, ale jistě především mladé generaci ve Švýcarsku. A z toho máme radost.
<P>
Pan Mölzer už tu není, ale povšimla jsem si, že nezmínil skutečnost, že Švýcarsko k otázce této spolupráce neuspořádalo referendum. Je opravdu pozoruhodné, že se Švýcarsko v této konkrétní oblasti rozhodlo proti tomuto kroku. Ostatně si může být jisto, že mladí lidé na příležitost k takové spolupráci dlouho čekají. Pan Mölzer evidentně nezaznamenal skutečnost, že v tomto případě se referendum nekonalo. Není třeba se obracet na lidi, aby vyjádřili svůj názor ke každé jednotlivosti. Dobré věci, jako je například vstup do Evropské unie, se ukáží jasně. Doufám, že mladí lidé budou z plodné spolupráce v rámci těchto vzdělávacích a mládežnických programech těžit a že se z nich stanou opravdoví Evropané, kteří jednou řeknou: "Nastal čas, abychom také vstoupili do Evropské unie, abychom se zbytkem Evropy sdíleli politiku i ve všech ostatních oblastech. Jsme jediný kontinent a měli bychom mít na tyto otázky jednotný názor." Jsem si jistá, že tyto vzdělávací programy budou hrát v posilování sounáležitosti s Evropou mezi švýcarskou mládeží významnou roli.
<SPEAKER ID="066" NAME="Předsedající">
Děkuji vám, paní Packová, chci vám poblahopřát k této zprávě, a poděkovat za tvrdou práci a nadšení a rovněž za vaši podporu ocenění LUX o víkendu. Dne 17. s vámi nebudu moci být, i když bych velice rád. Ve dnech 18. a 19. se schůzek budu moci zúčastnit. Děkuji vám. Parlament potřebuje lidi jako je paní Packová, aby docílil efektivity, kterou všichni potřebujeme.
<P>
(potlesk)
<P>
Rozprava je ukončena.
<P>
Hlasování se bude konat dnes ve 12:00.
<P>
Písemná prohlášení (článek 149 jednacího řádu)
<SPEAKER ID="999" NAME="Iosif Matula" LANGUAGE="RO">
Dle mého názoru je povzbudivé, že se Švýcarsko chce účastnit vzdělávacích a mládežnických programů Evropské unie, zejména proto, že tato země dosud není ani členem Evropského hospodářského prostoru. Tato účast na programech EU je také důležitá z toho hlediska, že jsme dosud neměli přímou dohodu v oblasti kultury a vzdělávání. Švýcarská účast na boloňském procesu a vytvoření Evropského prostoru vysokoškolského vzdělávání však zaručuje, že společně můžeme vytvořit podmínky pro dosažení cílů strategie Evropa 2020 tím, že do celého procesu vtělíme pevnou vazbu mezi členskými státy a třetími zeměmi. Setkávání mladých lidí, výměny zkušeností mezi učiteli a vědeckými pracovníky a větší možnosti celoživotního učení, to vše nám pomůže budovat společnou evropskou identitu. Chtěl bych ale zdůraznit, že také potřebujeme zvážit přizvání třetích zemí sousedících s EU k našim programům, protože vzdělávání a kultura se nesmí zarazit na našich hranicích. To nám umožní přestavět evropský kontinent a povzbudit naši mládež, aby se aktivně zapojila do tvoření naší společné budoucnosti.
<SPEAKER ID="067" NAME="Mario Mauro" LANGUAGE="IT">
Účast Švýcarska, jež si zvolilo nebýt součástí Evropské unie, v programu "Mládež v akci" a v akčním programu v oblasti celoživotního vzdělávání, nemůže být a priori vyloučena, ale je třeba tuto možnost pečlivě zvážit. Souhlasím tedy s podmínkami dohody dosažené mezi Komisí a švýcarskou vládou, a proto hlasuji pro zprávu paní Packové. Je správné přiznat Švýcarsku výhody těchto programů, ale je také správné hájit finanční a jiné zájmy Evropské unie.
<SPEAKER ID="068" NAME="Joanna Katarzyna Skrzydlewska" LANGUAGE="PL">
Hlavním cílem programu celoživotního učení, jenž je součástí sedmého rámcového programu, je rozvoj různých forem učení po celou dobu profesně aktivního života a podpora spolupráce mezi systémy vzdělávání a odborné přípravy v zemích, jež se programu účastní. Cílovou skupinou tohoto programu nejsou jen vysokoškolští a středoškolští studenti, ale díky programu Grundtvig rovněž dospělí a školitelé, pro něž jsou připraveny studijní pobyty. Každoroční nárůst rozpočtu přiděleného na tento program, který na rok 2011 obnáší asi 1,028 miliardy EUR, poukazuje na oprávněnou potřebu rozvoje a spolupráce v této oblasti.
<P>
V době, kdy čelíme vysoké míře nezaměstnanosti mezi mladými lidmi způsobené nedostatkem vzdělávání odpovídajícího potřebám pracovního trhu a kdy máme nedostatky v příslušné odborné přípravě absolventů, se musíme soustředit na maximální možné využití příležitostí, jež nám poskytuje program celoživotního učení. A pro tuto složitou situaci je třeba nalézt řešení. Vítám iniciativu zahrnutí Švýcarska do spolupráce v této oblasti. Doufám, že vzájemná výměna zkušeností pomůže zvýšit úroveň zaměstnanosti a mobilitu na pracovním trhu.
