<CHAPTER ID="022">
Energetická statistika (rozprava) 
<SPEAKER ID="449" NAME="Předsedající">
Dalším bodem programu je zpráva vypracovaná panem Turmesem jménem Výboru pro průmysl, výzkum a energetiku o návrhu nařízení Evropského parlamentu a Rady o energetické statistice - C6-0035/2007 -.
<SPEAKER ID="450" NAME="Joaquín Almunia">
člen Komise.? (ES) Vážená paní předsedající, loňský rok byl rokem závažných rozhodnutí týkajících se změny klimatu a energetické politiky. Evropská unie se rozhodla a je odhodlána řešit změnu klimatu a čelit výzvě k zabezpečení bezpečných, udržitelných a konkurenceschopných energetických zdrojů.
<P>
Před rokem, v březnu 2007, určila Evropská rada přesné a závazné cíle s ambiciózním záměrem snížit emise skleníkových plynů a zvýšit využití obnovitelných zdrojů energie v rámci naší spotřeby energie.
<P>
Jak víte, Komise v těchto oblastech předložila konkrétní návrhy. Veškeré toto úsilí vyžaduje velmi kvalitní, neustálý a důkladný monitoring vývoje naší energetické situace, neboť spotřeba energie představuje více než 80 % našich emisí skleníkových plynů. Členské státy musí rovněž podrobně monitorovat svou závislost na dodávkách energie, zejména u zemního plynu a ropy. Návrh nařízení o energetické statistice je součástí energetického balíčku, který Komise schválila v minulém roce.
<P>
Tradičně bylo shromažďování statistických údajů o energii založeno na dobrovolných dohodách se členskými státy a takto se to řešilo po mnoho let. Komise a Evropský parlament se však shodly na tom, že dnes, ale i s výhledem do budoucnosti, je sběr statistických údajů příliš významný na to, aby závisel výlučně na dobrovolných dohodách. Kromě toho, liberalizací trhů se zemním plynem a elektrickou energií vzrostl počet zainteresovaných stran, z čehož logicky vyplývá, že shromažďování údajů v této oblasti je mnohem komplexnější. To znamená, že na tuto velmi důležitou práci je zapotřebí právní základ.
<P>
Tento návrh nařízení je výsledkem žádosti Evropského parlamentu určené Komisi, která se týká vytvoření právního závazku poskytnout evropským občanům údaje o energii na evropské úrovni, a to periodicky a v přiměřených termínech. Energetická statistika je navíc velmi dynamickou oblastí a návrh nařízení vyzdvihuje přání Evropského parlamentu, aby byla nadále rozvíjena statistika týkající se energetické účinnosti a obnovitelných zdrojů energie.
<P>
V tom všem se odráží konstruktivní atmosféra, která vládla během diskusí mezi našimi orgány, které dospěly ke konečné verzi návrhu nařízení, o němž dnes v Parlamentu začínáme rozpravu.
<P>
Dovolte mi tedy, abych své vystoupení ukončil poděkováním protagonistům tohoto procesu, zvláště zpravodajům Evropského parlamentu, za jejich podporu při navrhování tohoto právního základu, který nám v budoucnosti umožní získávat transparentní údaje o energii v Evropské unii.
<SPEAKER ID="451" NAME="Claude Turmes">
zpravodaj. - (FR) Vážená paní předsedající, energie se dostala zpět do politického programu. Vážený pane komisaři, když jste nastoupil do svého úřadu v Bruselu, barel ropy stál 25 USD. Dnes je cena ropy 105 USD za barel, takže abychom mohli čelit výzvě v oblasti energie, ať již s ohledem na změnu klimatu, nedostatek ropných zásob, na naši geopolitickou závislost, která je u zrodu vzniklé situace, nebo na naši hospodářskou zranitelnost v důsledku nestability cen ropy a zemního plynu, jsem přesvědčen, že dnes více než kdykoliv předtím je naléhavě nutno zavést nová opatření evropské energetické politiky.
<P>
Jenže k vytvoření dobré evropské energetické politiky potřebujeme dobrou databázi. Myslím si, že dnešního večera budeme ve skutečnosti hlasovat o vytvoření dobré databáze, protože statistika bude nevyhnutelná, to je velmi důležitý bod, ale také proto, že podle mého názoru Parlament skutečně dosáhl určitého úspěchu, neboť statistika, která byla dodnes zaměřena především na velmi podrobné údaje o fosilních zdrojích energie, tedy o uhlí, ropě a zemním plynu, se nyní přizpůsobí potřebám jednadvacátého století, přičemž energetika je v jednadvacátém století zaměřena na obnovitelné zdroje energie.
<P>
Od roku 2020, na úrovni 20 %, budou obnovitelné zdroje energie hlavními zdroji energie Evropy. Proto je potřeba tuto statistiku přizpůsobit, a my ji přizpůsobíme podle energetické poptávky. Je zarážející, jak nízká je úroveň vnitrostátní statistiky, a v důsledku toho i evropské statistiky, zejména pokud jde o budovy, energetickou spotřebu domácností a kanceláří, ale i v oblasti dopravy.
<P>
Věřím, že se nám podařilo dosáhnout něčeho významného, a sice transparentnosti v souvislosti s řetězcem jaderné energie. Nové nařízení přinutí Evropu, aby byla konkrétnější, a to i s ohledem na vstupní část řetězce výroby jaderné energie, aby skončila současná situace připomínající Kafkovy romány. Nacházeli jsme se v pozici velkého dovozce. Evropa dováží 98 % uranu a ve statistice Evropské statistické ročenky se jaderná energie vykazovala jako domácí zdroj energie, protože tato statistika nebyla dosud upravena. V tomto směru nastal tedy určitý pokrok.
<P>
Dalším úspěchem je skutečnost, že statistické výsledky budou zveřejňovány o pět měsíců později. Byl to krutý boj, který jsme dovedli k vítěznému konci, zejména boj proti Radě. Z tohoto vítězství plyne i další výhra, kterou představuje skutečnost, že členské státy v čele s Německem, které bylo prakticky nejtěžší přesvědčit, budou nuceny zvýšit investice v oblasti statistiky. Z tohoto místa bych rád poděkoval všem evropským statistikům, kteří během posledních deseti let, přestože pracovali s velmi omezenými zdroji, dokázali vypracovávat a ještě dnes stále vypracovávají potřebnou statistiku. Dnes jim vytvoříme lepší podmínky, protože ministři financí budou od nynějška povinni brát energetickou statistiku mnohem vážněji.
<P>
Vítězství Parlamentu je kolektivním vítězstvím. Chtěl bych poděkovat paní Trautmannové, paní Hallové a paní Korholaové za vykonanou práci. Dále bych rád poděkoval zaměstnancům Parlamentu, paní Corderové z portugalského předsednictví jako osobě, která skutečně podporovala prosazení dohody, a nakonec úředníkům Eurostatu, kteří se mnou museli mít trpělivost, někdy i každé odpoledne v týdnu, když odpovídali na mé otázky, takže děkuji i vám.
<SPEAKER ID="452" NAME="Eija-Riitta Korhola">
za skupinu PPE-DE. - (FI) Vážená paní předsedající, energetická statistika se na úrovni Společenství vždy dělala na základě gentlemanské dohody. Bylo předem jasné, z čeho byly vytvářeny statistické údaje, jak přesné musely být a v jaké lhůtě musely být připraveny k odevzdání.
<P>
Avšak v poslední době tomu tak nebylo. Rozšíření Evropské unie, některé statistické postupy, které s ním přišly, a další reformy, například liberalizace trhů s energií a alternativní formy energie, vyvolaly společně potřebu urychleného navržení právního rámce pro vytváření statistiky pro celé Společenství.
<P>
Kompromisní balíček, který máme nyní před sebou, je výsledkem intenzivních rozhovorů, v nichž se gentlemanský přístup do určité míry musel hledat, přestože nakonec se, ve prospěch všech zúčastněných, podařilo jej nalézt. Proces energetické statistiky měl být podle očekávání pouze okrajovou záležitostí pracovní statistiky Parlamentu, ale panu Turmesovi se podařilo rozehrát oficiální politickou hru suchých technických statistických údajů, jimiž rozpoutal hluboké vášně. Výzvy k zabezpečení podrobné statistiky o jaderném palivovém cyklu, konečné spotřebě energie a podrobnější statistiky o obnovitelných zdrojích energie, ale také ambiciózní požadavky týkající se předkládání výročních zpráv Eurostatu, to jsou příklady politicky zaměřených kroků.
<P>
Aby však byla statistika vhodná k použití, musí představovat neutrální nástroj, nic více. Jako stínová zpravodajkyně za svou skupinu jsem byla pověřena úlohou rozhodčí. V tomto ohledu byly názory Eurostatu a Rady velmi vzdálené cílům našeho zpravodaje.
<P>
Nyní bych všem zúčastněným ráda poděkovala za jejich velikou snahu o dosažení kompromisu, který znamená, že dlouho očekávané nařízení může nyní brzy nabýt účinnosti. Reformy, které prosazoval pan Turmes, budou v nařízení zohledněny, ale realistickým způsobem. Konsenzu jsme dosáhli také v otázce rozsahu nařízení, tedy určili jsme, které body má obsahovat a které budou přenechány jiným oblastem právní úpravy. Skvělým příkladem je rašelina. V této souvislosti neschvalujeme stanovisko k její klasifikaci jakožto fosilního nebo obnovitelného paliva, neboť se obnovuje každý rok. Nechme si tento malý souboj na příští rozpravu o směrnici o budoucích obnovitelných formách energie, až se naše cesty s určitostí opět zkříží.
<SPEAKER ID="453" NAME="Catherine Trautmann">
za skupinu PSE. - (FR) Vážená paní předsedající, vážený pane komisaři, dámy a pánové, Evropa se postupně vybavuje nástroji k omezení změny klimatu, která je spojena s emisemi skleníkových plynů, občané Evropy pociťují v plné síle vzestup cen energie, proto je samozřejmě důležité vytvořit konečně právní základ pro sběr a šíření energetické statistiky. Zároveň však cítíme, že stejně důležité je, aby byla tato statistika přiměřená výzvám, jimž čelíme: šetření energií a nová definice složení používaných zdrojů energie tak, aby se zmenšil podíl fosilních zdrojů a zvýšil podíl obnovitelných zdrojů. Novým prvkem tohoto nařízení je na základě uvedených důvodů soudržnější předefinování rozsahu statistiky, spíše než řada sporadických doplnění.
<P>
Můj postoj jakožto stínové zpravodajkyně za skupinu socialistů v Evropském parlamentu spočívá v zajištění zvýšení užitečnosti této statistiky pro občany Evropské unie, ale i pro ty, kdo mají na starosti právní úpravu. Statistika bude spolehlivější pro analýzy a užitečnější jakožto pomoc při procesu rozhodování.
<P>
Pokud jde o občany, bojovali jsme a podařilo se nám získat transparentnější statistiku, která poskytuje informace o tom, co nejvíce ovlivňuje jejich život: bydlení a doprava, ale i jaderný průmysl. Pokud jde o vlády, na každoroční Radě pro energetiku, která se koná vždy na jaře, bude k dispozici nejaktuálnější statistika. Uvidíme, do jaké míry se tyto cíle plní. Zatím je podle mého názoru výsledek těchto změn poměrně omezený, chci tím říci, že vůbec nadměrně nezvyšuje pracovní zátěž členských států ani jednotlivých zúčastněných partnerů.
<P>
V této chvíli bych chtěla poděkovat našemu zpravodaji, panu Turmesovi, za smysl pro kompromis, a zároveň i celé jeho pracovní skupině.
<P>
Nakonec bych opět ráda pochválila Eurostat za velmi cennou a účinnou podporu, kterou poskytoval během celé této doby a díky níž bylo možné dosáhnout výsledku, který lze dnes označit za obrovský.
<SPEAKER ID="454" NAME="Fiona Hall">
za skupinu ALDE. - Vážená paní předsedající, chtěla bych poděkovat panu Turmesovi za skvěle odvedenou práci zpravodaje a za úzkou spolupráci s kolegy.
<P>
Energetickou statistiku bychom mohli přirovnat k ocelovým prutům, které drží budovu pohromadě: zvenčí je nevidíte, ale bez nich by se budova zřítila.
<P>
Právě vytváříme zcela nové způsoby získávání energie. Evropská unie se dohodla na nových cílech týkajících se energetické účinnosti, obnovitelných zdrojů a emisí CO2. Na základě předchozích snah EU v těchto oblastech však dobře víme, že je jednodušší stanovovat cíle než je plnit, a jediným způsobem, jak zjistit, zda děláme to, co jsme si předsevzali, je statistické měření výsledků opatření.
<P>
Dnes potřebujeme statistiku zaměřenou jak na poptávku po energii, tak i na dodávky energie. Potřebujeme podrobnou statistiku obnovitelných zdrojů, ale i fosilních paliv. Potřebujeme lepší statistiku jaderné energetiky, shromažďovanou a porovnávanou na evropské úrovni, a zároveň potřebujeme, aby byly tyto statistické údaje zpracovávány mnohem rychleji, abychom měli k dispozici včasnou zpětnou vazbu. Obzvlášť důležité je zabezpečit, aby byly statistické údaje dostupné v dostatečném předstihu před březnovými vrcholnými schůzkami v oblasti energetiky.
<P>
Nakonec chci uvítat skutečnost, že rašelina bude i nadále stabilně zařazována do kategorie fosilních paliv. Ve Spojeném království jsou rašeliniště považována za vzácná přírodní území, která je potřeba chránit. Rašelina se obnovuje tak pomalu, že bylo dosti nevhodné považovat ji za obnovitelný zdroj energie.
<SPEAKER ID="455" NAME="Avril Doyle" AFFILIATION="PPE-DE">
Vážená paní předsedající, změna klimatu, bezpečnost zásob, zvyšování cen, různé incidenty jako např. výpadky elektřiny v některých částech Evropy, a varovný signál ukrajinského Gazpromu, to vše zvýšilo povědomí evropských občanů i politických představitelů týkající se složitosti energetické situace, v níž jsme se ocitli a která bezodkladně vyžaduje dostupnost přesných, včasných a kompletních statistických údajů. V tomto ohledu chci uvítat návrh Komise a práci, kterou vykonal náš zpravodaj, pan Turmes. Chtěla bych využít této příležitosti také k tomu, abych mu upřímně poblahopřála k jeho pověření zpravodajem pro směrnici o obnovitelných zdrojích energie.
<P>
Využívání energie představuje 80% podíl na celkovém vytváření emisí skleníkových plynů v Evropské unii. Dostupnost včasných a spolehlivých základních údajů o energetické situaci v Evropské unii je nevyhnutností, chceme-li splnit cíle Kjótského protokolu, ale i cíle scénáře po roce 2012. Jak bychom mohli spolehlivě odsouhlasit transparentní cíle týkající se snižování energie získávané z fosilních paliv na mezinárodním fóru a zvyšování využívání obnovitelných zdrojů, aniž bychom měli k dispozici takovéto základní údaje? To není možné. V současnosti je vytváření energetické statistiky pomalé, neefektivní a údaje jsou často neúplné, dokonce i nepřesné. Jak právem poznamenal zpravodaj, uveřejňování energetických údajů Eurostatu bývá výrazně opožďováno. Může paní komisařka potvrdit, že výsledkem tohoto nařízení bude aktuálnější dostupnost nevyhnutelné energetické statistiky, a že statistický model, který používáme v Evropské unii, bude srovnatelný s modely, které používají například Spojené státy nebo jiní světoví aktéři, abychom mohli srovnávat podobné s podobným?
<P>
Nakonec vyslovuji svůj souhlas se zpravodajem, který uvedl, že nové nařízení musí poskytnout ochranu před manipulací s údaji. Přesná, ověřitelná a objektivní statistika Eurostatu je rozhodující pro širokou škálu současných a budoucích politických opatření zaměřených na klima a energii, například pro schéma obchodování s emisními povolenkami EU, sdílení úkolů a návrhy týkající se obnovitelných zdrojů energie.
<SPEAKER ID="456" NAME="Teresa Riera Madurell" AFFILIATION="PSE">
(ES) Vážená paní předsedající, vážený pane komisaři, dámy a pánové, pokud chceme jako Evropská unie vybudovat soudržnou energetickou politiku a mluvit jednohlasně na mezinárodním energetickém fóru, je nevyhnutelné, abychom disponovali úplnými a spolehlivými statistickými údaji, které nám umožní snadno připravit potřebná srovnání. Stejně potřebná je také správná koordinace mezi členskými státy. Proto máme za to, že je důležité, aby bylo v textu Komise uvedeno, že jejich účast je povinná.
<P>
Jak uvedla paní Trautmannová, důležité je také to, aby nový návrh nezatížil podniky nebo ostatní zúčastněné strany nadměrnou prací. Na základě toho vítáme skutečnost, že se v návrhu neprosazuje úsilí o úpravu vykonávaných statistických úkolů, ale vytváří se společný právní rámec, který má zaručit metodologickou jednotnost a tím umožnit porovnávání údajů.
<P>
Přesná, včasná a úplná statistika je rovněž nutná pro pochopení složitosti naší energetické situace a pro vykonávání důkladného kvantitativního monitoringu pokroku v plnění cílů.
<P>
Proto se ztotožňujeme s názorem zpravodaje, že v takových oblastech, jako je energetická účinnost, je potřebné zlepšit statistiku, kterou zatím disponujeme. V oblasti energetiky a změny klimatu je nyní prioritou naší politiky účinnost. Současná statistika neposkytuje údaje potřebné k výpočtu koeficientů, které v této oblasti nejsou absolutně nevyhnutelné.
<P>
Rozvoj jaderného odvětví a obnovitelných energetických zdrojů způsobuje závažné potíže, které je také nutno vyřešit. To je pouze ukázka omezení našeho současného systému, která spolu se zajímavými návrhy na řešení velmi dobře rozebírá pan Turmes ve své zprávě, proto bych mu ráda poblahopřála k výborně vykonané práci.
<SPEAKER ID="457" NAME="Jerzy Buzek" AFFILIATION="PPE-DE">
(PL) Vážená paní předsedající, chtěl bych poblahopřát zpravodaji k vynikající zprávě. Chci blahopřát také paní komisařce k iniciativě, s níž přišla Komise.
<P>
Rád bych této zprávě vyjádřil podporu, hlavně proto, že se zabývá společnou energetickou politikou, zejména společnou zahraniční energetickou politikou. Mám však k tomu ještě jeden důvod, který je pro mne vlastně ještě důležitější: členským státům ponechávame možnost volby v otázkách primárních zdrojů energie (struktury energetických zdrojů) a zároveň snižujeme emise CO2 a vytváříme společný energetický trh.
<P>
Pokud bychom chtěli porovnat výdaje a zjistit, která řešení nulových emisí jsou do budoucna nejlepší, která jsou nejhospodárnější, potřebujeme pro naše srovnání určitý základ. Společný trh a hospodářská soutěž, která na něm existuje, a především účinné investice, to vše vyžaduje dobré srovnatelné statistické údaje. Takovéto údaje potřebují investoři, zejména ti soukromí, pokud chceme mít na energetickém trhu účinnou politiku. Musíme mít možnost srovnávat údaje jednotlivých členských států týkající se konkrétních cen a nákladů, kterou nám bohužel současné statistické údaje neposkytují, hlavně pro nedostatek poznatků o obnovitelných zdrojích energie.
<P>
Mám na závěr ještě jednu otázku: kdo a jakým způsobem bude moci těchto údajů využívat? V této chvíli není dosud vše zcela jasné, rozhodne se až v praxi. Je však velmi důležité, abychom věnovali velkou pozornost rozsahu, v jakém budou v budoucnu takovéto údaje dostupné, ale i způsobům ochrany té části údajů, která by neměla být zveřejňována.
<SPEAKER ID="458" NAME="Silvia-Adriana Ţicău" AFFILIATION="PSE">
(RO) Chtěla bych poblahopřát zpravodaji k jeho práci.
<P>
Energetika a změna klimatu představují priority Evropské unie. Proto je tak nesmírně důležitá energetická statistika, která umožňuje Evropské unii toto odvětví hodnotit a přijímat potřebná opatření.
<P>
Dne 26. února 2008 uveřejnil Eurostat soubor statistických ukazatelů v oblasti energetiky, dopravy a životního prostředí. V případě energetiky se jedná o ukazatele týkající se energetické spolehlivosti, energetické intenzity, energetických zdrojů, konečné spotřeby energie, obnovitelných zdrojů energie, energetické účinnosti a cen energie. V souvislosti se změnou klimatu jsou to informace o emisích skleníkových plynů.
<P>
Členské státy budou mít povinnost poskytovat údaje potřebné k získávání ukazatelů požadovaných na základě navrhovaného nařízení. Ke shromažďování a zpracovávání údajů budou zapotřebí značné finanční prostředky.
<P>
V pozměňujícím návrhu 14 se kromě jiného odkazuje na časové úspory, k nimž může dojít díky využití informačních technologií při shromažďování a zpracovávání údajů. V pozměňujícím návrhu 5 se stanoví potřeba bezpečnosti dodávek nejdůležitějších paliv a dostupnost přesných údajů na evropské úrovni, které se musí dodávat včas, aby bylo možno v předstihu koordinovat řešení na úrovni Evropské unie v případě případného nedostatku zásob, v souladu s doložkou o solidaritě v případech nedostatku energetických zásob Lisabonské smlouvy. Evropští občané takovouto správnou a přesnou statistiku potřebují.
<SPEAKER ID="459" NAME="Paul Rübig" AFFILIATION="PPE-DE">
(DE) Vážená paní předsedající, dámy a pánové, tato zpráva má velký význam pro nás všechny, protože podrobné údaje tvoří přirozený základ politických rozhodnutí. Také proto je důležité, abychom v budoucnu lépe odlišovali finanční transakce od transakcí týkajících se výrobků. Všichni dobře víme, že ceny energie podléhají vlivům různých odvětví. Významnou úlohu však také hraje rozdíl mezi výrobou, obchodem a spotřebou. Konkrétně bychom měli zahájit inteligentní měření, nezaměřovat se pouze na spotřebitele, ale i na různé další dostupné parametry měření.
<P>
Důležitý je pro nás také výběr metody, kterou použijeme, abychom mohli odhadnout různé náklady na statistiku. Je v našem zájmu, abychom zjednodušili byrokratické postupy a dosáhli vyšší účinnosti statistiky. Výběr metody bude proto důležitý z pohledu budoucího použití, ať již to bude náhodný výběr, plně automatizovaná analýza, metoda dodání v požadovaném termínu, nekódovaná, srovnatelná v rámci celé Evropské unie, ale i ve světovém měřítku. Pro jednotlivé agentury je rovněž velmi důležitá proporcionalita metody. Musíme zajistit, aby bezpečnost dodávek byla transparentním způsobem dostupná jakožto všeobecné kritérium, dále aby se rozlišovalo mezi náklady a cenami a aby byl celý systém udržitelný.
<SPEAKER ID="460" NAME="Claude Turmes">
zpravodaj. ?Vážená paní předsedající, měl bych několik poznámek. Pokud jde o rašelinu - ačkoliv bohužel vidím, že paní Korholaová již opustila místnost - z naší definice velmi jasně vyplývá, že rašelina je klasifikována jako fosilní zdroj energie. Definici rašeliny jsme převzali od Mezivládního panelu pro změnu klimatu (IPCC), podle níž rašelina jasně nepatří mezi obnovitelné zdroje. K této věci si tedy dovolím poznamenat, že někteří finští politikové a finští lobbyisté by měli přestat snít a měli by si důkladně přečíst směrnici a přidržovat se skutečného znění.
<P>
Lituji toho, že jsem nedokázal prosadit myšlenku týdenních měření zásob benzinu v Evropě. Cena ropy se v Evropě určuje na základě týdenního věstníku Ministerstva energetiky USA. Vzhledem k tomu, že Evropa nemá nezávislou statistiku týkající se ropy, naše ceny de facto určuje nedostatek na trhu v USA, a proto nejsme schopni na světovém trhu prokázat, že na evropském trhu se často projevuje menší napětí než na trhu americkém. Protože se nám to zde nepodařilo uskutečnit, pane komisaři - možná by to dokázala Komise - během diskusí, které o tomto tématu probíhají v IEA, byste mohl vystoupit s iniciativou a přezkoumat alespoň to, čeho bychom mohli dosáhnout, kdybychom měli v Evropě týdenní statistiku týkající se ropy. Někteří odborníci mi řekli, že bychom pomocí těchto opatření dokázali dokonce snížit cenu ropy.
<P>
Nyní musíme začít pracovat, neboť je důležité, aby byla Komise koordinována. Komise založila při Generálním ředitelství pro energetiku a dopravu pozorovatelské centrum pro energetický trh, takže je důležité, aby toto pozorovatelské středisko úzce spolupracovalo s Eurostatem. Na závěr bych rád úředníkům Eurostatu a úředníkům členských států popřát, aby měli dostatek energie a odvahy, protože se budou muset často setkávat při komitologických postupech a výsledky přenést do skutečné statistiky.
<P>
Rád bych vám všem ještě jednou poděkoval za milá slova. Možná bych vám dokonce mohl na sklonku dnešního dlouhého večera nabídnout i skleničku šampaňského!
<SPEAKER ID="461" NAME="Předsedající">
Rozprava je ukončena.
<P>
Hlasování se uskuteční zítra ve 12:00.
