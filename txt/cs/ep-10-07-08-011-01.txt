<CHAPTER ID="011-01">
1. Zimbabwe, zejména případ Faraie Maguwua
<SPEAKER ID="391" NAME="Předsedající">
Dalším bodem je rozprava o sedmi návrzích usnesení o Zimbabwe, zejména o případu Faraie Maguwua.
<SPEAKER ID="392" NAME="Anneli Jäätteenmäki">
autorka. - (FI) Paní předsedající, o porušování lidských práv v Zimbabwe se v tomto Parlamentu už dříve diskutovalo. Bohužel jsme nuceni tento problém řešit znovu. Tentokrát se jedná o případ obránce lidských práv Faraie Maguwua, který je v současné době vězněm svědomí. Byl zatčen a uvězněn za to, že hájil lidská práva svých spoluobčanů a poskytl médiím informace o porušování lidských práv ve své zemi.
<P>
Evropský parlament požaduje, aby byl propuštěn na svobodu a aby bylo porušování lidských práv v Zimbabwe prošetřeno a samozřejmě ukončeno. Tento případ je přímo do očí bijící a obzvláště nepříjemný, protože se týká utrpení člověka, který sám brání lidská práva jiných lidí.
<SPEAKER ID="393" NAME="Véronique De Keyser" LANGUAGE="FR">
Paní předsedající, v pozadí případu Faraie Maguwua je celá problematika těžby diamantů.
<P>
Zimbabwe se dobrovolně zapojilo do Kimberleyského procesu, jenž umožňuje účastnickým státům prodávat diamanty na mezinárodním trhu jen pod tou podmínkou, že zisky z tohoto obchodu nefinancují ozbrojený konflikt. Na schůzi Kimberleyského procesu, která se konala v Tel Avivu ve dnech od 20. do 21. června, se však účastníci nebyli schopni shodnout na otázce, zda by do Kimberleyského procesu neměla být začleněna také lidská práva. Několik mezinárodních nevládních organizací odsoudilo porušování lidských práv v zimbabwských diamantových dolech, jehož se dopouštějí bezpečnostní služby. Farai Maguwu, ředitel Střediska pro výzkum a rozvoj v Manicalandu, organizace zabývající se lidskými právy, byl jedním z jejich informátorů. Právě kvůli údajnému porušení ustanovení o státní bezpečnosti byl Maguwu 3. června zatčen a od té doby je vězněn ve velice špatných podmínkách. Toto je prostě nepřípustné.
<P>
Tímto usnesením požadujeme jeho okamžité propuštění na svobodu, demilitarizaci těžby, začlenění ustanovení o lidských právech do Kimberleyského procesu a přerozdělení diamantového bohatství lidem, například přes nezávislý účelový fond.
<P>
Vyzýváme také Komisi a Radu k obzvláště veliké obezřetnosti v záležitostech týkajících se řádné správy a demokracie v Zimbabwe a v dialogu mezi námi a touto zemí, v němž zatím nedošlo k dostatečnému pokroku.
<SPEAKER ID="394" NAME="Judith Sargentini">
autorka. - (NL) Paní předsedající, zabýváme se zde dvěma problémy, nebo přesněji jednou osobou a jedním problémem. Zaprvé jednáme o Faraiovi Maguwuovi, člověku a obránci lidských práv, který byl v Zimbabwe zatčen a ve vězení poté vystavován špatnému zacházení. Zadruhé se zabýváme podivnou úlohou, kterou v této věci sehrál pozorovatel Kimberleyského procesu. Přestože tento pozorovatel má za úkol dohlížet na situaci v Zimbabwe, navázal kontakt se zimbabwskou vládou a využil informací získaných od pana Maguwua, kvůli čemuž se pan Maguwu ocitl v nepříjemném postavení. Nakonec se tedy musíme zabývat i samotným Kimberleyským procesem.
<P>
Ve své předchozí pozici lobbistky za organizace pro rozvoj jsem se účastnila jednání o zavedení tohoto systému. Ukázalo se, že se jedná o velice účinný systém. Zcela zastavil nebo alespoň snížil tok peněz, které pocházely z obchodu s diamanty a byly využívány na podporu konfliktů v Kongu, Angole, Sieře Leone a Libérii. Nyní ale se vystavujeme riziku, že bude Kimberleyský proces zneužit k uzákonění porušování lidských práv samotnými režimy. Na ty se toto usnesení nevztahuje, a proto požadujeme změnu. Toto usnesení vysílá zprávu, že se jedná pouze o konfliktní diamanty, nebo také krvavé diamanty. Diamanty se těží opravdu v děsivých podmínkách. Tato změna by byla ohromným krokem vpřed, protože by nám to umožnilo odsoudit nejen situaci v Zimbabwe, ale také porušování lidských práv, jehož se už dlouhá léta dopouští angolský režim na Lundech. V tomto ohledu jsme ale byli zatím neúspěšní, protože v Kimberleyském procesu spolupracují státy, které nepohlížejí příliš vlídně na to, že by jim ostatní země zasahovaly do jejich vnitrostátních záležitostí. Tento podnět Evropského parlamentu by ale mohl být prvním v sérii podnětů, které tuto situaci změní.
<SPEAKER ID="395" NAME="Alain Cadec" LANGUAGE="FR">
Paní předsedající, nejdříve zmíním, že v porovnání s dnešním ránem je v této sněmovně konečně trochu míru a klidu!
<P>
Dámy a pánové, podpořil jsem usnesení o situaci v oblasti lidských práv v Zimbabwe, zejména o případu Faraie Maguwua, protože náš Parlament se nemůže stavět zády k porušování lidských práv a základních svobod, k němuž v Zimbabwe dochází už po několik desetiletí.
<P>
Farai Maguwu, ředitel Střediska pro výzkum a rozvoj, byl zatčen úřady své země poté, co odsoudil porušování lidských práv na diamantových polích. Tím ale pouze využil svého práva na svobodu projevu a celkově práva na hledání informací o lidských právech a základních svobodách. Parlament požaduje, aby byl propuštěn na svobodu a aby Zimbabwe respektovalo politická práva a základní svobody, aby se občanská společnost mohla beze strachu projevovat.
<P>
Zimbabwe musí dále svědomitě dodržovat závazky ohledně produkce diamantů v rámci Kimberleyského procesu, aby tak uniklo ze začarovaného kruhu finanční podpory ozbrojeného konfliktu.
<SPEAKER ID="396" NAME="Marie-Christine Vergiat" LANGUAGE="FR">
Paní předsedající, v jednacím sále je ticho, možná až příliš, a já osobně lituji, že se o tuto problematiku nezajímá více z nás. Řekneme-li, že je situace v Zimbabwe tragická, je to bohužel slabé slovo. Je tragická z hlediska hospodářství, společnosti a hlavně demokracie, právního státu a respektování lidských práv. Poslední volby se odehrávaly v atmosféře strachu. Uvěznění Faraie Maguwua, ředitele Střediska pro výzkum a rozvoj, po rozhovoru s panem Chikanem, pozorovatelem Kimberleyského procesu, je bohužel jen další epizodou v dlouhé historii porušování lidských práv v této zemi.
<P>
Obzvláště hrůzné jsou podmínky při těžbě na diamantových polích v Marange: nucená práce, mučení, pašování, dokonce i vraždy - to vše pod vojenskou kontrolou a ku prospěchu přátel pana Mugabeho. Tyto podmínky byly opětovně odsuzovány nevládními organizacemi, včetně organizace pana Mugabeho. Právě proto je tolik překvapivé, že pan Chikane předložil pozitivní zprávu, v níž došel k závěru, že těžba v této lokalitě vyhovuje požadavkům stanoveným Kimberleyským procesem. Na schůzi uspořádané v Tel Avivu mezi zasedáními se nepodařilo dosáhnout v návaznosti na tuto zprávu nějakého rozhodnutí. Paní komisařko, můžete nám potvrdit, že se Evropská unie skutečně postavila proti obnovení legálního vývozu diamantů ze Zimbabwe, přestože nebylo dosaženo všeobecné shody mezi členskými státy, a učiní tak i na konferenci v Petrohradu, že bude bojovat za začlenění respektování lidských práv do Kimberleyského procesu a že udělá vše, co je v jejích silách, aby zajistila, že členské státy přijmou nezbytná opatření a zabrání tak dovozu diamantů ze Zimbabwe, dokud tam budou obvyklé takovéto poměry? Můžete nám pomoci pochopit, proč se pan Chikane rozhodl dát této zemi zelenou, přestože se zdá, že agenti tajných služeb zabavili některé poznámky v jeho dokumentaci?
<P>
Evropská unie je hlavním přispěvatelem humanitární pomoci Zimbabwe. Proto musí být její postoj k této problematice příkladný. Musí si zachovat své stanovisko. Můžete nám sdělit, jaké bude stanovisko Evropské unie v Petrohradu?
<SPEAKER ID="397" NAME="Geoffrey Van Orden">
autor. - Paní předsedající, od svého zvolení v roce 1999 jsem se ze všech sil snažil posílit opozici tohoto Parlamentu vůči rozsáhlému seznamu příkoří, kterých se dopustil na zimbabwském lidu Mugabe a jeho stoupenci. Musím podotknout, že v tomto směru se všichni shodneme.
<P>
Dnes jednáme o soustavném zneužívání dělníků na diamantových polích Zimbabwe, jehož se dopouští vládní bezpečnostní síly. Zimbabwe je řádným členem Kimberleyského procesu, což je neformální orgán řídící světový obchod se surovými diamanty, který dosud nepodnikl téměř žádné kroky, aby tomuto zneužívání zamezil. Tímto vyzývám Kimberleyský proces, aby zvážil opatření proti Zimbabwe za neplnění závazků, a připojuji se k odsouzení nedávného uvěznění Faraie Maguwua, muže svědomí, který se odvážil odhalit násilí páchané zimbabwskými bezpečnostními silami v Chiadzwě.
<P>
Zimbabwská vláda musí okamžitě propustit pana Maguwua i ostatní politické vězně na svobodu a měli bychom si připomenout, že právo na svobodu slova bylo jedním z hlavních závazků odsouhlasených všemi stranami v loňské všeobecné politické dohodě. V současné době pokrývá mezinárodní pomoc základní zdravotní péči a potravinové potřeby velké části zimbabwské populace. Zimbabwská vláda by měla využít zřejmě velmi značných zisků z těžby diamantů a vytvořit diamantový svěřenecký fond na rozvoj hospodářství a financování zdravotnictví, školství a sociálního zabezpečení, o něž se v současné době starají mezinárodní dárci.
<P>
Zimbabwe musí bohužel urazit ještě dlouhou cestu, než budeme moci říct, že jeho lid žije ve svobodě a demokracii a v souladu s všeobecně uznávaným právním státem. Nadchází čas dramatické změny a EU a země jižní Afriky by měly vyvíjet větší tlak, aby byla v Zimbabwe nastolena řádná správa.
<SPEAKER ID="398" NAME="Michael Gahler">
jménem skupiny PPE. - (DE) Paní předsedající, skutečnost, že byl Farai Maguwu uvězněn kvůli zveřejnění informací o podmínkách na diamantových polích v Marange, ukazuje, kdo má opravdovou moc, kde se dodnes nacházejí praví nositelé moci v Zimbabwe a že vláda národní jednoty, tato vynucená koaliční vláda, kontroluje ve skutečnosti pouze starou část, čili oblast, kde žijí ti, kdo mají Mugabeho podporu.
<P>
Proto si myslím, že je důležité, abychom nadále odsuzovali tyto podmínky a jakožto Evropská unie stále vedli černou listinu těch, kteří nadále utlačují lid Zimbabwe.
<P>
Jsou to totiž ti, kdo uvěznili Faraie Maguwua, kteří současně vydělávají na těžbě diamantů a přivlastňují si zisk z prodeje a nedělí se o něj s ostatními lidmi prostřednictvím státního rozpočtu. Proto doufám, že tuto situaci drtivou většinou odsoudíme a že EU i Jižní Afrika konečně vyzvou k ukončení těchto poměrů.
<SPEAKER ID="399" NAME="Michael Cashman">
jménem skupiny S&D. - Paní předsedající, poměry v Zimbabwe se zlepšily, ale bohužel ne dostatečně. Byli jsme svědky tvrdého zásahu proti Maguwuovi a dalším obráncům lidských práv, a také zatýkání a uvěznění lesbiček, gayů a bisexuálů, kteří se zabývali poradenstvím o HIV a jeho prevencí.
<P>
Pokud povstanu a promluvím jako Angličan, nebudou si toho všímat. Ignorují nás, protože jsme Evropané. Ale chtěl bych africkým zemím sdělit něco, co je nasnadě: vy víte, že to, co se děje v Zimbabwe, je špatné. Pokud s tím společně něco neuděláte, ztratíte veškerou morální autoritu na kontinentu i ve světě. Mluvíme zde o tom, že jsou Afrika a její budoucnost ve vašich rukou. Afrika, která jen stojí a přihlíží, zatímco jsou lidé zatýkáni za to, že se pokoušejí upozorňovat na porušování lidských práv a hájit obyčejné muže a ženy, je spoluviníkem tohoto bezpráví.
<SPEAKER ID="400" NAME="Paweł Robert Kowal" LANGUAGE="PL">
Paní předsedající, stále hledáme účinné metody, jak ovlivnit země, jež nejsou členy Evropské unie. Jak je ovlivnit, aby změnily svou politiku a zavázaly se dodržovat lidská práva. Tyto metody by neměly mít žádný dopad na obyvatelstvo těchto zemí nebo humanitární pomoc. Naopak je nutné najít inteligentní způsob, jak vyvíjet tlak na režim prezidenta Mugabeho, aby se podobné situace, jako je případ Faraie Maguwua, už nikdy neopakovaly.
<P>
Problematika ochrany lidských práv se dotýká naší základní důvěryhodnosti. Zde musíme říct jasně ano, nebo ne. Lidská práva jsou buďto dodržována, nebo nejsou. Nesmíme se spokojit jen s malými pokroky. Mám dojem, že v některých projevech bylo znát určitou spokojenost s malými pokroky. Jasně jsme řekli, že vláda prezidenta Mugabeho nemá žádnou legitimitu a její činy jsou odsouzeníhodné - to bychom měli prohlásit co nejotevřeněji a nejzřetelněji.
<SPEAKER ID="401" NAME="Cristian Dan Preda" AFFILIATION="PPE">
(RO) Chtěl bych se také připojit k těm, kdo zde vyzývají k okamžitému propuštění Faraie Maguwua na svobodu. Musíme odsoudit podmínky, jimž je ve vězení vystaven, a porušení jeho základních lidských práv během soudního řízení.
<P>
Jak víte, organizace občanské společnosti hrají zásadní úlohu, nejen při zajišťování úspěchu Kimberleyského procesu, ale také při celkové ochraně demokracie v Zimbabwe.
<P>
Tato země ale nemůže postupovat na cestě k demokracii, dokud budou aktivisté za lidská práva umlčováni, zatímco na porušování práv upozorňují i mezinárodní sdělovací prostředky.
<P>
Chtěl bych také zdůraznit, že je povinností zimbabwských úřadů nezaujatě vyšetřit porušování lidských práv, k němuž dochází na diamantových polích, a poslat viníky před soud. Klíčovým slovem je zde transparentnost. Zimbabwští občané mají právo na informace, což znamená, že úřady musí dodržovat závazky, které Zimbabwe přijalo, když se dobrovolně stalo členem Kimberleyského procesu.
<SPEAKER ID="402" NAME="Ana Gomes" AFFILIATION="S&amp;D">
(PT) Případ Faraie Maguwua dokládá krutý útlak v Zimbabwe a také potřebu rozšíření pole působnosti Kimberleyského procesu. Diamanty by měly být certifikovány jen v tom případě, že nejsou ve vztahu jak k válečným zločinům, tak i porušování lidských práv, včetně porušování páchaného vykořisťovatelskými zeměmi a podniky.
<P>
Využívání diamantů sehraje svou roli při boji proti chudobě a při dosahování rozvojových cílů tisíciletí. Podle Global Witness vyvezla Afrika v roce 2008 ropu a nerosty v hodnotě 393 miliard USD, což odpovídá devítinásobku celkové hodnoty obdržené mezinárodní pomoci. Spravedlivé využívání přírodních zdrojů pro dobro místních obyvatel může být klíčovým prvkem pro posílení právního státu, prosazení sociální odpovědnosti podniků a z toho vyplývající zaručení lidských práv.
<P>
Jak už několik poslanců podotklo, je tomto ohledu nezbytné, aby Evropská unie přijala mechanismy pro boj s korupcí při využívání nerostů, zejména pomocí online petice na stránce www.stopcorruption.eu. Chtěla bych všechny vyzvat, aby tuto petici podepsali.
<SPEAKER ID="403" NAME="Franz Obermayr" AFFILIATION="NI">
(DE) Paní předsedající, velice mě těší, že se dnes dostal na pořad jednání případ Faraie Maguwua, protože se jedná pouze o špičku ledovce, a jak říká pěkné rčení: ryba páchne od hlavy. Robert Mugabe, kdysi politicky schopný bojovník za práva černošského obyvatelstva, je dnes ve své zemi brutálním diktátorem zodpovědným za kolaps hospodářství, hladomory a politický teror.
<P>
Jeho pozemková reforma začala chaoticky a nakonec vyústila ve vyvlastnění bílých farmářů, země leží ladem a 94 % obyvatelstva je nezaměstnaných. Nakonec je nutno říct, že každý, kdo v dnešní době zatkne aktivisty, jako je pan Maguwu, vyhrožuje jim uvězněním a mučením a ohrožuje jejich rodiny, nesplňuje ani ty podmínky, jež je třeba splnit v rámci Kimberleyského procesu.
<P>
Souhlasím s předchozím řečníkem, že musíme do Kimberleyského procesu začlenit ochranu lidských práv. Místo abychom kladli požadavky a jen si stěžovali, měli bychom jednat zásadově, podporovat ostatní státy a uvalit sankce na Zimbabwe a vyvíjet tak na něj tlak, případně ho dokonce i vyloučit z Kimberleyského procesu.
<SPEAKER ID="404" NAME="Filip Kaczmarek" AFFILIATION="PPE">
(PL) Paní předsedající, všichni víme, že diamanty mohou být požehnáním, ale také prokletím. Přejeme si blahobyt Zimbabwe i jeho obyvatel a doufáme, že díky změnám v Zimbabwe jednou dojde k jeho úplné a konstruktivní přeměně. Dnes ale budeme mluvit o někom, pro koho mohou být diamanty prokletím. Farai Maguwu byl zatčen za zveřejňování informací poškozujících stát. Ve skutečnosti se stává často, že úřady některých zemí nechápou, že jejich dobrá pověst není poškozována těmi, kdo upozorňují na porušování lidských práv a zveřejňují o nich informace, ale těmi, kdo lidská práva porušují. Proto je ve vlastním zájmu Zimbabwe, aby Faraie Maguwua propustilo na svobodu, a já doufám, že zimbabwské úřady uposlechnou naší výzvy.
<P>
Známe konstruktivní příklady využívání diamantů pro správný rozvoj. Takovým příkladem je třeba Botswana. Proto je naše výzva, aby byly zisky z obchodu s diamanty použity na zdravotní péči, vzdělání a sociální zabezpečení, oprávněná a proveditelná.
<SPEAKER ID="405" NAME="Corina Creţu" AFFILIATION="S&amp;D">
(RO) Dnes projednáváme případ týkající se zatčení a uvěznění Faraie Maguwua, k němuž došlo více než před měsícem. Tento případ je projevem nedostatečného pokroku v oblasti dodržování lidských práv v Zimbabwe. Upozorňuje také na vážnou situaci na diamantových polích na východě země, kde jsou proti armádě často vznášena obvinění z páchání zločinů, násilného jednání a hrubého zacházení.
<P>
Za posledních 30 let Mugabeho režim přivedl Zimbabwe k bankrotu a způsobil humanitární katastrofu. Krvavé diamanty jsou důkazem cynismu vládnoucích kruhů, které postrádají zábrany a respekt ke svým vlastním občanům.
<P>
Zimbabwe porušuje prodejní normy stanovené Kimberleyským systémem certifikace pro mezinárodní obchod se surovými diamanty. Věřím, že je povinností Evropské unie nabídnout aktivnější podporu této organizaci, aby byl posílen morální aspekt obchodu s diamanty a zamezilo se nelegálnímu obchodu s diamanty, jenž financuje konflikty a ozbrojené skupiny a pochází z barbarského vykořisťování.
<P>
Požadujeme okamžité propuštění Faraie Maguwua na svobodu a vyzýváme evropskou diplomacii, aby zvážila uvalení tvrdých sankcí na režim v Harare, aby bylo stíhání aktivistů za lidská práva a krvavé otroctví na diamantových polích ukončeno.
<SPEAKER ID="406" NAME="Tunne Kelam" AFFILIATION="PPE">
Paní předsedající, uběhlo téměř pět týdnů od doby, kdy byl Farai Maguwu zatčen zimbabwskými úřady. Od té doby je držen ve vězení v neznámých podmínkách, připraven o svá osobní práva.
<P>
Těší mě, že se tento Parlament dokázal shodnout na otázce jeho okamžitého propuštění na svobodu, ale obávám se, že jeho uvěznění by mohlo ohrozit výsledky schůze v Tel Avivu a Kimberleyský proces.
<P>
Jak už se zmínil náš kolega pan Van Orden, jsou dělníci v diamantových dolech soustavně vystaveni hrubému zacházení, a situace v Zimbabwe je velice typická - vysoké zisky z vývozu nerostů se nijak neodráží na životních podmínkách obyvatelstva, jež nadále zůstává v chudobě a nemoci. Souhlasím také s tím, že africké státy by měly hrát s ohledem na zlepšování podmínek v Zimbabwe důležitou roli. Podporuji dialog mezi Zimbabwe a Evropskou komisí pod podmínkou, že bude pan Maguwu propuštěn na svobodu a zimbabwské úřady budou dodržovat závazky Kimberleyského procesu.
<SPEAKER ID="407" NAME="Charles Tannock" AFFILIATION="ECR">
Paní předsedající, během 30 let, které uplynuly od Mugabeho nástupu k moci, se Zimbabwe změnilo z živitele jižní Afriky na chudého příbuzného. V posledních deseti letech se vývoj Zimbabwe vyznačoval systematickým a úmyslným ožebračováním většiny z 12 miliónů obyvatel Zimbabwe. Někteří Mugabeho příznivci, zejména armádní velitelé, oproti tomu nesmírně zbohatli, protože ovládli vyvlastněnou zemědělskou půdu a nerostné zdroje.
<P>
Farai Maguwu se statečně snažil odhalit zabíjení bez soudního rozsudku a porušování lidských práv ze strany armády, která má pod kontrolou mnoho zimbabwských diamantových dolů. Bohatství z těchto dolů je potom samozřejmě použito na podporu Mugabeho stoupenců. Proto by mělo být zamítnuto opětovné přijetí Zimbabwe do Kimberleyského procesu. EU by se dále měla pokusit zpřísnit a rozšířit sankce proti těm, kteří se v Zimbabwe obohacují z obchodu s takzvanými krvavými diamanty. Farai Maguwu, jenž uplatňoval své právo na svobodu projevu, by měl samozřejmě být okamžitě propuštěn z vězení.
<SPEAKER ID="408" NAME="Joanna Katarzyna Skrzydlewska" AFFILIATION="PPE">
(PL) Paní předsedající, rozhodnutí z roku 2000, které bylo přijato vládami zainteresovaných států a mezinárodním diamantovým průmyslem v roce 2003 v Kimberley, bylo motivováno úctyhodným úmyslem ukončit obchod s krvavými diamanty. Bylo dosaženo dohody ohledně povstaleckých hnutí, které využívaly peníze získané z prodeje diamantů k financování nezákonných válečných konfliktů, jejichž cílem je svržení zákonně zvolených státních orgánů. Hnutí tohoto typu jsou příčinou vnitřní destabilizace a konfliktů, jež v současné době probíhají v mnoha afrických zemích.
<P>
Proto jsme znepokojení zprávami o porušování lidských práv a úmrtí mnoha civilistů poté, co armáda a policie získaly kontrolu nad diamantovým dolem v Marange. Vyzýváme zimbabwskou vládu, aby v souladu s usneseními Kimberleyského procesu použila všechna nezbytná opatření a obnovila normální provoz dolu. Dále odsuzujeme nezákonná zatčení, ke kterým v zemi dochází, a požadujeme propuštění Faraie Maguwua na svobodu.
<SPEAKER ID="409" NAME="Angelika Werthmann" AFFILIATION="NI">
(DE) Paní předsedající, dámy a pánové, Kimberleyský proces je iniciativa vytvořená zástupci vlád, diamantovým průmyslem a občanskou společností za tím účelem, aby se konečně zastavil mezinárodní obchod s takzvanými krvavými diamanty.
<P>
Už v roce 2008 byly na diamantových polích v Marange zjištěny známky závažného porušování pravidel Kimberleyského procesu. Farai Maguwu je jedním ze statečných obránců lidských práv, kteří ve své zemi zaznamenávají případy nucené práce, mučení a násilí. Zimbabwská vláda se dobrovolně zapojila do Kimberleyského procesu a my musíme trvat na tom, aby plnila povinnosti, které z toho vyplývají.
<SPEAKER ID="410" NAME="Kristalina Georgieva">
členka Komise. - Paní předsedající, jsem velice vděčná za tuto dnešní rozpravu ve sněmovně.
<P>
Schůze Kimberleyského procesu, která se konala mezi zasedáními v Tel Avivu od 21. do 24. června, byla těžce poznamenaná zatčením pana Faraie Maguwua. Komise sdílí obavy Evropského parlamentu a trvá na tom, aby bylo panu Maguwuovi plně přiznáno jeho zákonné právo na obhajobu. Delegace EU jeho situaci bedlivě sleduje. Je v kontaktu s právníky pana Maguwua, což odpovídá naší místní strategii podporovat obránce lidských práv a posilovat jejich ochranu.
<P>
Také jsme vyzvali Zimbabwe, aby znovu potvrdilo svůj závazek vůči úloze občanské společnosti v Kimberleyském procesu. Přestože se mandát Kimberleyského procesu zaměřuje na zamezení obchodu s konfliktními diamanty, je jasné, že tento proces nemůže probíhat ve vakuu a opomíjet otázku lidských práv. Toto zde bylo dnes velice jasně vyjádřeno, tím spíš, pokud uznáme, že princip dodržování lidských práv tvoří samotný základ cíle Kimberleyského procesu.
<P>
Co se týče samotné schůze v Tel Avivu, EU podpořila pokračující provádění rozhodnutí z jednání ve Swakopmundu a společný harmonogram uvedení těžební spolupráce v Marange do souladu s pravidly Kimberleyského procesu, včetně použití takzvaného kontrolovaného vývozního mechanismu. Věříme, že větší zapojení Zimbabwe do Kimberleyského procesu je nejlepší volbou, nejen k zajištění technického souladu těžební oblasti Marange s Kimberleyským procesem, ale také k posílení správy tohoto klíčového hospodářského odvětví a konečně i ke zlepšení situace v oblasti lidských práv v Marange.
<P>
Právě proto vyzývá EU Zimbabwe, aby si udrželo pevný závazek vůči Kimberleyskému procesu a společnému harmonogramu a marangské diamanty tak mohly v budoucnu přispět k hospodářskému rozvoji Zimbabwe. Naším cílem je, aby účastníci Kimberleyského procesu a Zimbabwe zvýšili své úsilí a dosáhli všeobecné shody ohledně tohoto složitého problému v duchu dialogu a spolupráce, jenž tomuto procesu vždy vévodil.
<P>
Závěrem - je důležité, že je Parlament informován o tom, že baronka Ashtonová, vysoká představitelka a místopředsedkyně, na zasedání zimbabwských ministrů zastupujících vládu národní jednoty dne 2. července připomněla, že pro dosažení normalizace vztahů s EU je klíčové zavést všeobecnou politickou dohodu, jež se bude zabývat lidskými právy, právním státem a demokratickými principy.
<P>
Jak už bylo řečeno, přisuzujeme velký význam tomu, aby Zimbabwe respektovalo právní stát a lidská práva. Tato otázka se projednávala při různých příležitostech a na různých fórech. Komise ve spolupráci s organizacemi občanské společnosti financuje širokou škálu činností v Zimbabwe a bude tak činit i nadále. Budeme se neustále snažit najít a podporovat způsoby, jak vytvořit a udržet otevřené prostředí, v němž jsou lidská práva a svobody plně respektovány.
<P>
S ohledem na stanovisko Komise vůči obchodu s diamanty ze Zimbabwe jsme požádali o provedení auditu stávající diamantové zásoby předtím, než budeme dále pokračovat v jednáních o částečné obnově vývozu. EU je pozvána na neveřejné zasedání významných zainteresovaných stran, jež svolalo předsednictví Kimberleyského procesu a které proběhne při příležitosti zasedání Světové rady pro diamanty dne 14. července v Petrohradu, kde budeme o této otázce dále jednat.
<SPEAKER ID="411" NAME="Předsedající">
Rozprava je ukončena.
<P>
Hlasování se bude konat za okamžik.
<P>
Písemná prohlášení (Článek 149)
<SPEAKER ID="412" NAME="Monica Luisa Macovei  " AFFILIATION="PPE">
písemně. - Připojuji se k výzvám k propuštění Faraie Maguwua na svobodu. Byl zatčen, protože poskytoval informace Kimberleyskému procesu. Dobrovolně se vydal do rukou policie poté, co byli příslušníci jeho rodiny zbiti, zatčeni a uvězněni a zaměstnanci jeho organizace byli nuceni se skrývat. Svévolné zadržení pana Maguwua je pokusem zimbabwské vlády o zastrašení obránců lidských práv a svobodných občanů této země, aby jim tak zabránila ve zveřejnění skutečných poměrů v Marange. Farai Maguwu musí být okamžitě propuštěn z vězení. Vláda by měla jeho organizaci vrátit všechny zabavené počítače, záznamy a materiály, přestat pronásledovat zaměstnance této organizace a zahájit nezávislé vyšetřování okolností vedoucích k zatčení a uvěznění pana Maguwua. Komise a Rada musí tento požadavek bezodkladně projednat a prosazovat ho bez jakýchkoliv ústupků.
