<CHAPTER ID="021">
Jednominutové projevy k důležitým politickým otázkám
<SPEAKER ID="262" NAME="Předsedající">
Dalším bodem jsou jednominutové projevy k důležitým politickým otázkám (článek 150).
<SPEAKER ID="263" NAME="Nuno Teixeira" AFFILIATION="PPE">
(PT) Výbor pro mezinárodní obchod nyní posuzuje celosvětovou dohodu o banánech, jíž bylo dosaženo na půdě Světové obchodní organizace. Tato sněmovna bude brzy vyzvána, aby v plénu rozhodla o snížení cel na dovoz banánů z latinskoamerických zemí.
<P>
Mělo by zcela jasně zaznít, že žádný z nejvzdálenějších regionů, ať už se jedná o Madeiru, z níž pocházím, nebo jeden z osmi dalších nejvzdálenějších regionů, zejména pak Kanárské ostrovy, které jsou zdaleka nejhůře postiženy, není proti uzavírání tohoto typu dohod. Tyto regiony chtějí jen a pouze, aby se na jedné straně i od ostatních zemí vyžadovalo plnění stejných hygienických a rostlinolékařských podmínek a dodržování práv pracujících, jaké se vyžaduje od nich, aby mohly vstoupit na trh. To je základní spravedlnost. Na straně druhé pak chtějí plnou náhradu škody, která jim vznikne. Pokud se ani to nezdaří, chtějí, aby odpovědné osoby alespoň měly tu slušnost jim na rovinu říci, že budou muset změnit svůj způsob života a hledat si jinou práci, neboť je zřejmé, že nebudou moci přežít v podmínkách, které před nimi leží, a budou se muset vzdát svého živobytí. Je zřejmé, že z těchto dohod vzejdou vítězové i poražení. Postarejme se o poražené - vítězové naši pomoc nepotřebují.
<SPEAKER ID="264" NAME="Vilija Blinkevičiūt" AFFILIATION="S&amp;D">
(LT) V Evropě dochází k rychlému nárůstu počtu starších osob, jejichž jediným zdrojem obživy je jejich důchod. Lidé, kteří celý život tvrdě a poctivě pracovali, kteří vychovali děti a platili státu daně, očekávají, že stáří bude pokojné a důstojné. Bohužel, ne všechna tato oprávněná očekávání se mají naplnit. Obzvláště obyvatelé Evropy to pocítili během hospodářské krize. Zatímco ceny se zvyšovaly, důchody nikoli, a narůstaly obavy ohledně bezpečnosti úspor odkládaných na stáří; vzrostl také počet prarodičů, kteří jsou nuceni podporovat své děti poté, co přišly o práci. V některých zemích, jako například u nás v Litvě, vláda rovněž důchodce poškozuje, protože důchody a dávky byly sníženy. V současné době se hodně diskutuje o novém návrhu Komise na zvážení možnosti zvýšit věk odchodu do důchodu. Mě však silně znepokojuje skutečnost, že se nenabízejí žádná řešení toho, jak starším lidem zaručit zaměstnání. S možností odsunutí odchodu do důchodu se mohou miliony nezaměstnaných lidí, kteří ještě důchodového věku nedosáhli, ocitnout v pasti chudoby. Zatím se dostatečně neřešilo ani to, zda lidem jejich zdraví déle pracovat vůbec umožní. Dále také musíme brát v úvahu i skutečnost, že ženy dostávají méně placenou práci častěji než muži a že v důsledku porodů, mateřství a péče o děti nebo postižené členy rodiny přicházejí o pojistné záruky, a v konečném důsledku dostávají nižší důchody. Proto vyzývám Komisi a Radu, aby po svém zhodnocení rapidního stárnutí Evropské populace nalezly jiné prostředky zajištění normálních životních podmínek pro nynější a budoucí důchodce.
<SPEAKER ID="265" NAME="Filiz Hakaeva Hyusmenova" AFFILIATION="ALDE">
(BG) Pane předsedající, dámy a pánové, Bulharsko si dnes, 10. listopadu, připomíná dvě události. Před jedenadvaceti lety, den po pádu Berlínské zdi, padl za zvuků hesel "Glasnost, svoboda, demokracie" i komunistický režim. Ne náhodou se to samé datum v Bulharsku rovněž slaví jako den svobody slova. Takové nahromadění událostí vede k zamyšlení, a to nejen v souvislosti s totalitou, která snad již naši zemi nadobro opustila, ale i vzhledem k další moderní hrozbě - terorismu, s nímž se setkáváme čím dál častěji.
<P>
Disponuje demokracie mechanismy, pomocí nichž se může postavit takovýmto útokům? Dokážeme bojovat s terorismem, aniž bychom se vzdali demokratických principů či omezovali lidská práva a svobodu sdělovacích prostředků?
<P>
Liberální odpověď zní "ano", ale pouze pokud zavážeme regionální a vnitrostátní sítě evropským systémem podporujícím preventivní opatření, včasné varování a rychlou reakci.
<SPEAKER ID="266" NAME="Raül Romeva i Rueda" AFFILIATION="Verts/ALE">
(ES) Pane předsedající, na posledním plenárním zasedání jsem varoval, že by se to mohlo stát, a ono se to stalo: násilné zničení saharského tábora v Al-Ajúnu, jež si doposud vyžádalo 19 mrtvých, více než 700 zraněných a přes 150 nezvěstných.
<P>
Co na to říká Evropská komise a evropské vlády, v čele s vládou španělskou? Vyzývají ke klidu na obou stranách; prohlašují, že je to velmi komplikovaná záležitost, že bychom se do toho neměli vměšovat a že musíme chránit evropské zájmy v Maroku.
<P>
Má odpověď zní ne, baronko Ashtonová; ne, paní Jiménezová; ne, pane Kouchnere: represe a vraždy nejsou komplikované záležitosti. Jsou to velmi jasné záležitosti a odezva a postoj, který musíme v reakci na ně zaujmout, jsou: jednoznačné odmítnutí, odsouzení a požadavek, aby za to marocký režim převzal odpovědnost.
<P>
Dokud k tomu nedojde, musíme přerušit vzájemný obchod a výsady Maroka ve vztahu k Evropské unii. Již žádné smlouvání o lidských právech.
<SPEAKER ID="267" NAME="Marek Henryk Migalski" AFFILIATION="ECR">
(PL) Pane předsedající, jsem potěšen, že paní komisařka je stále zde, a rád bych využil této příležitosti, protože tato záležitost se také dotýká oblasti působnosti paní Malmströmové. Vím, že o tom padá zmínka již po třetí, nicméně jde o velmi závažnou věc, a tak bych chtěl uvést, že během noci z 5. na 6. listopadu byl novinář, který pracuje pro ruský list Kommersant, Oleg Kašin, surově zbit poblíž svého moskevského bytu - jsem si jist, že o tom víte, paní komisařko. Byl převezen do nemocnice se zlámanýma nohama, rozdrcenou čelistí, vážně zraněnými prsty a proraženou lebkou.
<P>
Nejedná se o první případ tohoto druhu, který se stal v zemích za naší východní hranicí. Dnes jsem četl rozhovor s jedním z nejvýznačnějších polských analytiků ruského politického dění; uvádí, že za posledních 10 let bylo v Ruské federaci zabito 300 novinářů. To je krajně znepokojující, protože otázka svobody projevu a občanských svobod je jednou z nejdůležitějších věcí, které tvoří naši podstatu, podstatu Evropské unie. Proto bych vyslovil velmi důrazný požadavek, že bychom při jednáních s našimi ruskými přáteli měli vždy a všude zdůrazňovat, že k podobným incidentům nesmí docházet, neboť náš vzájemný dialog ztěžují, ne-li zcela znemožňují.
<SPEAKER ID="268" NAME="João Ferreira" AFFILIATION="GUE/NGL">
(PT) Rád bych upoutal vaši pozornost k zoufalé situaci v Západní Sahaře. Tisíce původních obyvatel Západní Sahary vybudovaly tábory v okrajových částech některých významných měst na tomto území na protest proti podmínkám, v nichž jsou nuceni žít, a nejrůznějším formám útisku, jimž jsou vystaveni, a také jako volání po referendu symbolizujícím jejich právo na sebeurčení.
<P>
Násilné jednání marocké policie a armády z tohoto týdne s cílem tyto tábory zničit vyústilo v dosud nezjištěný počet zatčení, stovky zraněných a pohřešovaných, a bohužel i oběti na životech. Vedle těchto činů je zde také ponižující způsob, jímž bylo občanům členských států EU zabráněno v návštěvě území Západní Sahary, když chtěli projevit svou solidaritu. K osobám vyhoštěným marockými orgány patřil člen tohoto Parlamentu, prezident Světové federace demokratické mládeže a současně nejrůznější novináři a členové nevládních organizací.
<P>
Mlčení či neurčitá prohlášení EU a některých jejích čelných představitelů ohledně této situace jsou ostudná a politováníhodná. Je to také ticho značící komplicitu se zemí, jež těží z rozšířeného statutu, který jí udělila EU. Toto mlčení a komplicita jsou nepřijatelné a chceme je zde důrazně veřejně odsoudit.
<SPEAKER ID="269" NAME="Mario Borghezio" AFFILIATION="EFD">
(IT) Pane předsedající, dámy a pánové, jednoduše jsem chtěl obrátit pozornost předsedy Evropského parlamentu k rozsudku vynesenému před několika dny. Jde o záležitost, jež rozhodně spadá do oblasti působnosti paní komisařky, kterou bych tímto rád pozdravil.
<P>
Dle mého názoru se jedná o velmi závažný rozsudek, neboť relativizuje obsah velice důležité směrnice Evropské unie o terorismu. Jsem skutečně přesvědčen, že pokud jde o příslušníky teroristických organizací, není možné podporovat široký přístup k ochraně občanů žádajících o právo na azyl či právo na uznání statutu uprchlíka.
<P>
Pokud by tato zásada měla být přijata, jak se to stalo v tomto mimořádně závažném rozhodnutí Evropského soudního dvora, dáme mnoha teroristům šanci profitovat z ochrany, kterou si nezasluhují. V Evropě již v důsledku teroristických činů zemřelo příliš mnoho lidí, než aby mohla být umožněna takováto situace. Proto naléhavě žádám Komisi, aby tuto směrnici upravila s cílem zabránit extenzivním a nepatřičným výkladům prohlášení, které Evropská unie oprávněně učinila v boji proti terorismu.
<SPEAKER ID="270" NAME="Nicole Sinclaire" AFFILIATION="NI">
Pane předsedající, tento Parlament minulý měsíc ve Štrasburku odhlasoval 5,9% navýšení rozpočtu EU. To navíc zahrnovalo další 2 miliony EUR na reprezentační výdaje, což jen podpoří luxusní, "šampaňský" životní styl, na který si již toto místo navyklo. Způsob, jakým kolegové tleskali sami sobě, mi připadal v kontextu hospodářské krize nepřístojný.
<P>
Dnes se oběti současné krize z mého volebního obvodu v britském regionu West Midlands staví na odpor. Studenti a univerzitní učitelé vyšli spolu se svými obavami do londýnských ulic, a ačkoliv odsuzuji činy několika z nich, většině tleskám. Studenty balíček úsporných opatření tvrdě zasáhne: školné na univerzitách se má ztrojnásobit, zredukovaly se kurzy, snížil se počet míst a infrastruktura bude vystavena čím dál většímu tlaku. Talenty zítřka, na něž se v zájmu své budoucnosti spoléháme, jsou potlačovány, a právě mladá generace bude trpět nejvíce. Pane předsedající, dovolte mi skončit varováním: vaše povýšenost vyžene mnoho dalších lidí do ulic a vyvolá spoustu dalších protestů proti tomuto neúspěšnému sociálnímu projektu. Připijte na to svým šampaňským, dámy a pánové.
<SPEAKER ID="271" NAME="Elena Băsescu" AFFILIATION="PPE">
(RO) Dunajského summitu, který se konal dne 8. listopadu v Bukurešti, se zúčastnilo 14 delegací ze zemí zapojených do Dunajské strategie, včetně Moldavské republiky; té se tak naskytla příležitost ještě více se přiblížit Evropské unii. Toto setkání se konalo ve vhodnou dobu vzhledem k tomu, že zakládací dokumenty strategie budou schváleny do konce tohoto roku a samotná strategie bude provedena v roce 2011. Hlavním úspěchem byl závazek Evropské komise zastoupené předsedou Barrosem podpořit konkrétní plán, přičemž mají být poskytnuty finanční prostředky ve výši 95 miliard EUR. Navíc bude možné získat ještě další zdroje od EIB a Evropské banky pro obnovu a rozvoj.
<P>
Měla bych vám připomenout, že jako spoluiniciátor myšlenky evropské strategie pro dunajský region z roku 2008 Rumunsko provádění této iniciativy nepřetržitě podporuje. Její co nejčasnější provedení pomůže oživit společenskou a ekonomickou situaci žup v jižním Rumunsku ležících kolem Dunaje.
<SPEAKER ID="272" NAME="María Muñiz De Urquiza" AFFILIATION="S&amp;D">
(ES) Pane předsedající, jménem španělské delegace skupiny Pokrokové aliance socialistů a demokratů v Evropském parlamentu bych ráda vyjádřila naše hluboké znepokojení ohledně vlny násilí, jež se zvedla v Maroku a v oblasti Sahary.
<P>
Jsme silnými zastánci nadřazenosti lidských práv a litujeme všech úmrtí, k nimž na marocké i saharské straně došlo. Informace o situaci v oblasti jsou nejasné. Vítáme proto skutečnost, že Maroko se chystá zahájit vyšetřování, a samozřejmě také podporujeme politiku transparentnosti informací.
<P>
Strategický význam Maroka pro Evropu vyžaduje, aby se Evropská unie jako celek připojila k mezinárodnímu úsilí o usnadnění dialogu, do nějž je zapojeno několik členských států včetně Španělska. Vítáme skutečnost, že navzdory závažnosti těchto událostí se doposud daří udržet mezi zúčastněnými stranami dialog a plánují se nová kola jednání.
<P>
Dámy a pánové, tento konflikt je více než 30 let starý a musí co nejdříve skončit, a to řešením, jež bude vzájemně přijatelné pro dané strany v kontextu Organizace spojených národů, která je společně s marockou vládou, obyvateli Sahary a jejich zástupci jediným orgánem oprávněným takové řešení předložit.
<SPEAKER ID="273" NAME="Zbigniew Ziobro" AFFILIATION="ECR">
(PL) Pane předsedající, Evropský parlament se při mnoha příležitostech staví na obranu základních lidských práv, občanských svobod a svobod politických. Proto jsem s velkým překvapením zaznamenal skutečnost, že Evropský parlament na předchozím dílčím zasedání ve Štrasburku bohužel nezaujal stanovisko k nadcházejícím komunálním volbám na Ukrajině, a to navzdory velmi závažným indiciím a důvěryhodným informacím od spolehlivých zdrojů, že dochází k mnoha nepřístojnostem, včetně pronásledování opozice a omezování práv novinářů na svobodnou komunikaci s veřejností na Ukrajině, jíž vládne Strana regionů.
<P>
Ještě více mě překvapuje skutečnost, že toto rozhodnutí bylo znovu odloženo a zítra se o něm nebude hlasovat. Tato situace je velmi znepokojující a žádá si vysvětlení. Je pravda, že někteří zástupci Evropského parlamentu mluví o těchto volbách, které nyní již proběhly, se souhlasem, když ministerstvo zahraničí Spojených států i paní Ashtonová poukazují na řadu nepřístojností pozorovaných v průběhu těchto voleb a na porušování volebního práva? Tato záležitost musí být vysvětlena.
<SPEAKER ID="274" NAME="Eduard Kukan" AFFILIATION="PPE">
(SK) Jsem rád, že Evropská komise včera ve své strategii na roky 2010 a 2011 potvrdila, že politika rozšíření je nejlepší strategií pro region západního Balkánu. Potvrdila rovněž, že bude pokračovat v plnění svých závazků vůči tomuto regionu za předpokladu, že jeho země zvýší své úsilí v integračním procesu.
<P>
Rád bych ocenil některé pozitivní kroky učiněné během předchozího roku, například zrušení vízového režimu pro většinu obyvatel regionu, pokrok Černé Hory, který byl oceněn návrhem na status kandidátské země, či posun v jednáních mezi Evropskou unií a Srbskem, které bylo doporučeno pro avis.
<P>
Zůstávají však výzvy, kterým bude třeba nadále čelit. Patří mezi ně začátek dialogu mezi Srbskem a Kosovem - očekává se od něj více stability v regionu, a co nejrychlejší vyřešení otázky názvu Makedonie - tento proces trvá už opravdu velmi dlouho, otázka nastolení společné vize či nového přístupu vůči Bosně a Hercegovině a začátek vízové liberalizace s Kosovem.
<P>
Ve všech těchto otázkách je třeba mít jasnou strategii a vizi, která umožní více tento region přiblížit Evropské unii. Je to nejen v jejich, ale i v našem zájmu.
<SPEAKER ID="275" NAME="Guido Milana" AFFILIATION="S&amp;D">
(IT) Pane předsedající, dámy a pánové, před 30 lety Maroko po mnoho let popíralo, že probíhá válka s původními obyvateli Západní Sahary, a dnes ještě stále popírá, že dochází ke zcela nepřiměřeným represím těch samých lidí. Přesto jsou v Západní Sahaře mrtví a zranění lidé patřící k obyvatelstvu, které se pouze dožaduje svého práva svobodně žít na své vlastní půdě.
<P>
Maroko z velké části uzavřelo své hranice komukoli, kdo by se mohl stát svědkem těchto událostí. Dovnitř nesmí žádné informace a ani poslanci parlamentů. Vstup do země byl odepřen členovi francouzského parlamentu a našemu poslaneckému kolegovi, panu Meyerovi. Evropa pasivně přihlíží. Od Komise nemáme o této záležitosti žádné zprávy, kvůli čemuž jsme závislí na prostřednictví Organizace spojených národů, které nadále selhává, stejně jako tomu bylo posledních 30 let. Baronka Ashtonová, která zodpovídá za zahraniční politiku, k této věci doposud nezaujala žádné stanovisko. Potřebujeme zareagovat tím, že se Parlament postaví proti. Musíme zareagovat proti Maroku, omezit veškeré iniciativy týkající se obchodních dohod, počínaje obnovením dohod o rybolovu.
<SPEAKER ID="276" NAME="Petru Constantin Luhan" AFFILIATION="PPE">
(RO) V poslední době se zaměřuje pozornost na zásadně důležité prvky týkající se Evropské unie inovací. Jsem přesvědčen, že pro nás nastal čas podpořit opatření, jež nám umožní provést na evropské úrovni opatření popsaná v této iniciativě Komise.
<P>
Klíčový je rozvoj partnerství. Nesmíme však přehlížet skutečnost, že během nadcházejícího programového období je čas zahájit diskuse na regionální úrovni, aby se partnerství mohla vytvářet nejen na místní a regionální úrovni, ale také na úrovni národní či nadnárodní. Podobně můžeme říci, že široká diskuse o způsobech, jak tohoto rozvoje v nadcházejícím období dosáhnout, se musí dostat na pořad jednání každého regionu. Dialog mezi všemi dotčenými aktéry považuji za rozhodující pro určování hodnoty přidané v každém regionu a typů inovativních opatření, aby mohla být použita. Vyzývám místní a regionální orgány, aby se do vytváření partnerství zapojily, aby bylo programování co možná nejrealističtější a nejbližší potřebám a aspiracím daného regionu.
<SPEAKER ID="277" NAME="Elisabeth Köstinger" AFFILIATION="PPE">
(DE) Pane předsedající, zítra začne v Soulu summit G20. K tématům, o nichž se na tomto summitu bude diskutovat, patří jedno téma, které je obzvláště důležité: omezení vývozu vzácných zemin Čínskou lidovou republikou. Čína ovládá 95 % těžby vzácných zemin, které evropský průmysl naléhavě potřebuje. Nejpostiženějšími odvětvími jsou znalostně náročná odvětví zabývající se vývojem nových technologií. Skutečnost, že jsou malé a střední evropské podniky vystavovány závažnému riziku v důsledku umělých výpadků dodávek, představuje závažný problém. Evropský hospodářský prostor je celosvětově proslulý svými odbornými technologickými znalostmi. Smíření se s výpadky v této oblasti není přijatelné.
<P>
Vyzývám proto zástupce Evropské unie společně s ostatními postiženými státy, jako jsou Spojené státy a Japonsko, aby proti obchodnímu despotismu Číny vystoupili na summitu G20. Řešení tohoto problému se musí nalézt co nejrychleji.
<SPEAKER ID="278" NAME="Silvia-Adriana Ţicău" AFFILIATION="S&amp;D">
(RO) Obyvatelstvo EU stárne a podíl pracujících v celkovém počtu obyvatel klesá. Hospodářská krize napomohla nárůstu nezaměstnanosti na 10 %. V této situaci musí EU a členské státy přijmout opatření k zajištění udržitelnosti svých důchodových systémů. Reforma důchodového systému musí nabídnout řešení, jež důchodcům zaručí minimální důchody umožňující vést důstojný život.
<P>
Navzdory zvýšení průměrné délky života populace není řešením zvýšit povinný věk odchodu do důchodu. Starší lidé, kteří mohou a chtějí zůstat aktivní na trhu práce, mohou i tak přispět k rozvoji společnosti, aniž by však pociťovali, že je to jejich povinnost. Současně kvůli hospodářské krizi a přemísťování evropského průmyslu do třetích zemí klesl počet pracovních míst a lidé, kteří jsou schopni pracovat, avšak nemohou najít stálé zaměstnání, mají problém dosáhnout minimálního období pro přispívání do veřejných důchodových systémů. Ráda bych tak upozornila na to, že zvýšení důchodového věku bude mít za následek zvýšení nezaměstnanosti mladých.
<SPEAKER ID="279" NAME="Miroslav Mikolášik" AFFILIATION="PPE">
(SK) Označování potravin je téma, které ukázalo, že občané sledují, co Evropa dělá, o čem diskutuje a do jaké míry se jich to dotýká. Mám dobrou zprávu, že občané na Slovensku se právě v týdnu od 25. do 27. října nejen zajímali o to, že jsme v prvním čtení přijali zprávu kolegyně Renate Sommerové, ale vytvořilo to i takový synergický efekt, že se studenti nitranské univerzity, agropotravinářský průmysl a masivním způsobem i média a širší veřejnost zapojovali do těchto debat, organizovaly se workshopy, soutěže, mladí lidé se zapojovali do diskuse, což bylo, řekl bych, ještě posíleno účastí samotné německé kolegyně, zpravodajky Renate Sommerové, a tohoto procesu se aktivně zúčastnili i tři slovenští europoslanci.
<P>
Chci tím jen ukázat, že i Evropský parlament a zástupci v přímé demokracii se mohou zabývat zajímavými tématy a že ne vždy můžeme kritizovat to, o čem tu hovoříme, a že neřešíme problémy odtržené od reálného života. Chtěl bych v této souvislosti pochválit i činnost kanceláře Evropského parlamentu na Slovensku, která celou akci velmi šikovně koučovala.
<SPEAKER ID="280" NAME="Seán Kelly" AFFILIATION="PPE">
Pane předsedající, rád bych ještě jednou upozornil na případ Sakíneh Mohammadí-Aštiáníové. Jak asi víte, měla být íránskými orgány v červenci popravena ukamenováním za údajné cizoložství, avšak po usnesení přijatém zde v Parlamentu, kde mnozí oblékli trička s nápisem "svobodu pro Sakíneh", a mezinárodních protestech byl její trest zmírněn.
<P>
Byl zmírněn, ale ne zrušen. Namísto toho byl změněn na popravu oběšením za údajnou vraždu. Poprava se měla konat 3. listopadu, byla však i tentokrát odložena, a to po mezinárodních peticích, v jejichž rámci se shromáždilo 270 000 elektronických podpisů, a po intervencích nejrůznějších subjektů po celém světě, zejména ze strany francouzského prezidenta, pana Sarkozyho, který zakročil osobně. Íránské orgány však přesto hodlají pokračovat a nakonec Sakíneh popravit.
<P>
Znovu vyzývám evropské orgány k zdvojnásobení úsilí, aby byla Sakíneh osvobozena a bylo jí umožněno získat azyl či svobodu ve své vlastní zemi a aby se zajistilo, že vraždění žen pod záštitou státu a jiné porušování lidských práv v Íránu skončí.
<SPEAKER ID="281" NAME="Předsedající">
Tento bod je tímto uzavřen.
