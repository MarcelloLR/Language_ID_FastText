<CHAPTER ID="022">
1. července 2008, čtyřicet let celní unie
<SPEAKER ID="140" NAME="Předsedající">
Dalším bodem je prohlášení Komise k oslavám 40. výročí založení celní unie dne 1. července 2008.
<SPEAKER ID="141" NAME="László Kovács">
člen Komise. - Pane předsedající, kdykoli se bavíme o mezinárodním obchodu nebo evropské integraci, musíme myslet na clo, které je na vnějších hranicích EU odpovědné za správné řízení veškerých opatření určených k čelení dvojí výzvě, se kterou se cla v dnešní době potýkají: zjednodušení obchodování a zároveň ochrana evropských občanů a životního prostředí.
<P>
Během posledních 40 let odvedla evropská celní správa to nejlepší pro účinnou spolupráci jako jediná administrativa. Často byla předvojem evropské integrace. Je vskutku pozoruhodné, že politika, jež ne příliš často plní přední stránky, dokázala nicméně sehrát průkopnickou úlohu při otevírání nových cest jak pro hospodářský vývoj, tak pro integraci Společenství.
<P>
V dnešní době zůstává úloha cla důležitá, obtížná a, bohužel, veřejností ne tak vysoko oceňovaná, jak by měla být. Správné fungování cla však představuje základ pro úspěch našeho jednotného trhu a volného pohybu zboží, osob, kapitálu a služeb. Celní opatření se dotýkají samotného jádra práce fungování Společenství a mají dopad na každodenní život našich občanů, aniž by si to lidé často uvědomovali.
<P>
Aby byla zvýšena informovanost občanů o klíčové úloze cla, zahájil jsem u příležitosti 40. výročí celní unie celoevropskou komunikační kampaň. Celní orgány členských států tuto myšlenku podpořily.
<P>
Minulý týden jsem navštívil tři hlavní místa vstupu pro zboží na vnějších hranicích EU - přístav v Rotterdamu, letiště ve Frankfurtu a přechod Röszke na maďarsko-srbské hranici - s cílem upozornit na každodenní práci a vysokou motivaci našich celních úředníků. Toto je předmětem balíčku zpráv, který je nyní dostupný pro sdělovací prostředky, aby v nadcházejících měsících informovaly veřejnost.
<P>
Vraťme se zpět k hlavním otázkám; cla musí v dnešní době splňovat pět strategických cílů:
<P>
Prvním je ochrana finančních zájmů Společenství a jeho členů. V roce 2007 dosáhla celková částka cel převedených do rozpočtu EU 16,6 mld. EUR, což představuje 16 % tohoto rozpočtu.
<P>
Druhým cílem je usnadnění legálního obchodování a podpora konkurenceschopnosti evropských podniků: Modernizace Celního kodexu Společenství a zavedení systému eCustoms jsou dva nástroje pro dosažení tohoto cíle. Nejnovějším konkrétním úspěchem bylo zavedení koncepce Oprávněného hospodářského subjektu od 1. ledna 2008.
<P>
Třetím cílem je ochrana bezpečnosti našich občanů před teroristy, drogami a padělaným zbožím a napodobeninami, které mohou dokonce ohrozit jejich životy a zdraví, kontrolou dodavatelských řetězců používaných pro mezinárodní pohyb zboží.
<P>
Čtvrtým cílem je zachování, rozvoj a posílení spolupráce mezi celními orgány členských států navzájem, mezi celními orgány a jinými státními orgány pro vymáhání práva a dále mezi celními orgány a podnikatelskými kruhy.
<P>
Pátým cílem je spolupráce mezi Evropskou unií a třetími zeměmi - spolupráce s dalšími cílovými zeměmi pro padělané zboží a teroristické cíle, jako jsou Spojené státy.
<P>
Náš přístup je založen na výměně informací, spolupráci na analýze a řízení rizik, vzájemném uznávání bezpečnostních norem a zjištění bezpečnostních kontrol a Partnerství celních orgánů a obchodních společností; ale také na spolupráci se zeměmi původu padělaného zboží a napodobenin, jako je Čína, odkud pochází 60 % padělaného zboží. V roce 2005 jsme uzavřeli dohodu o spolupráci a ustavili Smíšený výbor pro celní spolupráci, který se každoročně schází. Minulý rok jsme spustili pilotní projekt o inteligentních a bezpečných obchodních cestách mezi evropskými a čínskými přístavy a nedávno jsme začali rozvíjet akční program, který má být podepsán v prosinci na summitu EU-Čína. Musíme založit podobnou spolupráci s dalšími zeměmi, jako je Indie, Turecko, Spojené arabské emiráty a další.
<P>
Od roku 1993 může zásilka po odbavení vnitrostátními celními orgány volně obíhat mezi všemi ostatními členskými státy. To znamená, že celní orgány mají jedinou příležitost zboží zkontrolovat a zastavit jakoukoli nedovolenou přepravu. Výsledkem je, že celní unie je tak silná, jako její nejslabší článek. Mám tím na mysli, že by pro obchodníky bylo velmi jednoduché najít místo, kde jsou kontroly méně důkladné nebo slabší a odklonit nedovolené zásilky do těchto míst. Klade to důraz na odpovědnost celních orgánů členských států s vnějšími hranicemi.
<P>
Vzhledem ke stále rostoucímu mezinárodnímu obchodu a této odpovědnosti za boj proti padělání zůstává aktivita celních orgánů vysoká. Uvedu některá čísla, abych dokreslil pracovní vytížení v roce 2007: Bylo zpracováno 183 mil. celních prohlášení, což je přibližně 5,5 celního prohlášení za vteřinu; bylo odbaveno 1 545 mil. tun nákladu přepravovaného po moři a 3 mil. tun nákladu přepravovaného letecky; v 43 případech bylo nalezeno a zabaveno padělané zboží, což znamená 79 mil. padělaného zboží a napodobenin a trend je rostoucí.
<P>
Budeme schopni se s touto dvojí výzvou, které čelí celní orgány, vypořádat pouze tehdy, pokud přehodnotíme naše pracovní metody. To například znamená, že přejdeme ze stávajícího transakčního přístupu k formalitám a kontrolám na systémový přístup zaměřený na vnitřní kontrolní systémy a dodavatelský řetězec hospodářských subjektů.
<P>
Samozřejmě to neznamená upuštění do kontrol jednotlivých zásilek, ale založení těchto kontrol na analýze rizika. Takovýto nový přístup zahrnuje nové pracovní a kontrolní metody a společnou strategii řízení rizika pro všechny celní orgány EU. Nabídne rovněž platformu pro práci s členskými státy na budoucím zavedení co nejvhodnější operační struktury pro účinné fungování celní unie.
<P>
Nové pracovní metody rovněž předpokládají, že budou všechny vnitrostátní celní orgány dobře vybaveny a že budou mít dovednosti, pravomoci a zdroje, které mohou udržet a zvýšit jejich účinnost.
<P>
Aby byly splněny tyto cíle, navrhla Komise ve svém sdělení o strategii dalšího vývoje celní unie vytvoření strategického plánu. Toto dlouhodobé plánování by mělo umožnit vnitrostátním orgánům předvídat své potřeby týkající se zdrojů, odborné přípravy a vybavení, tak aby byl umožněn synchronizovaný a harmonizovaný vývoj ve všech 27 členských státech. Tento stálý komunikační kanál nám rovněž pomůže zajistit současné provádění nových opatření.
<P>
V předvečer 40. výročí celní unie Vás žádám o politickou podporu pro iniciativu Komise o strategii dalšího vývoje celní unie. Jsem potěšen, že další z usnesení, o kterém se má ve čtvrtek hlasovat, zohledňuje většinu představ Komise o hlavních osách vývoje celní unie, které se týkají užší spolupráce, bezpečnosti, podpory účinnosti a efektivity a výběru cla ve prospěch vnitřního trhu.
<P>
Na závěr tohoto prohlášení bych rád poděkoval Evropskému parlamentu za veškerou podporu, kterou po celé roky poskytoval celní problematice.
<SPEAKER ID="142" NAME="Malcolm Harbour">
jménem skupiny PPE-DE. - Pane předsedající, jménem mé skupiny bych nejprve rád poblahopřál panu komisaři k jeho vedoucí funkci v oblasti celní problematiky v rámci Komise. Rovněž bych rád řekl, že máme tento večer velmi významnou příležitost nejen v den 40. výročí uznat, jak řekl pan komisař, zásadní pokrok Komise a vskutku všech celních orgánů členských států, ale také pohlédnout do budoucnosti. Chtěl bych pouze pana komisaře ujistit, že z naší strany sněmovny plně podpoříme strategii, o které hovoří. Z usnesení uvidíte, že jsme také vyzvali zejména členské státy, aby deklarovaly svou podporu této strategii a uvolnily nezbytné zdroje pro tento důležitý projekt.
<P>
Jak řekl pan komisař ve svém příspěvku, celní orgány jsou orgány, které jsou neznámými hrdiny vnitřního trhu, avšak zcela jistě na ně nezapomíná Výbor pro vnitřní trh a ochranu spotřebitele. Jak pan komisař ví, velmi jsme se o toto téma zajímali, ale nejen to: Stejně jako to on dělal v průběhu minulého týdne, navštěvovali jsme na našich misích po Evropské unii a nyní i dále v cizině, zejména v Číně, celní orgány, abychom získali povědomí o jejich prioritách a problémech, se kterými se potýkají, takže jsme v této problematice významně zainteresováni.
<P>
Chci dnes pouze učinit několik poznámek o tom, co musíme udělat. Zdá se mi, že jedním z úkolů, do které se musíme pustit společně, je přimět podniky k mnohem větší spolupráci při řešení otázky padělaných výrobků a napodobenin. Celní orgány potřebují informace k tomu, aby mohly zastavit zásilku. Potřebují zprávy. Myslím, že si podniky nejsou dostatečně vědomy významu těchto věcí, významu podávání těchto informací.
<P>
Zadruhé, vzhledem k růstu míry obchodu, zejména ze zemí, jako je Čína, musíme skutečně požádat členské státy, aby se vážně zabývaly otázkou, zda mají zdroje pro zvládnutí velmi vysokého přílivu zboží a pro kontrolu a řešení problému padělků a výrobků, které se pokouší obcházet celní systém. Mnohokrát Vám, pane komisaři, děkuji za vše, co v této oblasti děláte.
<SPEAKER ID="143" NAME="Evelyne Gebhardt">
jménem skupiny PSE. - (DE) Pane předsedající, vzhledem k tomu, že jsme si vědomi toho, že široká veřejnost je stále skeptičtější vůči Evropské unii, je zvláště důležité, abychom slavili symbolické dny, a toto 40 výročí celní unie samozřejmě takovým dnem je. Jak jste sám, pane komisaři, naznačil, stojí toto výročí za povšimnutí, neboť hlavní kroky směrem k integraci byly učiněny před čtyřiceti lety, kdy byly položeny základy jednotného trhu a volnému pohybu osob, zboží a služeb. Domnívám se, že je důležité, abychom stále lidem opakovali a jasně jim ukazovali, jaký mají prospěch z Evropské unie a čeho jsme dosáhli, aby to bylo možné.
<P>
Z tohoto důvodu budu dále hovořit o této události s nadšením, neboť to byla opravdu dobrá věc. Práce, o které jste se zmínil ve vztahu Číně a dalším zemím mimi Evropskou unii, je také důležitá pro naše hospodářství a pro spotřebitele v Evropské unii, neboť přirozeně chceme bezpečné produkty a služby, které můžeme rozvíjet. To je velmi důležité. V posledních směrnicích jsme se zabývali celní unií a také otázkou moderních technologií, neboť jsme zavedli elektronický celní systém. Myslím si, že toto ukazuje cestu vpřed. Pokud se nám podaří zdůraznit tyto pozitivní aspekty politik Evropské unie a rozšířit mezi lidmi jasné povědomí o výhodách, jež čerpají z Evropské unie, začneme s obnovou veřejné důvěry v Unii. Na tomto bychom měli společně pracovat. Rád bych Vám, pane komisaři, vyjádřil své díky za práci, kterou v této souvislosti v Evropské komisi odvádíte.
<SPEAKER ID="144" NAME="Janelly Fourtou">
jménem skupiny ALDE. - (FR) Pane předsedající, pane komisaři, dámy a pánové, v době, kdy Evropa čelí problémům s rostoucími obavami a klesajícím nadšením, se chystáme oslavit nepochybný úspěch, 40. výročí celní unie.
<P>
V letech 1968 až 2008 sloužilo clo jako příklad vynalézavosti a přizpůsobivosti. Možná si vzpomenete na zrušení hraničních kontrol mezi členskými státy v roce 1993. Celním orgánů se podařilo přesunout své síly a učinit tak moderním způsobem. Tyto orgány musí hrát komplexní úlohu, neboť mají reagovat na globální výzvy. Zatímco zajišťují bezpečnost Evropské unie a jejích občanů a bezpečnost logistického řetězce, musí zároveň zachovat správnou rovnováhu mezi kontrolami a usnadnit legální obchodování s cílem zlepšit konkurenceschopnost Evropy.
<P>
Aby celní orgány ve svém úkolu uspěly, podařilo se jim radikálně změnit díky novému celnímu kodexu, který je jednak jednodušší a jednak rozsáhlejší v důsledku nových technologií, jež jim zajistí administrativu bez papírování, a také v důsledku vzájemné spolupráce. Tato spolupráce, která podpírá celní unii, se musí uplatnit jak na mezinárodní organizace, jako je WTO a WCO, tak na nové druhy správy a průmyslu.
<P>
Výsledky této spolupráce jsou zvláště patrné, pokud jde o zabavené padělky. Mezinárodní spolupráce má však bohužel své limity a v současnosti můžeme jen litovat jednostranného rozhodnutí Kongresu USA o 100% kontrole nákladu kontejnerů v přístavech EU.
<P>
Celní orgány potřebují naši podporu, aby se mohly zapojit do realistických diskusí. Musíme pozorně naslouchat jejich iniciativám, které byly oznámeny ve strategii pro budoucnost celní unie, a být připraveni na podporu jakýchkoli opatření, díky kterým se stanou ještě účinnějšími, zejména v boji proti padělání a organizovanému zločinu.
<P>
(Předsedající řečníka přerušil.)
<SPEAKER ID="145" NAME="Andreas Schwab" AFFILIATION="PPE-DE">
(DE) Pane předsedající, pane komisaři, dámy a pánové, jak již zmínila paní Gebhardtová, oslava 40. výročí celní unie přiměje občany, aby si uvědomili, že Evropská unie dostála části závazku, který na sebe před čtyřiceti lety vzala. V letech následujících - a má politická skupina podpořila, pane komisaři, všechny legislativní návrhy, které jste v posledních měsících předložil Evropskému parlamentu - chránila celní unie finanční zájmy Evropského společenství a jeho členských států daleko účinněji, než mohly učinit samy členské státy. Usnadnilo to přeshraniční investování v rámci Unie způsobem, jakým by se to členským státům nemohlo podařit, kdyby to bylo ponecháno na nich samotných. Modernizací celního kodexu a zavedením elektronického celního systému, o kterém jste se zmínil, jsme velmi přispěli k zajištění toho, aby tato investiční činnost byla v budoucnosti dále zjednodušena. Musím však dodat, že bylo ponecháno na podnicích, aby nesli náklady přechodu, a to je neuspokojivý stav věcí. Domnívám se, že celní systém bude v nadcházejících letech čelit obrovským výzvám. Proto se, pane komisaři, domnívám, že je důležité, aby se Vaše strategie těmto výzvám účinně a efektivně postavila a aby na ně reagovala.
<P>
V mém volebním obvodě, jak víte, existuje problém s celním odbavováním na švýcarské hranici. Doufám, že v budoucnosti budeme moci pokračovat v řešení velkého množství malých otázek týkajících se drobností, se kterými se naše podniky každý den setkávají, a to tak konstruktivně, jak jsme to dokázali v minulosti.
<P>
V následujících několika letech - a to je výzva, na kterou musí Vaše strategie reagovat - se bude muset celní systém daleko výrazněji zaměřit na bezpečnostní zájmy Evropské unie, než tomu bylo v minulosti. Zahrnuje to samozřejmě ochranu proti padělaným výrobkům a napodobeninám, ale existuje stále větší potřeba vytvoření dokonce ještě užších vazeb mezi úkoly celních orgánů a aspekty boje proti globálnímu terorismu. Ve světě globálního obchodu bude, jak zdůraznila paní Fortouová, stále více potřeba uvažovat v rámci WTO a na jiných úrovních o způsobech, jak by celní orgány mohly hrát účinnou úlohu při ochraně vnějších hranic.
<P>
Mým posledním bodem je, že celoplošné kontroly se z našeho pohledu nejeví ve světle koncepce jednotného transatlantického trhu jako praktické. Přeji Vám mnoho dalších úspěchů.
<SPEAKER ID="146" NAME="Arlene McCarthy" AFFILIATION="PSE">
Pane předsedající, jakožto předsedkyně Výboru pro vnitřní trh a ochranu spotřebitele, který je odpovědný za celní politiku, určitě vítám možnost promluvit v této rozpravě ke 40. výročí celní unie. Výbor pro vnitřní trh a ochranu spotřebitele, jak již bylo řečeno, přikládá velký význam práci našich celních orgánů, neboť se jedná o pragmatickou a praktickou stránku práce Evropské unie. Celní unie bezpochyby pomohla zvýšit konkurenceschopnost podniků EU zjednodušením a zrušením zbytečných pravidel pro podniky a legální obchodníky. Ročně je zpracováno 175 mil. celních prohlášení, průměrně zabere jedno celní prohlášení pouze dvě minuty.
<P>
Je však potřeba udělat ještě více. Malé a střední podniky potřebují větší pomoc při minimalizaci problémů, kterým čelí při obchodování v Evropě. Clo bez papírování, centralizované odbavení a systém jednotného kontaktního místa podpoří naše malé a střední podniky a usnadní jim práci, ale je však nutné, v tomto členské státy důsledně pokračovaly, máme-li z toho mít užitek.
<P>
Toto je také příležitost ke zvýšení a posílení našich závazků v boji proti přílivu a záplavě padělaného zboží a napodobenin. Padělané zboží a léky nejen ohrožují podniky EU, ale jsou také vážnou a trvalou hrozbou pro zdraví a bezpečnost našich spotřebitelů, což je problematika, kterou se Výbor pro ochranu spotřebitele důkladně zabývá.
<P>
Prostřednictvím spolupráce s třetími zeměmi a zejména s Čínou tedy chceme zlepšit zachycování nebezpečného a nelegálního zboží; avšak nakonec potřebujeme, aby naše celní unie fungovala lépe. Členské státy jsou dnes večer vyzývány, aby braly vážněji svou odpovědnost za provedení a vymáhání a podpořily je přiměřenými zdroji.
<P>
Pane komisaři, může se na nás ve Výboru pro vnitřní trh a ochranu spotřebitele i nadále spolehnout, že s Vámi budeme spolupracovat na zlepšení celní unie jakožto pilíře vnitřního trhu a samozřejmě jakožto ústředního prvku fungování a úspěchu hospodářství EU. Musíme zajistit užší spolupráci 27 členských států: Aby navazovaly kontakty, sdílely informace a zlepšovaly a usnadňovaly fungování Evropy pro legální podnikání; a abychom omezili vážný a rostoucí problém padělání a napodobování zboží, které přichází na náš trh.
<SPEAKER ID="147" NAME="Małgorzata Handzlik" AFFILIATION="PPE-DE">
(PL) Pane předsedající, celní unie je životně důležitou součástí vnitřního trhu Evropské unie, která nemůže fungovat řádně, pokud nebudou na jejích vnějších hranicích uplatňovány společné zásady. Vedle zjevné funkce vybírání celních poplatků hraje celní unie obrovskou úlohu při ochraně zdraví a bezpečnosti našich občanů.
<P>
V průběhu posledních měsíců jsme v Parlamentu věnovali značné množství času diskusi o otázkách, jako je bezpečnost výrobků, zvláště s ohledem na bezpečnost hraček, a otázkám padělání. Je pro nás důležité, abychom přijímali zboží, které splňuje řadu kritérií, zejména pokud jde o to, aby nebylo nebezpečné pro náš život či zdraví. Ráda bych Vám připomněla, že navzdory obecně přijímaným názorům neovlivňuje padělané zboží pouze exkluzivní a drahé výrobky, ale také náhradní díly automobilů a výroby každodenní potřeby, jako jsou potraviny a léky.
<P>
Mnoho takových produktů je na evropský vnitřní trh dováženo z třetích zemích. Statistika podává obrázek o významu této otázky. V roce 2007 zabavily celní orgány přibližně 128 mil. kusů padělaného zboží. To je o 70 % více ve srovnání s rokem 2005. Pokud jde o léky, činil nárůst 380 %. Toto zvýšení může mít samozřejmě různé příčiny. Může být způsobeno vyšším množstvím padělaného zboží, které do EU přichází, ale může to být také výsledek lepšího odhalování celními orgány.
<P>
Měli bychom však mít na paměti, že normy jako takové nestačí, pokud neexistuje účinné sledování na našich hranicích, a zejména, pokud není sledování prováděno na každém místě našich vnějších hranic stejným způsobem. Aby byl boj proti přílivu padělaného zboží do EU účinný, musí být zlepšena spolupráce mezi celními orgány a kontrolními orgány v členských státech EU, jakož i spolupráce s celními orgány v třetích zemích. Tato zlepšená spolupráce musí držet krok s technologickými změnami. Z tohoto důvodu je velmi důležité, aby celní orgány v Evropské unii měly řádné vybavení, které jim umožní účinně plnit jejich úkoly.
<SPEAKER ID="148" NAME="Zuzana Roithová" AFFILIATION="PPE-DE">
(CS) Před čtyřiceti lety byla celní unie klíčem k evropské prosperitě, protože umožnila jednotný vnitřní trh. Dnes čelíme novým problémům díky globalizovanému obchodu. Víme, že jen půl procenta z obrovského objemu zboží ze zámoří lze vůbec zkontrolovat v evropských přístavech a každý třetí kontejner obsahuje padělky. A další hrozbou je zboží, které nesplňuje naše technické a bezpečnostní normy.
<P>
Chci zdůraznit, že musíme lépe chránit evropské spotřebitele před tímto zbožím. A zefektivnění koordinace bude záležet na důsledné implementaci nové moderní legislativy, která je naším nebo byla naším dobrým dárkem k výročí celní unie. Také jsme do naší legislativy zakotvili právo likvidovat nebezpečné zboží stejně jako padělky. Celníci budou mít tedy plno práce. To je dobrý dárek pro ně, ale je tady samozřejmě mnoho dalších cest: větší spolupráce s podniky, efektivnější koordinace mezi členskými státy díky elektronickému celnictví a také nově spolupráce se třetími zeměmi. A chci jenom upozornit, že se nám také podařilo snad trochu zlepšit podmínky pro malé a střední podnikatele.
<SPEAKER ID="149" NAME="Andrzej Jan Szejna" AFFILIATION="PSE">
(PL) Pane předsedající, celní unie vytvořená dne 1. července 1968 byla prvním krokem směrem k posílení hospodářské integrace v tehdy šesti členských státech. Můžeme uznat, že to byl historický úspěch evropské integrace. Při oslavě 40. výročí existence celní unie je cenné připomenout, že se jedná o vynikající příklad, že je možné účinně spolupracovat ve Společenství 27 členských států, neboť neexistuje jediný celní orgán pro Evropskou unii, ale 20 vnitrostátních celních orgánů s různou oblastí odpovědnosti a různými druhy organizace, které spolupracují na základě společné evropské politiky a v právním rámci, který stanoví příslušné právní předpisy a postupy. Celní orgány v 27 členských státech musí fungovat jako jediný orgán.
<P>
Před čtyřiceti lety bylo cílem celní unie zrušení cel na vnitřních hranicích mezi členskými státy a uskutečnění myšlenky společného trhu. V dnešní době spolupracují celní orgány na ochraně vnějších hranic Evropské unie a přijímají kroky k boji proti pašování, zabavují nebezpečné padělané zboží a plní další povinnosti, které rovněž, a zde bych rád poblahopřál panu komisaři, byly rovněž zohledněny ve strategii Evropské komise pro rozvoj celní unie, která byla představena v dubnu 2008.
<SPEAKER ID="150" NAME="Marios Matsakis" AFFILIATION="ALDE">
Pane předsedající, celní unie je úžasná věc, ale byla by ještě úžasnější, kdyby k ní přistoupily všechny státy, kterých se týká. Mám samozřejmě namysli Turecko, které i přes velký tlak z strany EU nadále nepostupuje v provádění ani ratifikaci Ankarského protokolu, pokud jde o Kypr, čímž vlastně uvaluje embargo na veškerou lodní a leteckou přepravu s Kyprem.
<P>
Ptám se Vás, proč EU nechává Turecko, aby se vysmívalo našim pravidlům a právním předpisům? Proč Turecku prochází takto nepřijatelné chování? Proč Komise nepřinutí Turecko buď plně provést celní unii, nebo ho zcela nevyloučí? Jak dlouho musíme trpět toto nerespektování a výsměch ze strany kandidátské země, která se chce považovat za evropskou?
<SPEAKER ID="151" NAME="Jean-Pierre Audy" AFFILIATION="PPE-DE">
(FR) Pane předsedající, pane komisaři, dámy a pánové, nejprve chci ocenit práci Vás a Vaší administrativy, pokud jde o tuto otázku, která je zásluhou Evropské unie. Děkuji rovněž svým kolegům a své politické skupině za podporu pozměňovacího návrhu, který jsem předložil a jenž se týká nutnosti věnovat pozornost malým a středním podnikům, které se potýkají s problémy při uplatňování dovozní a vývozních postupů jakožto jedné z hlavních netarifních překážek obchodu.
<P>
Domnívám se však, že potřebujeme jít dále než spolupráce navrhovaná v usnesení. V době, kdy Lisabonská smlouva nabízí ochranu občanů jakožto jeden z cílů Unie a 'kdy má WTO velké potíže, musíme jít dále, neboť, jak řekl pan komisař, celní statistika je alarmující a padělání nadále ohrožuje naše zdraví a bezpečnost a naše hospodářství. Je na čase jít dále zvažovat sjednocování celních orgánů v míře, která dalece překračuje stávající spolupráci, jejíž meze jsou dnes jasné.
<SPEAKER ID="152" NAME="László Kovács">
člen Komise. - Pane předsedající, nejprve mi dovolte vyjádřit dík za velmi zajímavou rozpravu, která zde právě probíhá. Vyslechl jsem pozorně přednesená vyjádření, neboť jsou velmi užitečné pro mě i pro Komisi - a celní orgány - tím, že zohledňují politické priority vyjádřené Evropským parlamentem.
<P>
Velký dojem na mě udělalo výslovné vyjádření ocenění a podpory práce celní unie; mohu Vás ujistit, že to bude pokračovat. Jaké jsou záruky? Záruky jsou takové, že máme nástroje, strategii a právní základ, modernizovaný Celní kodex Společenství, s pravidly a postupy, které zaručují zjednodušení legálního obchodování a také ochranu vnitřního trhu, bezpečnosti a života a zdraví našich občanů.
<P>
Máme ID technologii v rámci systému eCustoms a máme velmi širokou síť spolupráce: spolupráce mezi celními orgány členských států navzájem, spolupráce s jinými orgány pro vymáhání práva, spolupráce s podniky - a pokud jde o příspěvek pana Harboura, rád bych řekl, že jsem měl minulý týden ve Frankfurtu možnost obdržet informace o projektu MediFake, jenž se týká padělání léků, a pokud můžeme nějak rozlišit mezi různými druhy padělaných výrobků, jsou farmaceutické výrobky jistě těmi nejnebezpečnějšími.
<P>
S radostí Vám mohu oznámit, že před několika dny byla v Maďarsku, zemi, kterou znám nejlépe, uzavřena dohoda mezi celními orgány a maďarským sdružením výrobců léčiv uzavřena dohoda o způsobu, jak předcházet proniknutí padělaných farmaceutických výrobků na trh.
<P>
Spolupracujeme také s mezinárodními organizacemi, s třetími zeměmi, jako je Čína, a musím říci, že jsem si během více než tříleté práce s tímto portfoliem a konání pravidelných setkání s čínskými orgány určitě všiml jistého zlepšení čínského postoje. Jsou konkrétnější, hovoří věcněji, více spolupracují a jsou konstruktivnější.
<P>
Důvodem pravděpodobně je, že je to pro ně stále více otázka politické prestiže. Čína, která hraje čím dál tím důležitější úlohu, a to nejen ve světovém obchodu, ale také ve světové politice, si nemůže dovolit být označována za hlavní zdroj, za hlavní zemi původu těchto padělaných výrobků, které ohrožují bezpečnost, zdraví, a dokonce život občanů jiných zemí.
<P>
Dalším důvodem je, o čemž svědčí mnohé důkazy, že se Čína stále více stává cílovou zemí, a nikoli pouze zemí původu.
<P>
Nejméně dva řečníci zmínili iniciativu 100% kontroly Kongresu USA: Chtěl bych Vám říci, že se skutečně snažíme vyvinout tlak na administrativu USA, a nepřímo dokonce na legislativu USA, neboť jsme si zcela jisti - a stále to opakujeme -, že by tato iniciativa vedla k narušení mezinárodního obchodu v námořní dopravě, vytvořila by falešný pocit bezpečí a pouze by odvedla pozornost a zdroje od skutečných problémů. Doufáme, že budeme nakonec úspěšní.
<P>
Jsem si jist, že s Vaší podporou, podporou Parlamentu, podporou výborů, jako je Výbor pro vnitřní trh a ochranu spotřebitele a Výbor pro mezinárodní obchod, které velmi aktivně podporují celní unii, bude zajištěna úspěšná činnosti celní unie na následujících čtyřicet let.
<P>
Velice vám děkuji za Vaše příspěvky a podporu.
<SPEAKER ID="153" NAME="Předsedající">
Obdržel jsem jeden návrh usnesení předložený v souladu s čl. 103 odst. 2 jednacího řádu.
<P>
Rozprava je ukončena.
<P>
Hlasování se bude konat ve čtvrtek 19. června 2008.
<P>
Písemná prohlášení (článek 142)
<SPEAKER ID="998" NAME="Sirpa Pietikäinen" AFFILIATION="PPE-DE">
, písemně. - Je mnoho důvodů, proč bychom si měli připomenout 40. výročí celní unie. Dalekosáhlé zrušení cel mezi členskými státy Evropské unie je nepochybně jedním z nejvýznamnějších úspěchů Unie. Bylo velkým přínosem jak pro podniky, tak pro evropské spotřebitele.
<P>
Orgány celní kontroly na vnějších hranicích Unie mají v rukou velkou odpovědnost. Padělané výrobky, nelegální obchod s drogami a další škodlivé látky a pašovaní ohrožených druhů nebo produktů jsou výzvami, s nimiž se jednotný trh se stále menšími hraničními kontrolami potýká. Evropa má jeden z největších světových trhů s padělanými výrobky. Existence těchto výrobků a objemy obchodování s nimi vážně porušuje práva duševního vlastnictví. Měla by být stanovena a provedena rozhodnější opatření k nápravě této situace.
<P>
Reakce na tyto výzvy je především otázkou harmonizovanější a odhodlanější spolupráce mezi celními orgány různých členských států. Celkově byl však rozvoj jednotného evropského trhu nepopiratelným úspěchem a zaslouží si oslavu jakožto jeden z klíčových faktorů, které přispívají k bohatství celé EU.
