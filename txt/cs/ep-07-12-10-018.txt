<CHAPTER ID="018">
Sčítání lidu, domů a bytů (rozprava) 
<SPEAKER ID="114" NAME="Předsedající">
Dalším bodem je zpráva paní Juknevičienėové jménem Výboru pro zaměstnanost a sociální věci k návrhu nařízení Evropského parlamentu a Rady o sčítání lidí, domů a bytů - C6-0078/2007 -.
<P>
.
<SPEAKER ID="115" NAME="Meglena Kuneva">
členka Komise. - Pane předsedající, sčítání lidí, domů a bytů je ústředním kamenem veškerých statistických zpráv týkajících se života obyvatel Evropské unie. V téměř každé politické oblasti, v níž EU vyvíjí činnost, ať už jde o oblast hospodářskou, sociální nebo environmentální, jsou zapotřebí vysoce kvalitní údaje o obyvatelstvu, které se používají při vytyčování operativních cílů a hodnocení pokroku. Mezinárodní, evropské a vnitrostátní instituce potřebují údaje ze sčítání, aby mohly plnohodnotně srovnávat jednotlivé členské státy EU.
<P>
Přesné populační údaje jsou vyžadovány v souvislosti s dodržováním významných právních předpisů. Jde například o hlasování kvalifikovanou většinou v Radě či o rozdělování strukturálních fondů (na základě údajů HDP na osobu).
<P>
Účelem současného nařízení je poskytovat jasný evropský rámec pro dosažení srovnatelnosti výsledků sčítání provedeného v jednotlivých členských státech EU. Objasňuje odpovědnost a úlohu statistických orgánů na vnitrostátní a evropské úrovni a stanovuje jednotné požadavky týkající se kvality a průhlednosti výsledků, použitých metod a technologií.
<P>
Jde o významný krok směrem k harmonizaci demografických a sociálních statistik. Sčítání lidu má v zemích dnešní Evropské unie dlouhou tradici, v některých zemích sahá až o několik století zpět. Poprvé je vytvořen evropský legislativní rámec sčítání. Tento vývoj vcelku dobře vystihuje slovo "historický". Nařízení bude také mezníkem mezinárodní spolupráce v oblasti sčítání lidí, domů a bytů, na němž se Evropská komise již řadu let aktivně podílí prostřednictvím Eurostatu.
<P>
Napříč dotčenými orgány - Komisí, Radou a Parlamentem - panuje široká shoda o důležitosti právních předpisů. Pokud právní předpisy o sčítání vzbuzují diskusi, je to přirozené a oceňované. Koneckonců, budete rozhodovat o sběru údajů o všech evropských obyvatelích a také o nejnákladnějším a nejvíce zatěžujícím statistickém úkonu.
<P>
Tento problém je politicky citlivý a vyžaduje velké investice peněz daňových poplatníků a dobrou vůli v členských státech.
<P>
Neměli bychom však zapomínat na to, že chybějící osobní a porovnatelné údaje ze sčítání by měly nepříznivé důsledky. Údaje jsou využívány pro formulaci a hodnocení politik, administrativní účely a sociální průzkum, který zlepšuje dobré životní podmínky osob žijících v Evropské unii. Přínosy harmonizovaných údajů ze sčítání dalece přesahují námahu vynaloženou na jejich shromáždění.
<P>
Po mnoho desetiletí provádějí členské státy svá vnitrostátní sčítání. Prostřednictvím tohoto evropského právního předpisu můžeme dosáhnout toho, že se jejich úsilí ještě více vyplatí, neboť zajistíme údaje ze sčítání nejvyšší možné kvality a porovnatelné mezi jednotlivými regiony Evropské unie.
<P>
Proto Evropská komise podporuje probíhající diskusi a upřímně doufá, že bude nalezeno řešení přijatelné pro širokou většinu Parlamentu i členské státy zastoupené v Radě. Vyzýváme proto všechny, aby podpořili zpravodajku Juknevičienėovou v její snaze takové řešení nalézt.
<SPEAKER ID="116" NAME="Ona Juknevičienė">
zpravodajka. - (LT) Komisař před okamžikem řekl, že toto nařízení je historickou událostí. Na úvod bych ráda sdělila, že s ním souhlasím, vskutku jde o historickou událost, zároveň se z ní však stává jeden z největších skandálů v Evropě. Dnes si můžeme přiznat, i když se to zdá zřejmé, že až dosud jsme neměli žádné spolehlivé údaje a žádnou představu o tom, kolik lidí v Evropské unii žije. Nejprve bych ráda poděkovala mým kolegům, především stínovým zpravodajům, zástupcům Výboru pro zaměstnanost a sociální věci a členům regionálních výborů za těsnou spolupráci při přípravě tohoto dokumentu. Mnohokrát děkuji zástupcům Komise a Rady, kteří se aktivně zúčastnili diskusí a podíleli se na naší společné snaze dosáhnout kompromisu, aby do tohoto nařízení byly zahrnuty jen nezbytné údaje. Neměly by být shromažďovány žádné údaje, které nejsou nezbytné a mohly by být porušením práva na soukromí.
<P>
Statistiky EU a příslušná nařízení mají právní základ stanovený v článku 285 Smlouvy o ES. Není pochyb o tom, že se jedná o základy tohoto dokumentu. Tento článek upřesňuje nutnost vyhovět velmi důležitým kritériím - nestrannosti, spolehlivosti, objektivitě, vědecké nezávislosti, účinnosti a statistické věrohodnosti.
<P>
Hlavním cílem nařízení je poskytnout podrobný popis struktury a charakteristiky obyvatelstva pro analýzu údajů a využití výsledků pro vytváření strategií v řadě politických oblastí EU.
<P>
Jak již komisař uvedl, data z výročního sčítání lidu jsou využívána k určení velmi důležitých skutečností, například hlasování a stanovování většiny hlasů v Radě. K účelům vymezení regionů, které jsou způsobilé obdržet pomoc od EU, a pro posuzování pokroku v regionální politice soudržnosti jsou zapotřebí regionální údaje ve vysoké kvalitě. Existuje snad nějaký jiný dokument, jehož údaje by byly významnější z hlediska možnosti srovnání a důvěryhodnosti?
<P>
Nařízení umožňuje shromažďovat vysoce kvalitní údaje o bydlení. Tyto údaje jsou nezbytné pro stanovení počtu odběratelů vody, elektrické energie a dalšího zboží a pro stanovení nabídky a poptávky po bydlení, jakož i nezbytných finančních prostředků..
<P>
Poslední sčítání, které proběhlo v roce 2001, bylo založeno na gentlemanské dohodě a nepřineslo pozitivní výsledky. Získané údaje považuji za nedostatečně podrobné, nespolehlivé, obtížně porovnatelné a vztahující se k odlišným časovým obdobím. Proto existují určité pochybnosti v tom, zda nebyly peníze EU distribuovány a užívány bezdůvodně. To samozřejmě ztěžuje i vytváření plánů do budoucnosti.
<P>
Navržené nařízení by zaručilo spolehlivé, průhledné a srovnatelné výsledky. V jistých tématech by rovněž požadovalo jen podstatné informace.
<P>
Proto vás dámy a pánové žádám o podporu pozměňovacích návrhů, které jsem navrhla, s cílem ulevit členským státům od zátěže způsobené shromažďováním a skladováním zbytečných údajů.
<P>
Hlasování o tomto nařízení bylo odloženo na příští plenární zasedání. Je velmi důležité nalézt kompromis. Pro dosažení našich cílů musíme toto nařízení vytvořit a používat.
<P>
Potřebujeme také podporu občanů EU. Je nezbytné, aby si uvědomovali význam sčítání a podporovali jej. Lidé si musí být jisti, že jednotný statistický systém je spolehlivý a má význam pro jejich dobré životní podmínky. A co je nejdůležitější, informace musí být bezpečně skladovány a využívány pouze pro řádný účel.
<SPEAKER ID="117" NAME="José Albino Silva Peneda" LANGUAGE="PT">
Pane předsedající, dámy a pánové, jako stínový zpravodaj za skupinu Evropské lidové strany (Křesťanských demokratů) a Evropských demokratů jsem se účastnil přípravy této zprávy i jednání s Komisí. Tato zpráva je skutečně velmi důležitá pro plánování a posouzení regionálních a sociálních politik v jednotlivých členských státech a v tomto ohledu patří sociálně ekonomický profil evropské populace a podmínky jejího bydlení mezi nejvýznamnější aspekty pro měření zlepšení životních podmínek.
<P>
Podle nás se Komise zřejmě vydává správnou cestou, kterou podporujeme, na základě ukazatelů, které tyto druhy analýz umožňují. Musíme proto i nadále zlepšovat pokrytí, kvalitu a spolehlivost tohoto druhu statistických údajů. Domníváme se však, že by mělo být vynaloženo úsilí o nalezení rovnováhy mezi náklady a přínosy, pokud jde o stupeň podrobnosti informací, které mají být poskytovány, a zároveň bychom měli mít na paměti soukromí osob.
<P>
Tato zpráva bude užitečná, pouze pokud napomůže zvýšení četnosti, porovnatelnosti a přesnosti daných údajů na úrovni EU. Proto je podstatné zabývat se velmi pečlivě údaji poskytnutými členskými státy, které musí být soudržné, úplné a spolehlivé. To je jediná cesta k vytvoření srovnatelných studii a analýz sociálně ekonomické situace na úrovni regionální, vnitrostátní i na úrovni Společenství. Způsob, jímž jsou tyto údaje zpracovávány, je dokonce ještě podstatnější, neboť klasifikace regionů žádajících o finanční prostředky strukturálních fondů je z velké části založena na těchto ukazatelích, což za běžných podmínek znamená, že tento proces přináší rozhodnutí, která mohou mít závažné důsledky pro jednotlivé evropské regiony i pro samotné členské státy.
<P>
Věřím, že výsledkem jednání bude, že dosáhneme celkově větší soudržnosti, jasnosti a přesnosti. Rád bych do záznamu uvedl, že skupina PPE-DE si i po vyslechnutí vysvětlení podaných Komisí zachovala své původní stanovisko k této zprávě, které je v souladu se stanoviskem zpravodajky; věřím, že si toto stanovisko zachováme i nadále. Jsme zejména pro vypuštění oddílů 1.3 a 2.3 přílohy a dále některých souvisejících pozměňovacích návrhů, které podle našeho názoru nejsou soudržné s cíli zlepšování kvality a spolehlivosti našich informací.
<SPEAKER ID="118" NAME="Emanuel Jardim Fernandes">
jménem skupiny PSE. - (PT) Pane předsedající, pane komisaři, dámy a pánové, paní Madeirová, která měla nyní promluvit jménem skupiny Sociálních demokratů v Evropském parlamentu, zde nemůže být, neboť má problémy s dopravou. Rád bych proto představil její pohled na význam této zprávy a její obavy, které sdílím a které jsem již dříve na tomto plenárním zasedání vyjádřil v souvislosti s rozvojovými politikami.
<P>
V souvislosti se schválením Lisabonské smlouvy, která má být představiteli států či vlád podepsána tento víkend, je naprosto zásadní, aby byly k dispozici spolehlivé údaje o obyvatelích Evropské unie. Nová hlasovací metoda zahrnutá do Smlouvy, která bude od nynějška kromě hlasu členského státu zohledňovat i údaje o obyvatelstvu, znamená, že si musíme uvědomit, že sčítání lidu jsou pro účinné fungování Evropské unie klíčová. Toto nařízení je však důležité i z jiných důvodů, než je metoda hlasování - je důležité rovněž pro ukazatele týkající se zaměstnanosti, regionálních, strukturálních a sociálních záležitostí, které zohledňují údaje poskytnuté jednotlivými členskými státy a které v důsledku rozporů v jednotlivých metodách shromažďování údajů či používání jiných referenčních období přinášejí neadekvátní analýzy a výsledky pochybné kvality. To se naposledy stalo v roce 2000, údaje byly dostupné v roce 2005, a měly proto pochybnou kvalitu.
<P>
Nařízení, které dnes probíráme, očištěné od nejhorších nesrovnalostí, které šokovaly i ty nejméně pozorné čtenáře, zohledňuje řadu faktorů, které jsou podstatné pro získání dobrých výsledků sčítání lidí, domů a bytů a pomůže nám předem stanovit pro členské státy jednotné referenční roky a vytvořit seznam otázek, který umožní spolehlivé srovnání.
<P>
Na závěr zopakuji, že jsem pro začlenění nepovinných témat do nařízení. Použití otázek, které nespadají do povinných témat, poskytne členským státům soudržný seznam, který bude sloužit jako základ pro shromažďování dalších údajů, než aby záleželo na nich, což by mohlo přinést zajímavé, avšak naprosto zbytečné výsledky. Argument, že sčítání by mělo být ze znění odstraněno, protože je finančně nákladné, je nesmyslný. Právě proto, že přináší vysoké výdaje, bychom měli jasně stanovit témata, která mají být analyzována v právním rámci, aby se výsledky neukázaly pro budoucí použití z rozličných důvodů bezcenné.
<SPEAKER ID="119" NAME="Ewa Tomaszewska">
jménem skupiny UEN. - (PL) Pane předsedající, návrh nařízení o sčítání lidí, domů a bytů je dokument s velkým významem. Údaje shromážděné při sčítání lidí, domů a bytů umožňují racionální vypracování rozvojových strategií a provedení zásahů. Proto je tak důležité, aby byly údaje transparentní a srovnatelné. V tomto případě budou řešení Komise aplikována na skutečný a bohatě prozkoumaný jev.
<P>
Porovnatelnost není jen otázkou správného definování údajů; znamená rovněž, že tyto údaje byly shromážděny v průběhu stejných časových úseků. Jasné vymezení období shromažďování a aktualizace, opravy a zveřejnění dat jsou velmi významné, a to je v dokumentu i pozměňovacích návrzích jasně uvedeno.
<P>
Důležitá je otázka, jak jsou údaje o místních společenstvích shromažďovány. Podporuji pozměňovací návrh, který toto samostatně definuje. Podporuji rovněž návrh zavádějící vedle regionálních politik i politiky environmentální. Pravidelné statistické studie rodiny, sociálních, ekonomických a domovních charakteristik jsou bezpochyby potřebné v souvislosti s demografickými a sociálními výzvami, jimž Evropa čelí.
<P>
Proto se domnívám, že pozměňovací návrh, který vypouští doporučená témata pro zeměpisné úrovně, a zejména neodvozená témata, jako je umístění škol a institucí středního vzdělávání, prostředky cesty do školy či do práce, vzdálenost od práce či od školy, počet živě narozených dětí, druh hospodářské činnosti, trvání nezaměstnanosti, hlavní zdroj obživy, příjem, podmínky bydlení či postižení, která popisují skutečné životní podmínky rodin, není správný.
<P>
Důraz na dodržování vnitrostátních právních předpisů týkajících se ochrany osobních údajů je v textu důležitý a v tomto případě byl správně ošetřena zásada subsidiarity. Blahopřeji paní Juknevičienėové k pečlivé práci na tomto návrhu zprávy.
<SPEAKER ID="120" NAME="Předsedající">
Rád bych upozornil na to, že se k naší rozpravě připojil poslanec, který se plnoprávným poslancem stal teprve včera - pan Krzysztof Hołowczyc, v Polsku velmi známá osobnost. Vítejte, pane Hołowczyci! Seznamte se, prosím, s procesními pravidly.
<P>
Pan Hołowczyc je v Polsku velmi známým jezdcem rallye a v sobotu vyhrál legendární závod Barbórka Rallye. Srdečně gratuluji! Zde se však zabýváme jiným druhem sportu a tak, pane Hołowczyc, pokud chcete, tak si prosím rychle vyměňte sedadlo
<SPEAKER ID="121" NAME="Elisabeth Schroedter">
jménem skupiny Verts/ALE. - (DE) Pane předsedající, pane komisaři, dámy a pánové, je správné, že je pro Evropskou unii podstatné zachytit a sladit statistiky nejvýznamnějších hospodářských a sociálních charakteristik regionů Vyčlenění strukturálních fondů, jedné třetiny rozpočtu, skutečně spoléhá na tyto základní údaje. To, co zde Komise navrhuje ve svém nařízení o sčítání lidí, domů a bytů, však nemá ve skutečnosti nic společného s nutností. Údaje, které chce zachytit a sladit v tomto zákonném textu, který přímo platí na všechny členské státy EU, jsou osobní údaje lidských bytostí, což EU nijak neznepokojuje. Jde o osobní údaje týkající se rodiny, sexuálního života, stavu bydlení a náboženského vyznání. Navíc má tu drzost chtít tyto údaje zahrnout právním předpisem v jednotných normách, aniž by byly zmíněny právní předpisy týkající se ochrany osobních údajů.
<P>
Je proto povinností nás, zástupců občanů, zastavit takové narušování práv jednotlivce, obzvlášť pokud zde není důvod slaďovat údaje o rodinném životě, osobní situaci či situaci bydlení, což v žádném případě nespadá do pravomoci Evropské unie a není to zakotveno v reformní smlouvě. Nemůžeme dovolit, aby si EU zadními vrátky přivlastňovala pravomoci, které by měly zůstat výhradně v pravomoci členských států, a dohled nad shromažďováním údajů by toto předpokládal. Pro nás to není otázka času či rychlosti, ale nejvyšší nutnosti, aby ochrana osobních údajů byla absolutní prioritou. Znění navržené Komisí toto nezaručuje. Jsem potěšena, že zpravodajka zde chce vypustit nepovinný text. Již na úrovni výboru jsme toto podporovali. Bohužel tehdy tento její názor nezískal většinu.
<P>
Občané od nás očekávají, že zajistíme, aby to, co v současnosti káže úsudek, konkrétně odročení projednávání, doopravdy přinutí Výbor pro občanské svobody, spravedlnost a vnitřní věci, aby zajistil, aby ochrana osobních údajů byla tentokrát i zde kontrolována, a teprve poté bude učiněno rozhodnutí o stanovisku Parlamentu a proběhne první čtení. Ráda bych požádala všechny skupiny, aby dostály svému slovu.
<SPEAKER ID="122" NAME="Jiří Maštálka">
jménem skupiny GUE/NGL. - Vážené kolegyně, vážení kolegové, domnívám se, že předkládaný návrh nařízení Evropského parlamentu a Rady o sčítání lidí, domů a bytů, který předložila Komise, je na jedné straně krok správným směrem, stejně jako předchozí návrhy, kdy jsme se zabývali statistikami o úrazech, bezpečnosti a ochraně zdraví při práci anebo o volných pracovních místech. Souhlasím i s tvrzením Komise, které se mimo jiné potvrdilo i při posledním sčítání lidu, domů a bytů za ohlašovací rok 2001, že sbírání údajů z jednotlivých členských států pouze na základě "džentlmenských dohod" je nedostačující pro zajištění dostatečně srovnatelných výsledků. Je tedy nutné přijmout právní předpis na evropské úrovni. Předpis, který by zaručil, že výsledky sčítání budou spolehlivé, transparentní a dostatečně srovnatelné.
<P>
Na druhé straně mě velmi znepokojil seznam údajů, uvedený v příloze návrhu nařízení pod bodem 1.3, které chtěl EUROSTAT od respondentů. I když se mělo jednat pouze o doporučené ukazatele, domnívám se, že v tomto ohledu zašla Komise příliš daleko. Není nijak ospravedlnitelné, že kdokoliv by byl tázán na velice intimní otázky ze svého soukromého života. Co mě ještě více zarazilo a udivilo byl fakt, že tyto údaje měly být požadovány pouze od žen. Velmi jsem proto přivítal rozhodnutí Výboru pro zaměstnanost a sociální věci vyjmout tyto dotěrné a nepřiměřené požadavky z návrhu Komise.
<P>
Řekl bych, že tyto informace patří možná do ordinace lékaře. Na anonymitu těchto údajů ale v daném případě věřím jako na spolehlivost bankovní karty. Myslím, že při shromažďování jakýchkoliv statistických údajů musíme mít především na zřeteli ochranu osobních údajů, soukromí jednotlivců a musíme zabránit nepřiměřenému rozšiřování kvanta požadovaných úkolů. Podle toho budu doporučovat hlasování naší frakce.
<SPEAKER ID="123" NAME="Derek Roland Clark">
jménem skupiny IND/DEM. - Pane předsedající, dne 20. listopadu jsem na zasedání Výboru pro zaměstnanost a sociální věci s radostí podpořil pozměňovací návrh 32 zpravodajky Juknevičienėové vypustit odstavec 1.3.2, aby byly vyloučeny dotěrné a urážlivé otázky o prvním pohlavním styku kladené ženám, které se ukrývaly pod označením "partnerský svazek". Zástupce Komise, který byl tehdy na zasedání výboru přítomen, mi slíbil, že necitlivé otázky budou trvale odstraněny. Považoval jsem to za vítězství své i své strany UKIP, ale především za vítězství zdravého rozumu a chtěl jsem k tomu Komisi pogratulovat. Odstranění mimochodem prokázalo, že jsem správně rozpoznal otázku na pohlavní styk, neboť pokud by šlo pouze o následné soužití, jak bylo uváděno, proč by mi zástupce Komise slíbil tak nevinnou otázku odstranit? Ukázalo se, že jsem měl pravdu.
<P>
Když jsem dnes zjistil, že hlasování o tomto návrhu, které bylo původně naplánováno na zítra, se odkládá na neurčito, přestože rozprava očividně pokračuje, zavětřil jsem něco nekalého, neboť hlasování většinou následuje záhy po rozpravě. Bylo to tak. Poslední verze, kterou jsem si vytiskl z počítače před pouhou hodinou, je na první straně označena Znění navržené Komisí a obsahuje nový pozměňovací návrh 39. Nemá žádnou spojitost s původním pozměňovacím návrhem 39, který se týkal neškodných technických věcí - jde o starý odstavec 1.3.2 v úplném znění včetně celého seznamu otázek, a to i těch vtíravých na partnerský svazek žen.
<P>
Tenkrát ve výboru se mi nelíbilo, že zpravodajka svolila, aby byl její pozměňovací návrh 32 rozmělněn na kompromis A, kdy byl pouze vypuštěn seznam otázek v odstavci 1.3.2 a ponechány úvodní odstavce 1.3 a 1.3.1, což byla samozřejmě záminka pro začlenění dalších otázek, a já jsem byl v této věci právem podezřívavý.
<P>
Komise tuto nechutnou, vtíravou a urážející otázku ostudně začlenila znovu, jako návrh 39 - v rozporu se slibem, který jsem od Komise obdržel na zasedání Výboru - a musím říci, pane předsedající, že jsem již dlouho nebyl tak rozčilen. Komise mi dala slib, že tato otázka bude odstraněna, a pak ji sama vrátila zpět - tak hanebnou otázku, že nelze od žádné ženy žádat, aby se s ní smířila. Je to potupa žen, je to potupa výboru, který se otázkou musel zabývat. Žádám proto své kolegy, aby hlasovali proti pozměňovacímu návrhu 39 a pro jistotu hlasovali proti celému tomuto mizernému pokroucenému návrhu.
<SPEAKER ID="124" NAME="Andreas Mölzer" AFFILIATION="NI">
(DE) Pane předsedající, ve světle etnicky motivovaných konfliktů, které trvale planou a projevují se až do krajností, jako například při nedávných nepokojích v Paříži, je potěšující vidět, že se EU konečně probouzí ze svých multikulturních snů a ve sčítání lidů v celé EU v roce 2011 se zamýšlí nad otázkami na etnický původ a vyznání.
<P>
Tyto údaje by rozhodně měly být shromažďovány, abychom mohli lépe vyhodnotit potenciální riziko v tomto ohledu. V poslední době stále častěji vidíme, že kulturní rozdíly se mohou stupňovat až příliš rychle. S ohledem na to sedíme v Evropě - jejíž některé země se vychloubačně prohlásily za přistěhovalecké státy - na sudu se střelným prachem, který by neměl být podceňován ani v aglomeracích hlavních měst.
<P>
Nejnovější střety mezi Kurdy a Turky proto vyžadují, jak je všeobecně známo, masivní přítomnost policie v našich městech. Statistiky etnického a kulturního složení místního obyvatelstva by proto mohly být nejvyšší nutností a přínosem pro předcházení násilí.
<SPEAKER ID="126" NAME="Jan Březina" AFFILIATION="PPE-DE">
(CS) Vážený pane předsedající, kolegyně, kolegové. Návrh nařízení o sčítání lidu, domů a bytů je zcela novou unijní legislativou v oblasti, na kterou se dosud nevztahují žádné platné předpisy. Je otázkou, zda je takový předpis vůbec potřeba. Argumentace Komise hovořící o nutnosti zajistit srovnatelnost statistických údajů a kvalitu zní poměrně přesvědčivě zejména v obecné rovině. Kritický pohled je naopak na místě v okamžiku, kdy přečteme navrhovaný okruh údajů, které mají být shromážděny a vyhodnoceny. V návrhu Komise tak lze nalézt širokou skupinu údajů, jejíž opodstatněnost je velmi obtížně obhajitelná. Za sporné považuji shromažďování údajů o bydlení opírající se o závěry Evropské rady v Laakenu. Ty totiž lze považovat pouze za vyjádření politické vůle, nikoli za právoplatně závazný dokument. Kromě toho Unie nemá pravomoc v oblasti bydlení, a tak získané statistické údaje o bydlení, na rozdíl od některých jiných, nemohou sloužit jako podpůrný prostředek pro realizaci existující politiky. Pokud ovšem není zamýšleno, že by výsledky mohly posloužit jako impulz pro nastartování nové společné politiky v oblasti bydlení, což by ale znamenalo zneužití pravomoci a porušení Smlouvy.
<P>
Zcela neopodstatněné je shromažďování velké skupiny údajů týkajících se osobního života obyvatel. Z hlediska realizace společných politik není důvod, aby orgány Unie disponovaly údaji o tom, kdy a kolikrát se která žena vdala anebo kolik měla za život partnerů a jak dlouho tyto svazky trvaly. To zavání snahou hrát si na velkého bratra, který bude zasahovat do soukromí lidí a nepřípustně tak narušovat jejich svobodu. Jsou-li některé orgány Unie vystaveny tomuto pokušení, je na místě zasáhnout a stanovit jasné hranice, za které nelze jít. Výbor pro sociální věci a zaměstnanost tak podle mého soudu učinil tím, že výrazně omezil okruh údajů, které mají být shromážděny, a já mu k tomu blahopřeji. Jako nejčistší a nejpřehlednější řešení se mi nicméně jeví návrh mé frakce vypustit všechny přílohy obsahující odkazy na konkrétní druhy statistických údajů a doporučuji proto tento návrh vaší pozornosti a podpoře.
<SPEAKER ID="127" NAME="Silvia-Adriana Ţicău" AFFILIATION="PSE">
(RO) Pane předsedající, ráda bych poblahopřála zpravodajce a ocenila význam tohoto návrhu nařízení, které se týká statistických údajů v oblasti bydlení shromažďovaných členskými státy.
<P>
Členské státy musí využívat společný systém pro pravidelné shromažďování a vykazování standardních údajů. Přesné a dobře vypracované statistické údaje o bydlení umožní Unii a členským státům zavádět v této oblasti vhodné politiky. Nicméně každé shromažďování údajů musí respektovat soukromí jednotlivců. Unie není založena jen na ekonomických kritériích, musíme budovat i sociální Evropu.
<P>
Důstojný život samozřejmě znamená i důstojné bydlení. Bohužel dnes více než 60 milionů občanů v Evropské unii žije pod hranicí chudoby a nejvíce jsou riziku chudoby vystaveny děti. Tito lidé pochopitelně obtížně získávají i důstojné bydlení.
<P>
Hlavní sociální a demografické tendence ovlivňující dotované politiky bydlení vyplývají ze stárnutí obyvatelstva, migrace obyvatel uvnitř Unie, migrace obyvatel z venkova do měst a dominantního rozvoje městských oblastí.
<P>
Neexistuje však jednotný model platný pro všechny členské státy: v některých členských státech existuje velký počet domů, ve kterých žije společně mnoho generací jedné rodiny. Rakousko, Finsko, Česká republika a Polsko mají programy pro zajištění dotovaného bydlení pro mladé lidi. Ve Francii, Německu, Maďarsku, Španělsku a Velké Británii vzrůstá počet domů s pouze jedním nájemníkem. V Rumunsku je 95 % domů v soukromém vlastnictví a pouze 5 % domů je pronajímáno nebo dotováno. V Dánsku je 47 % domů nájemních nebo dotovaných, v Rakousku 42 %, ve Finsku 37 %, ve Francii 44 % a v Německu 57 %.
<P>
Statistické údaje představují při rozvoji přiměřených politik bydlení pro každý členský stát pouze výchozí bod. Tyto politiky závisí na rozdělování veřejných prostředků na vnitrostátní, regionální nebo místní úrovni i na vývoji trhu s nemovitostmi. Jsem přesvědčena, že členské státy by měly pro výstavbu domů využívat i Strukturální fondy, zvláště fondy pro regionální rozvoj.
<P>
Otázka bydlení však vyžaduje přístup založený na statistických údajích i globální vícerozměrný přístup založený na vnitrostátních právních předpisech a právu Společenství. Nezbytný je ale i pragmatický přístup vycházející z potřeb občanů. Existují bohužel evropští občané, kteří žijí v nevhodných, nebezpečných domech, ale jsou i evropští občané, kteří nemají žádný dům ani střechu nad hlavou. Jaká je odpověď a podpora Evropy pro potřeby těchto občanů?
<SPEAKER ID="128" NAME="Kathy Sinnott" AFFILIATION="IND/DEM">
Pane předsedající, jednou z významnějších služeb, které může Evropa poskytovat, je podpora shromažďování spolehlivých, srovnatelných údajů. Z tohoto důvodu mohu s výhradami myšlenku evropského sčítání obyvatel podpořit.
<P>
Je však třeba zvážit několik aspektů. Především je ve zprávě nutno určitým způsobem uznat i vnitrostátní sčítání lidu. Členské státy již sčítání lidu provádějí a nyní budou nuceny organizovat vnitrostátní a evropská sčítání lidu.
<P>
Sčítání lidu je velice nákladné, je to činnost náročná na pracovní síly a lze pochopitelně očekávat, že členské státy budou ve stále větší míře vnitrostátní a evropská sčítání lidu kombinovat. To by se mělo brát v úvahu. Je velmi důležité, abychom umožnili členským státům využít příležitosti evropského sčítání lidu k položení otázek významných pro jejich vlastní národ a vedení těchto otázek samostatně vedle otázek společných nebo výhradně evropských.
<P>
Kromě toho je třeba větší pozornost věnovat i dotazům ve sčítání lidu. Tyto dotazy musí být zvoleny pečlivě a nesmí překračovat hranici oddělující oprávněné informace od vměšování a narušování soukromí. Chceme porozumět trendům, chceme se pokusit lépe přizpůsobit politiky potřebám, nechceme strkat nos do osobního života lidí. Jakmile budou zvoleny řádné dotazy, musíme velmi obezřetně zajistit, aby tyto dotazy prošly nejen lingvistickým zpracováním, ale i kulturním překladem. Protože zpráva nehodlá harmonizovat pravidla pro sčítání lidu, musí být tento krok proveden v zájmu zajištění přesné srovnatelnosti údajů mezi členskými státy.
<SPEAKER ID="129" NAME="Lambert van Nistelrooij" AFFILIATION="PPE-DE">
(NL) Pane předsedající, rád bych upozornil na vztah mezi cílem spočívajícím ve shromažďování údajů a objemem dat skutečně zařazených do analýzy tohoto druhu, jako na něco v této souvislosti zcela nevhodného. Na vztahu mezi úkoly Evropské unie například v oblasti politiky bydlení a tím, co nyní požadujeme, je cosi nesprávného. Unie v této oblasti nemá pravomoc. Tento Parlament nemá ani pravomoc jednat o vztahu mezi náboženským vyznáním, etnickým původem a možnými otázkami integrace; není úkolem Evropské unie jako celku, aby k takovým tématům vydávala prohlášení.
<P>
Tím, co je třeba zvážit, je však způsob, jakým rozdělujeme finanční prostředky, jak distribuujeme naše strukturální fondy. Přitom je důležité získat přesnou představu o počtu obyvatel v dotčených regionech, regionech zařazených do klasifikace územních jednotek NUTS pro účely statistiky. Dokud o této oblasti nebudou existovat přesné údaje a dokud nebude možné zaměření na výsledky z finančního hlediska, je toto opatření skutečně nutné. Prvořadými aspekty jsou zde stejnorodost a spolehlivost.
<P>
Rád bych zmínil ještě jednu věc, ohledně níž předložila velmi zajímavé návrhy paní Novaková ve Výboru pro regionální rozvoj. Pokud jde o zasahování do okruhu rodiny, soukromé oblasti občanů, budeme hlasovat proti návrhu, pokud z něho tato oblast nebude vyňata. Snad by bylo možné tyto aspekty odstranit během trialogu - v tomto ohledu spoléhám na zpravodajku. Pouze v takovém případě bude Parlament a Skupina Evropské lidové strany (Křesťanských demokratů) a Evropských demokratů nakonec moci vyjádřit svou podporu, pouze za této podmínky.
<SPEAKER ID="130" NAME="Maria Panayotopoulos-Cassiotou" AFFILIATION="PPE-DE">
(EL) Pane předsedající, jak již zmínila zpravodajka a téměř všichni řečníci, je důležité porovnávat údaje z členských států o počtu obyvatel a hlavních ukazatelích v oblasti sociální, ekonomické, v oblasti rodiny a bydlení, aby na základě těchto údajů mohl každý členský stát v rámci své politiky lépe řešit otázky, které se ho týkají. Na evropské úrovni se však musíme zaměřovat na údaje, které povedou k lepší politice soudržnosti a lepšímu regionálnímu rozvoji, aby byly odstraněny nerovnosti a zúžily se rozdíly mezi jednotlivými sociálními skupinami a jednotlivými evropskými regiony.
<P>
Tím, že stanoví společné definice a ukazatele, zajišťuje navrhované nařízení srovnatelnost údajů a v důsledku toho podporuje lepší postupy v členských státech. Je však nutné provádět pravidelné hodnocení a potvrzování statistických údajů shromažďovaných příslušnými agenturami a tyto agentury musí procházet kontrolami jakosti a transparentnosti. Důležitými otázkami jsou objektivita, reprezentativnost a přesnost údajů. Je paradoxní, že ačkoli Komise bere přílohy nařízení zpět, je pro zařazení doporučených témat, což se může dotknout jasnosti a přesnosti údajů, protože to ponechává postup na uvážení členských států. Je-li cílem nařízení přijetí závazného právního předpisu, který stanoví společné definice pro srovnatelnost údajů, jsem přesvědčena, že tyto body by měly být vypuštěny.
<P>
Musíme pokročit s analýzou nákladů a přínosů podle článku 5a, protože náklady na shromažďování takových údajů jsou zvláště vysoké pro členské státy, které mají pro analýzu údajů omezenou kapacitu.
<P>
Konečně bych ráda upozornila na to, že nebudou-li pozměňovací návrhy schváleny, dotkne se návrh nařízení velmi citlivých otázek spojených s osobním, rodinným a soukromým životem, například požadavek na sběr údajů o společném bydlení - který je třeba vypustit - nebo o teplotě vody v koupelně! Proč bychom měli shromažďovat informace a podrobnosti, které se netýkají evropských politik? Chudobu neregulujeme pomocí čísel a údajů.
<SPEAKER ID="131" NAME="Ljudmila Novak" AFFILIATION="PPE-DE">
(SL) Podporuji nařízení o sčítání lidu, domů a bytů.
<P>
Pomocí údajů shromážděných na základě tohoto nařízení budeme schopni lépe posoudit sociální a ekonomické podmínky, v nichž žijí obyvatelé Evropské unie na regionální a vnitrostátní úrovni a na úrovni Evropské unie. Kromě toho bude s těmito údaji možné přesněji hodnotit účinnost provádění regionální politiky a pokrok při dosahování regionální soudržnosti, pro kterou Evropská unie přiděluje stále větší částku finančních prostředků.
<P>
Máme-li dosáhnout požadovaných cílů prostřednictvím tohoto nařízení, je nutno zajistit dvě věci: objem dat, která budeme na základě tohoto nařízení shromažďovat, nesmí být příliš velký a shromážděné údaje musí být vysoce kvalitní a srovnatelné. Je třeba vyloučit údaje, které nevytvářejí nutnou přidanou hodnotu a pouze zvyšují administrativu a náklady. Jedná se o návrhy uvedené v přílohách 1.3 a 2.3, podle kterých by členské státy měly údaje vykazovat dobrovolně.
<P>
Současně je třeba zajistit, aby nebylo narušeno soukromí mužů a žen žijících v Evropské unii. Shromažďování těchto údajů nesmíme využívat ani k diskriminaci jednoho či druhého pohlaví.
<P>
Srovnatelnost základních údajů mezi členskými státy a spolehlivost údajů shromážděných ze sčítání jsou nutné pro posouzení evropských politik a pro porovnání výsledků vnitrostátních politik na evropské úrovni. Proto musí nařízení zajistit, aby všechny členské státy používaly při shromažďování údajů stejnou metodu a stejná kritéria.
<SPEAKER ID="132" NAME="Miroslav Mikolášik" AFFILIATION="PPE-DE">
(SK) Vážený pane předsedající, přesné údaje o obyvatelstvu a spolehlivé informace o domech a bytech v Evropské unii jsou v současnosti nutným předpokladem pro řádné hodnocení všech oblastí evropských politik i pro formulování operačních cílů a dosaženého pokroku v jednotlivých členských státech.
<P>
Především bych rád zdůraznil potřebu důvěryhodnosti a kvality těchto údajů vzhledem k tomu, že jsou nutné pro řadu důležitých cílů. Mohu například zmínit proces hlasování kvalifikované většiny v rámci Rady nebo přidělování zdrojů ze strukturálních fondů pro rozvoj méně prosperujících regionů. A to jsou jen dva z mnoha příkladů, kdy je přesnost údajů relevantní. Považuji za důležité, aby byla tato oblast jednotně právně upravena. Údaje poskytované jednotlivými členským státy tak budou porovnatelné na evropské i regionální úrovni, což je často nezbytné.
<P>
Jako člen Výboru pro regionální rozvoj bych z tohoto pohledu rád zdůraznil význam klasifikace statistických jednotek. Kvalitu a porovnatelnost informací tohoto druhu může spolehlivě zabezpečit jen jasný evropský rámec, konkrétně evropské právní předpisy o sčítaní obyvatel, domů a bytů.
<P>
Souhlasím s názorem, že právní předpisy musí být orientovány zejména na výsledky a nikoli na vstupní údaje, což spolehlivě zajistí porovnatelnost statistických údajů, jejíž nedostatek může způsobit jejich nižší kvalitu.
<P>
Členské státy by tedy měly mít volnost při výběru nejlepších způsobů a metod při realizaci sčítání, avšak za předpokladu zachování a dodržování určitých závazně stanovených standardů a požadavků na kvalitu. Samozřejmostí zůstává, že zpracovávaná témata i období a lhůty realizace sčítání musí být pro všechny země stejné. Jen tak se zajistí transparentnost, spolehlivost a porovnatelnost výsledků sčítání, které jsou důležitým činitelem při realizaci mnoha cílů.
<SPEAKER ID="133" NAME="Předsedající">
Než dám slovo paní komisařce, připomněl bych, že sčítání lidu již zhruba před 2000 lety vyhlásil král Herodes, ale tehdy se to týkalo pouze chlapců.
<SPEAKER ID="134" NAME="Meglena Kuneva">
členka Komise. - Pane předsedající, toto bude pro mě velmi povzbuzující začátek.
<P>
S potěšením mohu oznámit, že Komise je připravena přijmout většinu pozměňovacích návrhů Parlamentu. Jak tato rozprava ukázala, probíhají nyní jednání, která se vašimi připomínkami budou zabývat. Kompromis by mohl otevřít dveře k budoucímu rozvoji. Komise stále probíhající rozpravu podporuje a upřímně doufá, že bude nalezeno řešení přijatelné pro velkou většinu v tomto Parlamentu i pro členské státy zastoupené v Radě.
<P>
Nesmíme však zapomenout na to, že zařazení nových témat do sčítání znamená důkladnou a dlouhodobou přípravu. Jsem přesvědčena, že bude nalezena správná rovnováha mezi velmi důležitým vykazováním údajů o obyvatelstvu, domech a bytech v EU a náklady a úsilím spojenými se shromažďováním údajů.
<P>
Ráda bych se zvlášť zaměřila na dotaz paní Schroedterové. Šlo hlavně o to, že tento právní předpis nezajišťuje dostatečně důvěrnost údajů. Já odpovídám, že Eurostat a všechny vnitrostátní statistické úřady berou důvěrnost údajů nanejvýš vážně. Na vnitrostátní i evropské úrovni existuje rámcová právní úprava v oblasti důvěrnosti údajů. Návrh o sčítání žádný z těchto právních předpisů neporušuje ani nemění. Naopak plně respektuje veškerá vnitrostátní i evropská ustanovení.
<P>
Není vůbec nutné v tomto konkrétním návrhu o sčítáních opakovat zavedené rámcové právní předpisy o důvěrnosti údajů. Žádné údaje přenášené do Eurostatu neumožňují žádnému jednotlivci náhled na tyto údaje. Jsou to údaje anonymní. Kromě toho právní úprava v tomto návrhu povoluje pouze přenos agregovaných dat a nikoli mikrodat.
<SPEAKER ID="135" NAME="Předsedající">
Rozprava je ukončena.
<P>
Hlasování se bude konat na pozdějším dílčím zasedání.
