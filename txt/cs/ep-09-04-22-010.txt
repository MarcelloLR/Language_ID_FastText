<CHAPTER ID="010">
Zemětřesení v oblasti Abruzzo v Itálii (rozprava)
<SPEAKER ID="293" NAME="Předsedající">
Dalším bodem je prohlášení Komise o zemětřesení v oblasti Abruzzo v Itálii.
<SPEAKER ID="294" NAME="Siim Kallas">
místopředseda Komise. - Pane předsedající, Komise vyjadřuje soustrast všem rodinám, které při nedávných zemětřeseních v Itálii ztratily své blízké.
<P>
Komise je od prvních hodin po zemětřesení v úzkém kontaktu s italskými orgány civilní ochrany. Členské státy začaly nabízet pomoc prostřednictvím mechanismu civilní ochrany Společenství velmi brzy po katastrofě.
<P>
Přestože zemětřesení bylo velmi silné a způsobilo hodně škod, byly vnitrostátní prostředky schopny reagovat bezprostředně po katastrofě.
<P>
Itálie nicméně 10. dubna požádala o technické odborníky, kteří by mohli zemi pomoci při analýzách stability budov poškozených zemětřesením. Byl vybrán tým osmi odborníků z členských států a Komise. Tento tým byl vyslán do oblasti zemětřesení dne 18. dubna. Kromě posouzení stability budov bude tým navrhovat řešení týkající se poškozených budov.
<P>
Komise v současnosti spolupracuje s italskými orgány na určení možností další podpory z EU. Možnosti mohou zahrnovat Fond solidarity EU a přeprogramování strukturálních fondů a fondů pro rozvoj venkova.
<P>
Toto zemětřesení je tragickým připomenutím skutečnosti, že přírodní katastrofy jsou trvalou hrozbou všem členským státům. Během posledního desetiletí zabily zemětřesení, vlny horka, lesní požáry, záplavy a bouře v Evropě mnoho lidí a poničily nákladnou infrastrukturu a cenné přírodní oblasti.
<P>
Je třeba, aby členské státy a Společenství spojily své síly a zabránily katastrofám a jejich dopadům a zajistily rychlou a účinnou evropskou reakci na největší katastrofy. Zkušenosti dokládají, že by pro vypracování účinných opatření v rámci prevence a přímé reakce na katastrofy měl být přijat integrovaný a mnohostranný přístup, jak je navrženo ve sdělení Komise z března 2008 o posílení schopnosti EU reagovat na katastrofy.
<P>
Kromě toho Komise v únoru 2009 schválila Přístup Společenství v oblasti prevence přírodních katastrof a katastrof způsobených člověkem, který odpovídá současné době a otevírá cestu budoucím iniciativám Komise. Navrhuje se v něm zlepšení soudržnosti stávajících nástrojů prevence a jejich doplnění, čímž se posílí přidaná hodnota opatření EU.
<P>
Komise by ohledně přístupu navrženého v tomto důležitém sdělení přivítala zpětnou vazbu z Evropského parlamentu. Mimo to díky přípravným opatřením týkajícím se schopnosti EU rychle reagovat na katastrofy zavedeným Evropským parlamentem v rámci rozpočtů na roky 2008 a 2009 nyní Komise společně s členskými státy zkouší způsoby, jak zlepšit celkovou schopnost EU bezprostředně reagovat na katastrofy. Tyto iniciativy společně přispívají k formování skutečně evropské politiky řízení všech druhů katastrof.
<SPEAKER ID="295" NAME="Předsedající">
Děkuji vám, pane Kallasi. Využiji této příležitosti, abych přivítal místopředsedu Komise pana Tajaniho a aby mi nebylo vyčteno, že jsem lhostejný nebo necitlivý, chtěl bych vám připomenout, že jsme včera drželi minutu ticha na památku obětí této katastrofy.
<SPEAKER ID="296" NAME="Gabriele Albertini">
jménem skupiny PPE-DE. - (IT) Pane předsedající, dámy a pánové, mezi lety 2002 a 2007 byla v Evropské unii zemětřesení čtvrtou nejčastější přírodní katastrofou. Po této poslední a naneštěstí nejzávažnější tragédii v regionu Abruzzo musíme společně čelit těmto hrozným událostem společným pro mnoho států Unie.
<P>
Dnes máme k dispozici Evropský fond solidarity a mechanismus civilní ochrany Společenství: dva nástroje, které jsou velmi důležité, avšak stále nedostatečné pro oblast ohroženou zemětřesením, jako je Evropa. V případě zemětřesení v regionu Abruzzo se zpracovává žádost o přístup k Fondu solidarity pro obnovu zničených oblastí. Částka může dosáhnout výše až 500 milionů EUR, jak místopředseda Tajani uvedl tisku. Dosud není možné vyčíslit rozsah tohoto zemětřesení a výši způsobených škod: region Abruzzo potřebuje naléhavý a výrazný zásah, který řádně a komplexně řídí italská vláda od prvních minut po zemětřesení.
<P>
Tato akce však vyžaduje koordinaci na evropské úrovni a současné respektování vnitrostátních a místních pravomocí. Dne 14. listopadu 2007 Parlament jednomyslně přijal usnesení o regionálních dopadech zemětřesení, které se týká prevence a řízení škod způsobených tragickými událostmi tohoto druhu. Tento dokument by měl sloužit jako výchozí bod koordinované evropské politiky v této oblasti, jak se uvádí v otázce k písemnému zodpovězení pana Vakalise, kterou podepsalo asi 50 poslanců této sněmovny. Proto doufáme, že Evropská komise bude souhlasit s myšlenkami vyjádřenými v tomto usnesení a uplatní je při tvorbě evropské agendy pro prevenci a řízení následků zemětřesení.
<SPEAKER ID="297" NAME="Gianni Pittella">
jménem skupiny PSE. - (IT) Pane předsedající, dámy a pánové, ještě jednou bych chtěl vyjádřit svou soustrast jménem poslanců italského parlamentu a všech členů Skupiny sociálních demokratů v Evropském parlamentu rodinám obětí, regionu Abruzzo a jeho obyvatelům a Itálii. Rovněž bych rád uvedl, že naše skupina, která je od počátku velmi blízko tak tragicky zasaženým lidem, vyšle do regionu Abruzzo delegaci vedenou naším předsedou panem Schulzem. Čísla jsou děsivá: jak řekl pan Albertini, konečné údaje nejsou dosud k dispozici, avšak můžeme říci, že došlo zhruba ke 300 úmrtím. Je to tragédie: 50 000 evakuovaných osob, tisíce zničených domů, stovky poničených veřejných budov, včetně škol, a proslulé kulturní, architektonické a umělecké dědictví v troskách.
<P>
Jak uvedl prezident Italské republiky Giorgio Napolitano, reakce na tyto události byla okamžitá a účinná. Tato reakce přišla jak od státu, tak od nevládních subjektů, ze světa, od dobrovolníků, komunit v Itálii i jinde, z provincií, regionů, od Červeného kříže a hasičů: opravdu výjimečná ukázka solidarity. Možná by italská vláda - ve skutečnosti slovo "možná" nevadí - italská vláda by si měla počínat správně a schválit návrh na spojení referenda s evropskými volbami a volbami do státní správy, aby se ušetřilo několik set milionů, které by mohly být využity při pomoci obětem tohoto zemětřesení.
<P>
Evropa musí určitým způsobem reagovat: zaprvé musí aktivovat Fond solidarity; o tom jsme hovořili s místopředsedou Tajanim pár hodin po katastrofě. Zadruhé musí přeprogramovat strukturální fondy a zatřetí, páni komisaři a paní komisařky, musí využít nevyčerpaných prostředků z přecházejících a nových programových období. Začtvrté musí změnit pravidla politiky soudržnosti a strukturálních fondů týkající se možnosti obnovy podle cíle I, tedy ve znevýhodněných, nedostatečně rozvinutých regionech, těch regionech, kterým kvůli závažným přírodním událostem klesá HDP nebo bohatství pod 75 % průměru Společenství. Nechceme tedy jednorázový právní předpis pro region Abruzzo, ale právní předpis použitelný pro jakýkoliv region nacházející se v této situaci. Zapáté, společně s Komisí musíme prozkoumat možnost daňových prázdnin pro hospodářské aktivity a stavební práce, které by, jak všichni doufáme, znovu tento region pozvedly. Konečně žádám uplatnění směrnice o stavebním materiálu, kterou Parlament nedávno aktualizoval a vylepšil.
<P>
Na závěr bych uvedl, že taková tragédie si nežádá řečnění, ale účinnou, hmatatelnou reakci a podrobné zajištění, že se rumiště po zemětřesení nestanou místem další honby za ziskem a nezákonných praktik, které plní kapsy velkých zločineckých skupin. Musíme být opatrní a učinit vše, co je v našich silách: všichni musíme pracovat na tom, aby se s naší pomocí naši přátelé v regionu Abruzzo mohli znovu usmívat.
<SPEAKER ID="298" NAME="Patrizia Toia">
jménem skupiny ALDE. - (IT) Pane předsedající, dámy a pánové, hrozná tragédie v mé zemi zasáhla důležitý středoitalský region Abruzzo a město Aquila. Je to katastrofa, která dopadla na lidské životy, včetně mladých životů, zasáhla domy - naše domovy, kostely - místa modliteb, památky - naši kulturu, podniky - naše pracoviště, vysoké školy - naše střediska vzdělání a zanechala za sebou obrovskou zkázu.
<P>
Všichni jsme se okolo těchto lidí sjednotili a nyní můžeme prohlásit: zaprvé, reagovali velmi důstojně, přestože byli tak osobně a tak prakticky postiženi, přičemž přišli o svůj nejcennější majetek, například o své domovy - a, jak víte, domov je pro italskou kulturu zásadní -, přesto tito lidé reagovali důstojně a chtějí začít znovu, znovu vybudovat, co měli, svá vlastní společenství, na místech, která toto společenství představují, a podle tradice a kontinuity. Uvědomuji si význam, který mají pro tento region vysoká škola a malé a střední podniky, jež nyní trpí hospodářsky tíživou situací a nedostatečnou obnovou.
<P>
Rovněž bych měla uvést, že došlo k výjimečné mobilizaci institucí: vlády, parlamentu, všech opozičních sil, a také většiny, kdy všichni - místní orgány, dobrovolníci, tisíce a tisíce mladých lidí a dospělých, kteří ze vydali do Abruzza a kteří zastupují sociální skupiny, sdružení a katolická komunita - velmi rozumně a odpovědně přispěli k práci, kterou je třeba vykonat v duchu jednoty. I ti, kteří tam neodcestovali, něco učinili: ekonomicky, kulturně, beze zbytku se mobilizovaly všechny kulturní, sociální a hospodářské sféry naší země, což je velmi důležité.
<P>
Avšak, jak řekl pan Pitella, bude také důležité pamatovat si to při obnově, protože kromě těchto pozitivních aspektů tragédie se projeví strukturální slabost našich metod výstavby, a jsem přesvědčena, že v tomto případě by kromě požadavků na spravedlnost měl existovat závazek k určení odpovědnosti a k obnově.
<P>
Pár slov k Evropě, pane předsedající: když udeřila katastrofa, byla Evropa na místě, stejně jako bude i v nadále prostřednictvím fondů a dalších uvedených prostředků. Přála bych si, aby zde byla Evropa viditelně vnímána nejen kvůli penězům, které přicházejí, ale také prostřednictvím tváří a institucí. Navrhuji, aby tento region navštívila společná delegace tohoto Parlamentu, bez pompy, bez publicity, ale aby sdělila, že Evropu tvoří instituce a lidé, a že tyto instituce a tito lidé chtějí podpořit a nadále podporovat Aquilu, Abruzzo a rovněž moji zemi, která byla tak těžce postižena.
<SPEAKER ID="299" NAME="Roberta Angelilli">
jménem skupiny UEN. - (IT) Pane předsedající, dámy a pánové, chtěla bych se také připojit k poděkování institucím Společenství za podporu, kterou ukázaly vůči Itálii a lidem postiženým zemětřesením. Jsou to těžké dny a situace se dále zhoršuje kvůli povětrnostním podmínkám v posledních 48 hodinách.
<P>
Ale po zármutku a zkáze přichází čas praktických návrhů a obnovy, čas pro obnovu budoucnosti regionu Abruzzo. Žádáme evropské instituce o spolupráci; Komise se již fakticky zaručila prostřednictvím místopředsedy Tajaniho, který nás velmi rychle ujistil o svém odhodlání ihned, jak se o katastrofě dozvěděl.
<P>
Jak dnes potvrdila sama Komise, musíme především ověřit všechny dostupné finanční prostředky, zajistit rychlou aktivaci Evropského fondu solidarity pro přírodní pohromy a poté přezkoumat možnost úplného využití a přeprogramování Evropského sociálního fondu a dalších programů Společenství pro podporu zaměstnanosti a podniků. Zejména však žádáme možnost zavedení výjimečných legislativních opatření, daňových prázdnin, pobídek a podpory, a to případně jako výjimku ze stávajících ustanovení de minimis. Tato opatření by měla schválit Evropská unie a měla by platit dva nebo tři roky, tedy po dobu nezbytnou k dokončení pomoci v tísni a obnovy.
<P>
Jak dokládá dnešní rozprava, na těchto tématech a cílech se všichni shodneme, neexistují žádné rozdíly. I já bych chtěla uzavřít s upřímnou myšlenkou na oběti, jejich rodiny a postižené osoby, ale jako Italka pocházející z této oblasti jsem obzvláště hrdá, že mohu znovu rozšířit své zvláštní poděkování na instituce za jejich úsilí, všechny politické strany, a především všechny záchranné týmy a Červený kříž. Rovněž děkuji všem dobrovolnickým organizacím a jednotlivým občanům, kteří udělali, co bylo v jejich silách, a osobně přispěli nebo zaslali peníze, aby vyjádřili svou solidaritu a poskytli skutečnou pomoc; jsou opravdu výjimečným příkladem zdatnosti a humanity.
<SPEAKER ID="300" NAME="Monica Frassoni">
jménem skupiny Verts/ALE. - (IT) Pane předsedající, dámy a pánové, skupina Zelených / Evropské svobodné aliance se připojuje ke všem poslancům, kteří vystoupili přede mnou a vyjádřili naši soustrast, náš silný smysl pro solidaritu a naši podporu těm, kdo trpí v důsledku této obrovské tragédie, této katastrofy, této přírodní události, která však byla způsobena celou řadou příčin, a opravdu doufám, že Evropská unie bude v této situaci schopna viditelně pomoci.
<P>
Jednu věc nelze popřít: následky této katastrofy by byly mnohem méně závažnější, tragédie by nenabyla takových rozměrů, protože je zcela zřejmé, že řada budov se zřítila, ale zřítit se neměla. Dochází k nedbalosti, dochází k podvodům a musíme určit, kdo nese odpovědnost, protože i to je zásadní součástí obnovy, jež je rovněž morální obnovou Abruzza, jeho obyvatel a celé naší země. Pro lidi, kteří nám všem ukázali nejen svou ohromnou důstojnost, ale také velkou odvahu a převládající přání začít znovu, by obnova měla být příležitostí k rozsáhlé inovaci v rámci udržitelného rozvoje.
<P>
V tomto případě je nejméně demagogickým a nejpraktičtějším přístupem, který Evropě umožní rychlou akci na podporu záchranných prací a obnovy v regionu Abruzzo, revize operačního programu pro regiony na období 2007-2013, tedy struktruálních fondů. Operační program Abruzzo z celkových programových nákladů ve výši 345 milionů EUR stanoví 140 milionů EUR evropského spolufinancování, přičemž rozdíl pokryje státní spolufinancování.
<P>
Všichni víme, že jedním z problémů, jimž musíme čelit, je italská organizace spolufinancování fondů, které Evropská unie s jistotou přidělí, a v tomto ohledu musíme být my poslanci obzvláště obezřetní.
<P>
Jak jsem uvedla, musíme především požádat, aby byly další evropské prostředky již naplánované pro Abruzzo, například ze Sociálního fondu, přezkoumány a přesměrovány na opatření a priority sloužící k obnově. V tomto kontextu by mohl operační program Abruzzo zahrnovat přerozdělení zdrojů ze strukturálních fondů určených dalším italským regionům, které jsou nyní konkurenceschopnější. Víme, že Evropská komise je ochotna hodnotit granty, a stejný mechanismus lze použít pro další členské státy.
<P>
Proto italské orgány, zejména vláda ve spolupráci se všemi dotčenými místními orgány, musí rychle vypočítat náklady přímých způsobených škod, aby byla dodržena lhůta pro podání žádostí o finanční prostředky z Evropského fondu solidarity, která vyprší 15. června 2009. Výše udělené podpory bude záviset na způsobených škodách, ale v žádném případě nepřekročí několik milionů eur. Tento fond existuje přesně proto, aby poskytoval rychlou, účinnou a pružnou hospodářskou pomoc, a proto je důležité, aby italské orgány škodu vyčíslily, jinak bude obtížné finanční prostředky získat.
<P>
Je rovněž třeba, aby vnitrostátní orgány zahájily práci na žádosti o úvěr u Evropské investiční banky, aby mohla být zajištěna příslušná částka potřebná pro rychlou a trvalou obnovu tohoto regionu.
<SPEAKER ID="301" NAME="Roberto Musacchio" LANGUAGE="IT">
Pane předsedající, dámy a pánové, po zármutku nad mnoha nevinnými oběťmi přichází závazek usilovat o záchranu, překonání nouzového stavu a k obnově, přičemž Itálie se snaží ze všech sil.
<P>
V tomto ohledu je důležitá evropská pomoc, ale potřebujeme také evropský rámec, který přispěje k prevenci těchto katastrof, jež mají často jiné než přirozené příčiny; proto potřebujeme rámec prevence, systém varování před přírodními katastrofami, z nichž bude vycházet síť civilní ochrany a prevence. Kromě toho potřebujeme územní politiku, která zajistí normy využívání půdy respektující její vyváženost a rovněž bezpečnostní normy ve stavebnictví.
<P>
To se týká i zemětřesení v regionu Abruzzo, a aniž bychom chtěli být kontroverzní, musíme prošetřit veškerou odpovědnost, abychom byli schopni předejít opakování těchto závažných událostí, a především se musíme zaměřit spíše na rekultivaci území, než na nové demoliční práce. Proto je rovněž důležité přijetí rámcové směrnice o půdě, která poskytne strukturální podporu vhodnému hospodaření s evropskou půdou, a podle rozumné územní politiky by měly být přeprogramovány evropské fondy, čím se vytvoří zdravé životní prostředí a kvalitní pracovní místa.
<SPEAKER ID="302" NAME="Reinhard Rack" AFFILIATION="PPE-DE">
(DE) Pane předsedající, pane místopředsedo Komise, naši italští kolegové tuto rozpravu správně považují za velmi významnou pro sovu zemi a požádali o vystoupení, přesto je to rovněž rozprava určená všem Evropanům. Konec konců tvoříme evropské společenství. Jsme potěšeni možnostmi poskytovanými Fondem solidarity a byli bychom rádi, kdyby jeho použití bylo podle možností zacíleno - také italskou vládou a regionálními orgány. Chceme ještě jednou vyjádřit svou soustrast početným obětem a doufáme, že Evropa bude co nejdříve schopna přispět ke zmírnění situace.
<SPEAKER ID="303" NAME="Armando Veneto" AFFILIATION="PPE-DE">
(IT) Pane předsedající, dámy a pánové, chtěl bych jen upozornit na solidární reakci na tragické události přicházející z celé Itálie a rovněž z Evropy. Když se stanou události, jako je tato, umožňuje nám to pozorovat soudržnost dotčené země a Společenství, což může jedině podpořit naději na všeobecnou solidaritu a mír, včetně vnitřního míru, kterým se v Evropě těšíme.
<P>
Musím rovněž uvést, že se musíme rozhodně, otevřeně a naléhavě zabývat osobami odpovědnými za špatné stavební práce, která způsobily, že sousední budovy reagovaly odlišně. A nakonec, odehrává se vedlejší spor o předvídatelnosti zemětřesení; nebudu se do toho pouštět nyní, nicméně stručně uvedu, že studie o radonu naznačují, že se zemětřesení předpovídají podle zvýšeného výskytu tohoto plynu. Proto se domnívám, což platí pro veškerý vědecký výzkum, že by Evropa mohla a měla využít všech svých struktur, aby podpořila další studie tohoto problému, protože z povahy vědy by to mohlo přispět k čistě teoretické možnosti předpovídání podobných ničivých událostí.
<SPEAKER ID="304" NAME="Siim Kallas">
místopředseda Komise. - Pane předsedající, není pochyb, že ve všech členských státech, stejně jako v Komisi, vládne silný pocit solidarity týkající se tohoto hrozného zemětřesení. Existují mechanismy poskytování pomoci a služby Komise jednají rychle. Na všem je třeba úzce spolupracovat s italskými orgány. V loňském roce jsme zažili obrovskou katastrofu způsobenou lesními požáry v Řecku, a před tím lesní požáry v Portugalsku a záplavy v Německu a v České republice. Ve všech těchto případech byla Evropská unie solidární a pomohla, jak mohla. V tomto případě to nebude jiné.
<P>
Nejprve očekáváme vyčíslení rozsahu škod a poté můžeme rozhodnout, jak nejlépe využít Fond solidarity. Samotná Komise nemůže uvolnit finanční prostředky z tohoto fondu; to je možné učinit až na základě žádosti členského státu a vyčíslení rozsahu škod.
<P>
Mnoho poslanců se ptalo na přeprogramování strukturálních fondů a GŘ REGIO o tom jedná. Moje kolegyně Danuta Hübnerová brzy dotčenou oblast navštíví a prodiskutuje konkrétní možnosti. Za účelem pomoci jsme rovněž ve stálém spojení s úřadem pro civilní ochranu v Římě, a také proto, abychom pomohli připravit žádost k Fondu solidarity, takže není pochyb, že Komise dělá vše, co je v jejích silách, aby pomohla obětem této katastrofy.
<P>
Pokud se týká bezpečnostních norem ve stavebnictví - tyto normy existují, ale je otázkou, jak přísně jsou dodržovány v členských státech. Tyto normy bezpochyby existují: existují ve směrnicích a také ve vnitrostátních právních předpisech.
<P>
Náš mechanismus civilní ochrany, jehož jádro tvoří monitorovací a informační střediska fungující 24 hodin denně, bude s členskými státy spolupracovat na prevenci katastrof a také na odstraňování jejich následků.
<P>
Ještě jednou jménem Komise vyjadřuji naši soustrast. Uděláme vše, abychom pomohli lidem v oblasti postižené touto katastrofou.
<SPEAKER ID="305" NAME="Předsedající">
Na závěr této rozpravy bych chtěl za sebe a také jménem předsednictva Evropského parlamentu využít této příležitosti a znovu vyjádřit svou soustrast a sympatie obětem a postiženým rodinám a samozřejmě slíbit veškerou možnou podporu obyvatelům tohoto tak těžce zasaženého regionu.
<P>
Rozprava je ukončena.
