<CHAPTER ID="016">
Praktické aspekty revize nástrojů EU na podporu financování malých a středních podniků v příštím programovém období (rozprava)
<SPEAKER ID="131" NAME="Předsedající">
Dalším bodem je prohlášení Komise k praktickým aspektům revize nástrojů EU na podporu financování malých a středních podniků v příštím programovém období.
<SPEAKER ID="132" NAME="Antonio Tajani" LANGUAGE="IT">
Pane předsedající, vážení poslanci, otázka, která stojí před námi, zní: "Jak Komise zamýšlí pomáhat malým podnikům při hledání finančních prostředků, jež potřebují pro svůj růst?" Ve strategii Evropa 2020 Komise slíbila, že se bude soustředit na růst založený na znalostech a inovacích. Podnikatelé, kteří zakládají nové podniky a realizují nové myšlenky, vytváří nová pracovní místa a způsobují růst. Na základě toho musíme naše úsilí směřovat tak, aby takové podniky mohly disponovat nezbytnými zdroji, samozřejmě včetně finančních prostředků, zejména pak prostředky na inovace. Nikdy vlastně neopomenu zopakovat: není možné dosáhnout růstu, není možné dosáhnout konkurenceschopnosti, pokud nedochází k inovacím.
<P>
Komise v první řadě hodlá klást ve svých návrzích důraz na výzkum a inovace. Jak ukazuje zelená kniha, již Evropská komise přijala minulý týden a která se týká budoucího financování výzkumu a inovací, Komise bude usilovat o zjednodušení řízení těchto programů prostřednictvím využívání koordinovaných nástrojů. Koordinované nástroje tohoto druhu zjednoduší řízení a vztahy s našimi partnery a budou rovněž sloužit jako záruka pro větší transparentnost na trhu. Zjednodušení a pružnost tedy budou klíčovými slovy naší budoucí činnosti, jež bude zaměřena na podněcování růstu a podporu malých a středních podniků (MSP).
<P>
Programy a společné financování musí být skutečně jednoduše dostupné pro všechny evropské podniky a především pak pro ty, které mají potenciál pro růst. Jsem přesvědčen, že aby bylo možné dosáhnout tohoto cíle, programy pro malé a střední podniky musí být nově uspořádány v rámci jednoho společného programu pro růst a konkurenceschopnost, přičemž je třeba zohlednit dosavadní zkušenosti, zejména s ohledem na zajištění určité pružnosti potřebné k reakci na změny na trzích a v našich ekonomikách v průběhu příštího programového období.
<P>
Zadruhé Komise ve svém návrhu hodlá klást důraz na nástroje financování, to znamená, že chce přejít od kultury založené na grantech ke kultuře, která bude více orientovaná na poskytování půjček podnikům. Tento přístup bude samozřejmě nakloněn těm, kdo jsou schopni předložit dobře odůvodněný obchodní plán. Úspěch, který můžeme považovat za výchozí bod, jistě představují záruky a investice do rizikového kapitálu poskytované prostřednictvím rámcového programu pro konkurenceschopnost a inovace (CIP). Tyto nástroje se setkaly s velkým úspěchem. Do této doby jsme pomohli více než 100 000 malých a středních podniků a do konce programu bychom měli pomoci více než 300 000.
<P>
Navíc bych měl zdůraznit, že první generace investic Unie do rizikového kapitálu zahrnuje 98 % kapitálových investic, což je ještě významnější, když uvážíme, že s ani ne 2 % financování jsme dokázali pomoci mnoha malým a středním podnikům k růstu. Dalším významným aspektem je kromě toho skutečnost, že se zde nejedná o byrokratické nástroje. Ve skutečnosti je poskytují banky a fondy rizikového kapitálu. Stručně řečeno není nutné o ně žádat Brusel. Víme, že malé a střední podniky oceňují pružnost těchto nástrojů a skutečnost, že jsou jednoduše dostupné.
<P>
Rád bych také zdůraznil, že Evropská rada před několika dny vyzvala Komisi, aby zavedla plán rizikového kapitálu pro celou EU. Komise to hodlá učinit. Skutečně sdílíme obavy Rady, pokud jde o mezery na trzích rizikového kapitálu. Navíc jsme si velmi dobře vědomi užitečnosti programů zajišťujících úvěry a půjčky, které pomáhají velkému počtu malých podniků. Mohu vás ujistit, že Komise je přesvědčena o tom, že záruky za půjčky jsou nezbytné, a to jak na evropské, tak na regionální úrovni. Komise proto představí ucelený soubor nástrojů, které jsou určeny pro malé a střední podniky. Vyzýváme tedy členské státy, jež jsou v souvislosti s využíváním strukturálních fondů partnery při spolurozhodování, aby se k nám v tomto úkolu připojily. Toto bylo učiněno, pokud jde o budoucí finanční programování.
<P>
Rád bych však objasnil skutečnost, že Komise mezitím nebyla nečinná. Dne 28. října loňského roku jsem zahájil finanční fórum pro malé a střední podniky, jehož cílem je sledovat pokrok ve financování malých a středních podniků, podporovat osvědčené postupy a vybízet k novým řešením. Toto stálé fórum nabízí malým a středním podnikům pravidelnou příležitost setkávat se s úvěrovými institucemi. Situace na trhu a právní rámec, který určuje přístup malých a středních podniků k financování, jsou přešetřovány. Rovněž se vede diskuse o způsobech rozvoje evropského trhu pro mezaninové financování a těší mě, že vám mohu sdělit, že z tohoto hlediska dosahujeme pokroku.
<P>
Na závěr je stejně důležité se znovu zabývat regulačním rámcem. Rád bych zde vyjádřil zvláštní díky mému kolegovi, Michelovi Barnierovi, jehož sdělení "Na cestě k Aktu o jednotném trhu" navrhuje významné iniciativy, které posilují účinnost našich právních předpisů, včetně právních předpisů o jednotném trhu pro rizikový kapitál. Našim společným cílem je ve skutečnosti právě toto: podporovat jednotný trh a zajišťovat nejlepší podmínky pro růst, konkurenceschopnost a podnikání.
<P>
Co se týče kapitálových požadavků pro banky - Basilej III - které rovněž spadají do oblasti působnosti komisaře Barniera, Komise učiní legislativní návrhy v červnu 2011. Návrh Komise bude zahrnovat důkladné hodnocení mikroekonomických a makroekonomických účinků takových opatření, což zajistí, aby naše návrhy byly dobře promyšlené, pokud jde o jejich časový rámec a dopad, a zohlední také situaci v ostatních částech světa.
<P>
Na závěr, rozpočtovému orgánu, Evropskému parlamentu a Radě náleží, aby rozhodly, jak využívat omezené zdroje dostupné na evropské úrovni. V tomto období, kdy jsou finanční prostředky omezené, je jasné, že je stále důležitější vydávat tyto prostředky s větší moudrostí. Jsem přesvědčen, že dané finanční nástroje přispějí k navýšení prostředků Evropské unie a uvolnění soukromých investic.
<P>
Můžete se být jisti, že Komise bude nadále pracovat na tom, aby zajistila, že naše návrhy budou vždy zaměřeny na význam, jaký má rozvoj malých a středních podniků pro budoucnost Evropy, neboť jsme stále přesvědčeni, že během veškeré práce, již je nutné odvést v několika příštích měsících, abychom se konečně vypořádali s krizí, včetně restrukturalizace velkých odvětví, bude nutné brát v potaz roli, již mohou hrát malé a střední podniky. Podle mého názoru jedině tyto podniky budou schopné vytvářet nová pracovní místa, a tedy vyrovnat se se sociálními aspekty finanční krize, jíž čelíme, a samozřejmě budou tvořit důležitý odrazový můstek pro zahájení nové fáze po hospodářské krizi.
<SPEAKER ID="133" NAME="Bendt Bendtsen" LANGUAGE="DA">
Pane předsedající, nejprve bych chtěl poděkovat panu komisaři Tajanimu za jeho prohlášení. Rozhodli jsme se zabývat se dnes touto záležitostí, protože nyní je více než kdy jindy důležité, abychom se zaměřili na poskytování financí malým a středním podnikům v Evropě. Není pochyb, že omezený přístup malých a středních podniků k finančním prostředkům je hlavní překážkou v tvorbě růstu a zakládání nových podniků, a tato situace se během stávající hospodářské krize ještě zhoršila. Nyní je mnohem obtížnější získat odpovídající finanční prostředky od evropských bank. Evropské malé a střední podniky jsou velkou měrou závislé na financování prostřednictvím bank - např. ve srovnání s americkými podniky.
<P>
Navíc začnou být zanedlouho uplatňována pravidla Basilej III; jinými slovy, máme novou směrnici o kapitálových požadavcích, která se bude uplatňovat. Je zde riziko, že to povede k ještě větším obtížím, pokud jde o poskytování rizikového kapitálu našim malým a středním podnikům. Je znepokojivé, že bankovní sektor, který je v oblasti kapitálu a rizika stále citlivější, nyní vyžaduje vyšší zajištění a vyšší rizikové prémie. Obě tyto věci povedou k nedostatečnému financování a ztraceným obchodním příležitostem, což opět nakonec znamená ztráty pracovních míst.
<P>
Evropa se musí stát konkurenceschopnější. Musíme tedy posílit ty nástroje EU, které mohou pomoci zvyšovat investice, inovace a rozvoj malých a středních podniků, a chtěl bych vyzvat k navýšení rozpočtových prostředků určených pro financování inovací a pro nástroje, které již jsou zavedeny. Komise samozřejmě musí zajistit, že v příští generaci programů bude přikládán mnohem větší význam mezaninovému financování a že v rámci opatření na podporu malých a středních podniků, které jsou již zavedeny, jinými slovy se jedná o programy jako rámcový program pro konkurenceschopnost a inovace (CIP), strukturální fondy, sedmý rámcový program pro výzkum atd., bude vytvářena větší soudržnost. Zbývá tedy, abych řekl jen to, že jde o otázku, jíž se bude tato sněmovna v nadcházejících měsících intenzivně věnovat.
<SPEAKER ID="134" NAME="Edit Herczog" LANGUAGE="HU">
Pane předsedající, pane komisaři, také já bych dnes večer ráda mluvila rodným jazykem, aby malé a střední podniky mohly porozumět mým poznámkám. Právní balíček týkající se malých a středních podniků si kdysi stanovil tři hlavní cíle. Prvním bylo pomáhat malým a středním podnikům k větším příjmům prostřednictvím jejich prosazení na evropských trzích a umísťování inovačních výrobků na trh. Druhým bylo snížit náklady omezením byrokracie. Vynikajícím příkladem je směrnice o službách. Naším třetím cílem bylo zjednodušit a usnadnit odvětví malých a středních podniků přístup k finančním nástrojům.
<P>
V Evropské unii vytváří malé a střední podniky třetinu HDP. Jestliže uvažujeme tímto způsobem, odvětví malých a středních podniků přispívá rovněž přibližně z jedné třetiny do evropského rozpočtu. Naopak podíváme-li se na podíl, jaký malé a střední podniky přestavují v rozpočtu Evropské unie, nemůžeme být spokojeni. Vidíme, že do konce roku 2010 přibližně 100 000 malých a středních podniků získalo určitou formu bankovní záruky prostřednictvím rámcového programu pro konkurenceschopnost a inovace (CIP), což je velký počet, ale na 23 milionů podniků je to velmi málo. Tento počet se pravděpodobně zvýší na 200 000 malých a středních podniků, ale i tak je toto číslo nízké ve srovnání s 23 miliony. Dokázali jsme uvolnit rizikový kapitál ve výši 1,3 miliardy, ale pokud to opět srovnám s 23 miliony podniků a jejich ekonomickou hodnotou, je to velmi, velmi málo. Pane komisaři, v Evropské unii musíme úspěšně navrhnout postup, který na jedné straně umožní, aby byly nástroje EIB využívány mnohem jednodušeji a účinněji, než jak je tomu v současnosti. Na druhé straně musíme prosazováním výročních zpráv úspěšně zajistit, aby samotné členské státy podporovaly odvětví malých a středních podniků nejen slovy, ale také činy.
<P>
Prostřednictvím našeho dotazu předloženého jménem pěti politických skupin v dopise, v němž se na vás obracíme, bychom vás rádi požádali, pane komisaři, abyste nezanedbával tuto podnikatelskou sféru, protože právě tato podnikatelská sféra se snaží přežít, jelikož se po balíčcích úsporných opatření dostala do nesmírně složité situace. Právě zde lze prvně očekávat vzestup, pokud jde o růst, a právě zde lze očekávat nárůst zaměstnanosti. V tomto Parlamentu to budeme podporovat.
<SPEAKER ID="135" NAME="Olle Schmidt" LANGUAGE="SV">
Pane předsedající, pane komisaři, Komise má důvody pro to být ambiciózní vzhledem ke skutečnosti, že vy a také my čelíme obrovské výzvě. Máme 20 milionů malých a středních podniků, které dohromady tvoří 99 % všech evropských podniků. Často říkáme, že evropské malé podniky jsou srdcem evropského hospodářství. Je to pravda, ale nesmí to znamenat, že malým podnikům nebude umožněno se zvětšit. Proto potřebujeme nástroje pro financování, které uvedli mí kolegové poslanci a o kterých jste se zmínil i vy, pane Tajani. Mimo jiné bychom měli využívat nástroje pro financování, které jsou již k dispozici, a chtěl bych se zasadit např. o větší využívání strukturálních fondů.
<P>
Jak uvedl pan Bendtsen, problémy, jimž čelí evropské malé a střední podniky se zvětšily. Parlament v rámci finančního trhu vytvořil mnoho pravidel, většina z nich byla nezbytná. Tato pravidla však pro malé podniky zvýšila náklady na úvěry. To bychom si měli uvědomovat a měli bychom být opatrní, když navrhujeme různá pravidla. V každém případě bychom si měli být vědomi, kolik to nakonec bude stát.
<P>
Pan Bendtsen rovněž zmínil basilejská kritéria, jež jsou nám všem dobře známa. Pane komisaři Tajani, hovořil jste o jednoduchosti a pružnosti a domníváte se, že tyto vlastnosti by se měly odrážet v programech a nástrojích EU pro financování. Chcete, abychom se zbavili byrokracie a složitých postupů. Opravdu se ale domníváte, že právě toto si malé podniky a jejich zaměstnanci myslí o činnosti Evropské unie? Nedomnívají se spíše, že vytváříme více byrokracie a složitých postupů? V tomto ohledu se domnívám, že potřebujeme kompletní změnu přístupu.
<P>
Jak jsem řekl, v Evropě máme 20 milionů malých podniků, ale v Evropě máme také více než 20 milionů nezaměstnaných. Víme, že sociální vyloučení a chudoba rostou, a abychom se s tím vypořádali, my a také Komise musíme být schopni jednat odhodlaně, abychom mohli malým a středním podnikům poskytovat nástroje pro financování, protože právě v této oblasti budou v Evropě vytvářena pracovní místa.
<SPEAKER ID="136" NAME="Ryszard Czarnecki" LANGUAGE="PL">
Pane předsedající, hovoříme o hospodářském odvětví, které má naprosto zásadní význam, protože celkově jsou malé a střední podniky ve skutečnosti největším zaměstnavatelem v Evropské unii. Nabízí mnohem více pracovních míst než velké firmy. Malé a střední podniky, které jsou často rodinnými podniky, byly hospodářskou krizí nejvíce zasaženy. Zajdu ještě dále a řeknu, že sociální náklady plynoucí ze ztráty síly v tomto odvětví jsou naprosto zásadní. Největší firmy a největší průmyslová lobby se samozřejmě mohou účinněji prosazovat, ale malé a střední podniky by měly být chráněny, protože ve skutečnosti se jedná o ochranu občanů a daňových poplatníků členských států EU. Mám ještě jednu poznámku - rád bych velmi silně zdůraznil, že členské státy EU by neměly přesouvat odpovědnost za všechno na Evropskou unii jako takovou. Samy by se měly starat o malé a střední podniky, ale do velké míry tak nečiní. Zde souhlasím s tím, co uvedla paní Herczogová.
<SPEAKER ID="137" NAME="Claudio Morganti" LANGUAGE="IT">
Pane předsedající, dámy a pánové, v posledních několika letech, a celosvětová finanční krize v tom rovněž hrála roli, se pro malé a střední podniky v nutných případech stalo více než kdy jindy obtížnější získávat půjčky a mít snadný přístup k úvěrům.
<P>
Nástroje, které Evropská unie doposud využívala v rámci finančního rámce 2007-2013, ukázaly, že v některých oblastech vykazují závažné nedostatky, jedná se např. o nedostatek zdrojů a pokrytí, existenci vážných administrativních překážek, a to nehledě na skutečnost, že jsou rozptýleny do mnoha různých směrů činnosti. V novém finančním rámci se musíme zaměřit na zjednodušení pravidel pro malé a střední podniky - pravidel, které jsou největší překážkou zejména pro menší podniky - a mám na mysli např. zřízení jednotného kontaktního místa pro přístup k evropským finančním prostředkům.
<P>
Bude nezbytné poskytovat pobídky k využívání nových nástrojů financování, které budou usnadňovat přístup k úvěrům, stanovit přesné programy zajišťování úvěrů a půjček a upřednostňovat skutečnou pomoc ve složité počáteční fázi rozvoje, zejména pokud jde o převážně inovační a technologické podniky. Musíme se tedy zvláště snažit, abychom odvětví, které zaměstnává více než 100 milionů lidí a bezpochyby je nejsilnější hnací silou růstu a rozvoje, co nejvíce usnadnili jeho cestu.
<SPEAKER ID="138" NAME="Dimitar Stoyanov" AFFILIATION="NI">
(BG) Pane předsedající, souhlasím s obecným stanoviskem, které jsem vycítil v této sněmovně, pokud jde o malé a střední podniky, a naprosto podporuji, co bylo právě řečeno, jinými slovy, že podniky, které byly nejvíce zasaženy hospodářskou krizí, jsou malé a střední podniky.
<P>
Souhlasím rovněž s panem Czarneckim, který uvedl, že se jedná nejčastěji o malé rodinné podniky, v nichž rodiny vydělávají významnou část svých příjmů. Když je zasažena velká společnost - protože i velké společnosti během této krize utrpěly ránu - utrpí tím pouze její zisky. Když je ale zasažen malý podnik, rodina, která na takovém podniku závisí, ztrácí zásadní zdroj příjmu.
<P>
Z těchto důvodů bych rád řekl, že bychom při provádění změn měli postupovat opatrně, protože jak pravicově, tak levicově orientovaná opatření mohou mít škodlivé účinky na malé a střední podniky podle toho, na co se zaměřují.
<P>
Rád bych uvedl, že pouhé přidělování našich finančních či bankovních záruk nebude dostatečné a že potřebujeme zásadnější legislativní vývoj - chcete-li, větší regulaci bankovního sektoru - abychom zajistili finanční prostředky pro malé podniky a konečně si přestali pokládat otázky související s neexistujícími rovnými podmínkami - protože malé podniky se nikdy nemohou rovnat velkým - ale musíme jim pomáhat, aby byly skutečně konkurenceschopné, když stojí vedle velké společnosti.
<SPEAKER ID="139" NAME="Paul Rübig" AFFILIATION="PPE">
(DE) Pane předsedající, pane komisaři, nejprve bych rád poděkoval panu Bendtsenovi, protože program CIP je jedním z klíčových pilířů podnikání a financování v této oblasti. Programy JEREMIE a JASMINE a stejně tak program Erasmus pro mladé podnikatele jsou mimořádně významné, protože lidem pomáhají poznat trhy. Rád bych poděkoval paní Herczogové za podporu EIB a EIF, tedy Evropského investičního fondu, a za její výzvu k navýšení dostupných finančních prostředků. Chtěl bych však vyzvat pana komisaře Tajaniho, aby zajistil, že cíle pro rok 2020 budou zahrnovat také povinný požadavek 20% kapitálové základny u malých a středních podniků. Totéž již vyžadujeme od bank, takže bychom to měli uplatnit i na malé a střední podniky. Pro obě odvětví je to důležité.
<P>
Navrhuji rovněž, aby daň ze zisku byla ukládána pouze tehdy, když jsou zisky vyvedeny ze společnosti. Jinými slovy, mělo by být možné reinvestovat zisky jakožto vlastní kapitál. Jestliže však podnikatel nebo zaměstnanec vyvede finanční prostředky ze společnosti, pak by měly být zdaněny běžným způsobem.
<P>
Jedním ze závěrečných bodů, které se mi zdají důležité, je možnost využít odpisy až u částek, které přesahují 5 000 EUR. Domníváme se, že nárok na odpisy by měl být umožněn u zisků, které jsou vyšší než 5 000 EUR. Představovalo by to nejlepší základ pro zajištění rovnováhy mezi rizikovým kapitálem a vlastním kapitálem pro řádné financování úvěrů.
<SPEAKER ID="140" NAME="George Sabin Cutaş" AFFILIATION="S&amp;D">
(RO) Pane předsedající, zásada "zelenou malým a středním podnikům", která tvoří základ politik Evropské komise pro podnikání, je důležitá. Nesmíme zapomínat, že dvě třetiny pracovních míst v Evropské unii vytváří malé a střední podniky. V současné krizi však malé a střední podniky mají potíže při přístupu k úvěrům, protože banky je považují za riskantní podniky. Prosazování veřejných programů záruk ve členských státech a zajišťování přístupu k zárukám, které nabízí skupina Evropské investiční banky s cílem zmírnit omezení ve financování, musí být monitorováno.
<P>
Zaznamenali jsme také potíže při poskytování informací o podmínkách udělování finančních prostředků a v některých případech dokonce nedostatečnou administrativní kapacitu požadovanou na místní úrovni pro zprostředkování přístupu k úvěrům.
<P>
Během období let 2014-2020 se Evropská komise musí zaměřit na větší transparentnost ve vztazích mezi finančníky a podniky a na přístup k poradenským službám, které poskytují poradenství o platformách a podmínkách v souvislosti s půjčkami, které jsou dostupné pro malé a střední podniky. Povinností Evropské investiční banky je zároveň prosazovat politiky EU, nabízet technickou pomoc vnitrostátním a místním úřadům, a usnadnit tak podnikatelům přístup k finančním prostředkům.
<SPEAKER ID="141" NAME="Elisabetta Gardini" AFFILIATION="PPE">
(IT) Pane předsedající, pane komisaři, dámy a pánové, je naprosto zásadní posilovat celoevropský závazek týkající se podpory malých a středních podniků, protože jak bylo řečeno, mají rozhodující vliv a roli ve společenské struktuře Unie a jsou skutečnými nositeli hospodářské obnovy. V této souvislosti bych ráda připomněla, že mezi roky 2002 a 2008 na základě silného růstu, který vykázaly v 27 zemích, vytvořily 9 400 000 nových pracovních míst a již v té době představovaly hnací sílu zaměstnanosti. V důsledku krize v současnosti přišly o třetinu pracovních míst, jež byla vytvořena.
<P>
Je proto nezbytné vytvořit zvláštní nástroje, které malým a středním podnikům navrátí jejich schopnost produkovat a vytvářet nová pracovní místa, protože z toho bude mít prospěch celá společnost. Přístup k úvěrům je jistě jednou z klíčových otázek, jednou z těch, kterých si podnikatelé nejvíce cení. V první části roku 2010 byly bankovní úvěry zamítnuty 18 % malých a středních podniků. V předchozích letech dosahoval tento podíl 12 %; tyto údaje pochází z průzkumu, který provedla Evropská centrální banka.
<P>
Právě přístup k úvěrům bude společně s administrativním zjednodušením a přístupem na trhy patřit mezi klíčové priority, jež stanoví iniciativa na podporu malých a středních podniků (Small Business Act), kterou příští týden v Římě představí komisař Tajani a kterou velmi vítáme. Na závěr bych chtěla zmínit, že pocházím z části Itálie - ze severovýchodu - která zažila obrovský rozvoj a značný růst právě kvůli inteligentnímu režimu půjčování, který mohl být doprovázen růstem malých a středních podniků. Následujme tento příklad.
<SPEAKER ID="142" NAME="Zoran Thaler" AFFILIATION="S&amp;D">
(SL) Pane předsedající, rád bych se připojil ke kolegům poslancům, kteří navrhují, aby politici, členské státy a Evropská unie kladli malé a střední podniky do středu svého úsilí o hospodářskou obnovu.
<P>
Devadesát devět procent všech podniků v Evropské unii spadá do této kategorie a tvoří více než 100 milionů pracovních míst. Co tedy malé a střední podniky v Evropské unii znepokojuje? Neopomeňme tuto otázku v dnešní rozpravě.
<P>
Tyto podniky znepokojuje především neplacení faktur, nedostatečná platební kázeň. Podnikům nejsou jejich faktury uhrazeny dříve než po 90 či 120 dnech nebo vlastně nikdy. Finanční a hospodářská krize tento problém velmi zhoršila a malé a střední podniky jsou vůči těmto potížím nejvíce bezmocné.
<P>
V Evropské unii jsme přijali nové právní předpisy. Nyní je tedy načase, aby členské státy zlepšily svoji kázeň, svoji platební kázeň. Tam všechno začíná a pak to postupuje dále.
<P>
Zadruhé jsou tyto společnosti, malé a střední podniky, znepokojeny v souvislosti s finančními prostředky. Mnoho z nich by nemělo žádné finanční problémy, kdyby jim byly placeny faktury. Banky se stáhly do svých ulit a neslouží svému účelu. Proto je hospodářský růst v Evropské unii mnohem menší, než by mohl být. Podporuji opatření Komise, která obhajoval komisař Tajani, a vyzývám Komisi, aby malé a střední podniky umístila do středu svého úsilí. Je načase, abychom společně prováděli doporučení stanovená v iniciativě Small Business Act.
<SPEAKER ID="143" NAME="Seán Kelly" AFFILIATION="PPE">
Pane předsedající, dnešní odpoledne je pro Evropský parlament a Evropskou unii prospěšné, pokud jde o témata, o nichž diskutujeme, protože mají skutečný dopad na reálnou ekonomiku. Diskutovali jsme o směrnici o službách, jednotném patentu a nyní i o nových nástrojích na podporu malých a středních podniků. Bylo řečeno, že malé a střední podniky jsou naprosto zásadní a že kdyby každý malý a stření podnik vytvořil jedno dodatečné pracovní místo, nezaměstnanost v Evropě by zanikla. Pro mnoho z nich by vytvoření jednoho dodatečného pracovního místa nebylo příliš složité zejména tehdy, jestliže získají úvěr, ale faktem je, že nejsou schopné úvěry získat.
<P>
Každý víkend se setkávám s podnikateli, kteří nemohou získat úvěr, zejména pak v mé zemi. Minulý týden jsem se setkal s osobou, která žádala o 4 000 EUR pro malý a střední podnik pro účely hotovostního toku a nemohla ho získat. Situace v mojí zemi je tedy chronická. I přes skutečnost, že ECB přistoupila ke kapitalizaci bank, se situace nezměnila. Rozhodně je nutné se touto záležitostí zabývat. Dosavadní činnost není dostatečná.
<P>
Slýchali jsme heslo, že banky jsou příliš velké na to, aby mohly zkrachovat. Měli bychom ho změnit na heslo, že malé a střední podniky jsou příliš důležité na to, aby mohly zkrachovat. Jestliže jim poskytneme úvěry a podporu, každý z nich jistě vytvoří jedno dodatečné pracovní místo a jedno dodatečné pracovní místo nás vysvobodí z hospodářské recese, v níž se nacházíme. Toto nelze zpochybňovat a dnes večer jistě můžeme prostřednictvím diskuse o nových nástrojích na podporu malých a středních podniků v této otázce urazit dlouhou cestu.
<SPEAKER ID="144" NAME="Elena Băsescu" AFFILIATION="PPE">
(RO) Pane předsedající, poskytování podpory malým a středním podnikům a podnikatelům nabízí způsob, jak překonat finanční krizi. Zajištění přístupu na jednotný trh a lepší provádění iniciativy Small Business Act musí představovat priority jak na vnitrostátní úrovni, tak na úrovni EU. Ráda bych zmínila, že stávající opatření ještě nevedla k překonání potíží, které brání malým a středním podnikům v rozvoji. 23 milionů evropských malých a středních podniků ve skutečnosti očekává pozitivní činnost ze strany Komise.
<P>
Dalším významným aspektem je také rozvoj alternativních zdrojů financování. Musí být přijímány iniciativy s cílem zvýšit přístup na kapitálový trh a vytvářet lepší daňové pobídky pro investory. Zvláštní pozornost je třeba věnovat podpoře rozsáhlého financování pro inovativní společnosti. Rumunská vláda je připravena přijmout program na podporu mladých podnikatelů, aby mohli zakládat a rozvíjet mikropodniky. Jedná se o zvláštní nové opatření v balíčku iniciativ vlády, které jsou určeny na podporu podnikatelského sektoru.
<SPEAKER ID="145" NAME="Zigmantas Balčytis" AFFILIATION="S&amp;D">
(LT) Pane předsedající, financování malých a středních podniků je i nadále zásadním problémem. I přes opatření, která byla přijata, je současná situace v tomto významném odvětví stále kritická.
<P>
Myslím, že jste obeznámeni s analytickou zprávou mezinárodní organizace Bankwatch, která analyzuje přehled úvěrové činnosti Evropské investiční banky ve čtyřech členských státech. Zpráva ukazuje, že úvěry poskytované Evropskou investiční bankou byly doposud přínosné pouze pro samotné banky, jimž bylo uděleno 15 miliard EUR a byla jim stanovena lhůta, aby našly společnosti, které tuto podporu potřebují.
<P>
Panuje zde obava, že ačkoli Evropská investiční banka poskytla finanční prostředky, komerční banky zpřísnily podmínky poskytování bankovních úvěrů malým podnikům a finanční prostředky byly z velké části využity na financování velkých a prosperujících společností.
<P>
Domnívám se, že taková situace ukazuje, že v této oblasti je nutné provádět mnohem přísnější monitorování a kontroly komerčních bank, a Evropská komise v tom musí rovněž hrát větší roli tak, aby tato pomoc nebyla zneužívána.
<SPEAKER ID="146" NAME="Pat the Cope Gallagher" AFFILIATION="ALDE">
Pane předsedající, vítám prohlášení Komise o revizi nástrojů EU na podporu financování malých a středních podniků. Je naprosto jasné, že cena a vlastně i dostupnost úvěrů je nadále jediným velkým problémem, kterému čelí odvětví malých a středních podniků v Evropě a vlastně také v mé zemi, Irsku.
<P>
Mnoho životaschopných podniků stále naráží na potíže s přístupem k dostupnému bankovnímu úvěru. Toto je nepřijatelné. Mohu mluvit pouze za svou zemi, ale zohledním-li podporu, jakou odvětví malých a středních podniků získalo od daňových poplatníků v Irsku, pak je toto odvětví hnací silou růstu hospodářství. Právě soukromý sektor vytváří pracovní místa. Vše, co děláme v Komisi, Parlamentu a Radě, je, že vytváříme ekonomickou atmosféru, která podporuje investice, a musíme tak činit i nadále.
<P>
Těší mě, že pan komisař hovořil o pružnosti a řekl, že přístup ke kapitálu by neměl být byrokratický, ale pouze tak navazuje na prohlášení předsedy Komise v rámci zprávy o stavu Unie. Musíme podrobně monitorovat, co se děje, protože předseda uvedl, že díky evropským společnostem dosáhneme ročních úspor ve výši 38 miliard EUR. Musíme zajistit, abychom pomáhali takovým malým společnostem, protože tyto společnosti napomohou k vytváření pracovních míst a snížení nezaměstnanosti.
<SPEAKER ID="147" NAME="Ilda Figueiredo" AFFILIATION="GUE/NGL">
(PT) Pane předsedající, situace mnoha mikropodniků a malých podniků je v mnoha zemích Evropské unie kritická, jelikož je nejvíce zasáhla hospodářská krize a neoliberální politiky. V Portugalsku desítky tisíc malých rodinných podniků, tedy malých a středních podniků, zastavují svůj provoz v široké škále odvětví - průmyslu, obchodu, službách a zemědělství - což vede k nárůstu nezaměstnanosti a chudoby.
<P>
Problémy spojené s bankovními úvěry, byrokracií a potížemi v přístupu k pomoci EU, jimž čelí zejména tyto mikropodniky a malé podniky, tlumí hospodářský rozvoj velkých oblastí a brání v růstu zaměstnanosti. Aby byla podpora těchto malých a středních podniků účinná, je tudíž nutná naprostá změna politiky v těchto oblastech, , a finanční systém musí být donucen, aby poskytoval dostupné úvěry malým a středním podnikům, a rovněž musí získávat dostatečnou pomoc EU.
<SPEAKER ID="148" NAME="Andreas Mölzer" AFFILIATION="NI">
(DE) Pane předsedající, Evropská unie vždy přehnaně vychvaluje malé a střední podniky jakožto hnací sílu hospodářství a hlavní zdroj zaměstnanosti zejména tehdy, když zaměstnavatelé ihned nepropouští své pracovníky, i když nastala recese. Tytéž podniky jsou zároveň po celá desetiletí přetíženy byrokratickými postupy a rovněž jsou znevýhodněny, pokud jde o dotace poskytované v celé EU. Na papíře se setkáváme s jednou iniciativou pro malé a střední podniky za druhou. V praxi však malé a střední podniky nemají přístup ke kapitálu, je to důsledkem ustanovení dohod Basilej II a nyní Basilej III.
<P>
Pro budoucí přežití malých a středních podniků mají zásadní význam inovace. Inovace však vyžadují také finanční prostředky a výzkum. Je samozřejmě chvályhodné, že se bude malým a středním podnikům v budoucnosti věnovat větší pozornost v rámci nových pravidel EU o zadávání veřejných zakázek a že jim bude usnadněn přístup k financování výzkumu ze strany EU. Faktem ale je, že mnoho malých a středních podniků možná nepřežije dostatečně dlouho, aby se dočkaly uskutečnění těchto dlouho diskutovaných opatření, protože jim v tom zabrání nedostatek finančních prostředků.
<SPEAKER ID="149" NAME="Petru Constantin Luhan" AFFILIATION="PPE">
(RO) Pane předsedající, jak víte, v Rumunsku čelí malé a střední podniky víceméně stejným problémům jako tyto podniky v ostatních členských státech, a to vzhledem k zvláštní a obtížné povaze tohoto období. Jsou zde ale aspekty, které se týkají zlepšení příležitostí malých a středních podniků k získání finanční podpory a které primárně vycházejí z přístupu k technické pomoci zacílené na přístup k finančním nástrojům, zejména těm, jež jsou vyčleněny na posilování kapacity výzkumu a rozvoje.
<P>
Považuji za nezbytné, aby byl posílen přístup ke kvalitním informacím a příslušným službám. Chtěl bych vám připomenout, že během loňského zářijového plenárního zasedání zástupce Evropské komise uvedl, že podle plánů bude v roce 2011 na internetu dostupná on-line vzdělávací platforma zvláště určená pro malé a střední podniky. Cílem je usnadnit malým a středním podnikům přístup k výzkumným a rozvojovým projektům a využívat jejich výsledky, a to prostřednictvím bezplatného odborného vzdělávání na internetu, individuálních informací a zpřístupněním komunikačního fóra. Vzdělávání vedoucích pracovníků malých a středních podniků v oblasti využívání finančních nástrojů může kromě podpory příslušných postupů a omezení byrokracie vést k dosahování lepších výsledků.
<SPEAKER ID="150" NAME="Giovanni Collino" AFFILIATION="PPE">
(IT) Pane předsedající, dámy a pánové, projev pana komisaře Tajaniho byl nanejvýše vítaný. Znovu kladl důraz na faktor, který má primární význam: na to, že malé a střední podniky jsou považovány za osvědčený model produkce, a tudíž za sociální model, protože tvoří základní stavební prvek zaměstnanosti.
<P>
Hospodářská krize, kterou zažíváme, není dočasná, ale strukturální a souvisí se změnami na trzích, jež jsou dalším důsledkem globalizace. Malé a střední podniky představují 99 % celé struktury evropského průmyslu. Návrh usnesení se zaměřuje na některé nevyhnutelné požadavky, konkrétně na lepší informace, snadnější přístup k úvěrům a menší byrokracii a snadnější využívání prostředků přístupu ke zdrojům Evropské unie.
<P>
Jak sám komisař právě potvrdil, je nutné dospět k dalšímu zjednodušení a dosáhnout větší pružnosti a také je třeba mít více prostředků na inovace a výzkum, Evropská komise musí vytvořit nové, jasnější a srozumitelnější pokyny, aby malé a střední podniky mohly mít snadnější přístup k užitečným informacím, a je nutné zaujmout nový postoj k poskytování půjček. V době krize není spravedlivé, aby platily pouze malé a střední podniky, zatímco bankovní systém nadále vydělává a zvětšuje své zisky.
<P>
Je důležité zajistit, aby nový rámec Evropské komise zohledňoval tyto požadavky, aby strategie Evropa 2020 nebyla pouhou prázdnou skořápkou a skutečně obsahovala nástroje vhodné pro dosažení cílů, které sama stanoví.
<SPEAKER ID="151" NAME="Vasilica Viorica Dăncilă" AFFILIATION="S&amp;D">
(RO) Pane předsedající, chtěla bych zdůraznit, že překážky, které brání rozvoji malých a středních podniků, vytváření pracovních míst a inovacím v Evropě, dosud nebyly odstraněny. Proto si myslím, že zvláštní strategie, opatření a akční plány Evropské komise je třeba zdokonalit. Dvacet tři milionů malých a středních podniků čeká na pozitivní opatření v takových oblastech, jako je zadávání veřejných zakázek, vyřešení otázky opožděných plateb, přístup k odbornému vzdělávání, podpora podnikání a zlepšení v otázkách zdanění a financování.
<P>
Poskytování podpory malým a středním podnikům a podnikatelům nabízí způsob, jak překonat krizi. Zlepšení nařízení a přístupu malých a středních podniků na jednotný trh a k financování a stejně tak zajištění lepšího provádění iniciativy Small Business Act musí představovat priority na úrovni členských států i EU.
<SPEAKER ID="152" NAME="Czesław Adam Siekierski" AFFILIATION="PPE">
(PL) Pane předsedající, hlavní podmínkou nezbytnou pro úspěšnou politiku vůči podnikům, včetně malých a středních, je zajištění řádného fungování vnitřního trhu. Volný pohyb zboží znamená, že všechny podniky mají přístup k vyššímu počtu případných zákazníků, ale také musí být připraveny na větší konkurenci. Právní předpisy týkající se jednotného trhu musí být neustále přizpůsobovány, aby bylo všem firmám v Unii zajištěno rovné zacházení. Je zásadní monitorovat tendence členských států k ochraně svého vnitrostátního průmyslu.
<P>
Všichni říkáme, že malé a střední podniky tvoří základ moderních evropských ekonomik, že jsou zásadním faktorem hospodářského růstu, že toto odvětví zaměstnává dvě třetiny všech pracujících v Unii a že vytváří třetinu HDP EU. Mějme na paměti, že složitá situace malých a středních podniků má dopad především na jmění lidí, kteří pro ně pracují, protože se ve velké míře jedná o rodinné firmy. Tyto firmy krachují až v pozdějších fázích, takže se zdá, že většina z nich reaguje na krizi pomalu, ale to neznamená, že krize neměla na jejich hospodářskou situaci vliv.
<P>
Na závěr bych rád řekl, že toto odvětví potřebuje zvláštní podporu, aby se tak povzbudilo zavádění inovativních metod - a tato podpora by měla přicházet z Evropské unie.
<SPEAKER ID="153" NAME="Antonio Tajani" LANGUAGE="IT">
Pane předsedající, dnešní večerní diskuse zdůraznila, jak již vyplývá ze znění návrhu usnesení, dokonalou shodu, která existuje mezi přáním Parlamentu a Komise, pokud jde o umístění reálné ekonomiky do středu hospodářské politiky, aby bylo možné překonat krizi, a pokud jde o zvláštní zaměření na malé a střední podniky, které jsou zdrojem životní síly našeho hospodářství.
<P>
Evropská komise je naprosto odhodlána pokusit se přeměnit politické rozhodnutí na konkrétní kroky a není pouhou náhodou, že jsme díky podpoře Parlamentu a Rady přijali znění směrnice o postupu proti opožděným platbám, která má pro malé a střední podniky zásadní význam. Nyní záleží na nás, abychom naléhali na členské státy, aby urychlily tempo, jakým provádějí tuto směrnici do jejich vnitrostátního právního řádu (mají na to 24 měsíců od tohoto října), i když osobně si přeji, aby členské státy uspíšily provedení směrnice, jež má také přímý dopad na možnost získat nesplacené pohledávky, které pak mohou být použity na inovace. Až směrnice vstoupí v platnost, do oběhu bude uvolněno přibližně 180 miliard EUR.
<P>
To však není dostatečné. Co se týče pomoci pro malé a střední podniky, dne 23. února Komise přijme revidovanou iniciativu Small Business Act, která zahrnuje řadu významných opatření včetně jednotného kontaktního místa pro přístup k financování, což bude jedním z návrhů, který předložíme členským státům. Navíc vyzveme všechny členské státy a všechny místní orgány, aby zvolily zástupce malých a středních podniků tzv. Mistera či Miss malých a středních podniků.
<P>
Dne 16. února budu jmenovat Daniela Calleju jako zástupce generálního ředitele do nové funkce v Evropské komisi. Bude odpovědný za monitorování a ověřování provádění iniciativy Small Business Act a bude vystupovat jako kontaktní osoba pro evropské malé a střední podniky, pokud jde o politiku Komise. Vezměte prosím na vědomí, že ve znění iniciativy Small Business Act, kterou přijmeme 23., jsou všechny členské státy vyzvány, aby učinily totéž, a stejně tak k tomu vyzveme místní komunity, které mají zákonodárné pravomoci.
<P>
Co se týče financování, problém přístupu k nesplaceným dlužným zůstatkům, na který jsme odkazovali již v souvislosti se směrnicí o postupu proti opožděným platbám, a problém přístupu k úvěrům, o něž žádají nebo usilují malé a střední podniky, lze vyřešit jedině úsilím o aktivaci vazeb mezi úvěrovými institucemi a podniky, ale také Evropskou investiční bankou. Proto oceňuji prohlášení těch, kdo souhlasí, že je nutné rozvíjet tyto vztahy a stejně tak odstranit překážky, které v minulosti a zejména v průběhu krize vedly k opoždění výplaty těch slavných 30 miliard EUR určených pro malé a střední podniky a které kvůli potížím v převodu vnitrostátním úvěrovým institucím opozdily jejich přijetí na straně malých a středních podniků.
<P>
Musím říct, že při prvním setkání finančního fóra pro malé a střední podniky byla věnována pozornost právě těmto překážkám, které existují mezi Evropskou investiční bankou a vnitrostátními úvěrovými institucemi. Odborní poradci na tom pracují a při příštím setkání bude předložena řada návrhů, které se mají pokusit usnadnit přístup malých podniků k úvěrům.
<P>
Samozřejmě již pracujeme na zjednodušení konkrétních otázek a následující věc je jedním takovým příkladem. Co se týče nařízení REACH, prováděcí pravidla nařízení, které je poněkud technické, jsem nechal přeložit do všech jazyků Evropské unie. Pro malé a střední podniky je to silný signál, že nemusí zaměstnávat odborníka v oblasti technické angličtiny či v oblasti chemické technologie. Ve skutečnosti jsme prakticky zrušili registrační poplatek: dosáhli jsme 90% snížení, pokud jde o registraci do systému REACH u mikropodniků, a 60% snížení u malých podniků. To jsou některé konkrétní věci, které rovněž souvisí se zjednodušením.
<P>
Testování, které malé a střední podniky čeká v návaznosti na iniciativu Small Business Act, samozřejmě stále přetrvává. Budeme v něm pokračovat a přísně ho uplatňovat. Test konkurenceschopnosti, známý také jako kontrola kvality, který jsme zavedli v rámci balíčku o průmyslové politice a který se týká také konkurenceschopnosti a stávajících právních předpisů, bezpochyby jasně pomůže také malým a středním podnikům. Musím poblahopřát panu Rübigovi a těší mě podpora Parlamentu a jeho výzva k tomu, abychom se zavázali k vyššímu financování v rámci příštího programu CIP II.
<P>
Na závěr vás mohu ujistit o svém odhodlání, poněvadž souhlasím se vším, co bylo řečeno. Jak jsem vždy říkal, když jsem měl příležitost vyjádřit své názory k politice týkající se malých a středních podniků, mohu potvrdit, že za svoji naprostou prioritu budu považovat realizaci toho, aby odstranění byrokratických překážek, přístup k úvěrům a politika na podporu malých a středních podniků byly hlavním programem komisaře pro průmysl a podnikání v několika příštích letech, tedy do konce stávajícího funkčního období Parlamentu. Podpora ze strany Evropského parlamentu pro mě má zásadní význam také proto, že jak jsem již uvedl na začátku své odpovědi, mezi mými a vašimi názory panuje dokonalá shoda.
<SPEAKER ID="154" NAME="Předsedající">
Obdržel jsem jeden návrh usnesení předložený v souladu s čl. 110 odst. 2 jednacího řádu.
<P>
Rozprava je ukončena.
<P>
Hlasování se bude konat v poledne ve středu dne 16. února 2011, .
<P>
Písemná prohlášení (článek 149 jednacího řádu)
<SPEAKER ID="156" NAME="Ioan Enciu" AFFILIATION="S&amp;D">
písemně. - V Evropské unii je všeobecně známo, že malé a střední podniky potřebují lepší a snadnější přístup k finančním prostředkům. Jak se zdůrazňuje ve sdělení Evropa 2020, finanční krize snížila evropský potenciál růstu na polovinu. Lze říci, že dopad na reálnou hospodářskou činnost se v Evropě projevil více kvůli vysoké závislosti malých a středních podniků na bankovních úvěrech. Způsobem, jak by malé a střední podniky mohly překonat tuto krizi, je další podpora a rozvoj kapitálových trhů a malých inovativních podniků. Zřízení finančního fóra pro malé a střední podniky loni v květnu signalizovalo pozitivní krok směrem ke zlepšení finančních vyhlídek malých a středních podniků a jejich budoucí životaschopnosti v Evropě. Myslím, že v roce 2009 využilo úvěrových záruk více než 1,8 milionu malých a středních podniků. Nezapomínejme, že malé a střední podniky jsou základem existence evropského hospodářství. Je zásadní, aby se odpovídající úvěrová činnost bank co nejrychleji vrátila na normální úrovně. Evropa musí přednostně usilovat o vytvoření životaschopného trhu s rizikovým kapitálem.
<SPEAKER ID="155" NAME="Małgorzata Handzlik" LANGUAGE="PL">
V důsledku krize na finančních trzích malé a střední podniky trpí omezeným přístupem k finančním prostředkům. Obzvláště velké potíže při získávání finanční podpory sužují nové začínající podniky a inovativní podniky, jejichž činnost se považuje za riskantní. Hospodářská obnova bude ve velké míře záviset na možnostech rozvoje malých a středních podniků, které konec konců představují 99 % všech podniků. Proto vítám dnešní iniciativu týkající se revize nástrojů EU na podporu financování malých a středních podniků v příštím programovém období. Přístup k novým formám financování by měl být umožněn zejména podnikům, které se věnují inovačním metodám. Myslím si také, že zjednodušení administrativních postupů a stávajících předpisů přispěje k vyšší účinnosti v řízení evropských programů vytvořených s ohledem na malé a střední podniky a rovněž k výrazným úsporám pro samotné malé a střední podniky, které stráví méně času administrativou a více času nad projekty, na nichž pracují.
<SPEAKER ID="157" NAME="Filip Kaczmarek" LANGUAGE="PL">
Jsem velmi potěšen návrhem usnesení a rozpravou o revizi nástrojů EU na podporu financování malých a středních podniků. Podpora malých a středních podniků je významná, protože tyto firmy jsou důležité pro současnou a budoucí Evropu. Malé a střední podniky mají klíčový význam pro zachování naší konkurenceschopnosti, pro překonání krize, pro vytváření nových pracovních míst a zvyšování inovačních schopností v evropském hospodářství. Skutečně musíme podporovat financování malých a středních podniků, ale Evropská unie může a také by měla přijímat další opatření na podporu tohoto odvětví. Mám na mysli nutnost omezit administrativní a byrokratickou zátěž. Malé a střední podniky musí být schopné fungovat bez zábran a jednat rychle. Ve Spojených státech jsou místa, kde založení podniku trvá 10 minut. Jestliže chceme využít podnikatelského potenciálu Evropanů, musíme jim jejich podnikání usnadnit a osvobodit evropský trh od omezení, která znamenají, že v současnosti nevyužíváme všechny příležitosti rozvoje. Malé a střední podniky představují hospodářský model, který je velmi účinný a prospěšný pro sociální rozvoj. Nejchudší a rozvojové země toto odvětví nemají, nebo je v nich velmi slabé. Je to nepřímý důkaz velkého významu tohoto odvětví pro celé hospodářství a kvalitu života v jednotlivých zemích. Děkuji.
<SPEAKER ID="157" NAME="Vilja Savisaar-Toomast" LANGUAGE="ET">
Je dobré vidět, že se Evropská komise zabývá revizí prostředků EU na podporu malých a středních podniků, zejména s ohledem na následující programové období. Je však nutné uvést, že malé a střední podniky potřebovaly dodatečnou pomoc zejména v průběhu posledních dvou a půl let, protože mnoho z nich mělo kvůli recesi problémy s likviditou. Jednoduše řečeno, banky odmítly poskytovat malým a středním podnikům úvěry, nebo tak učinily s mimořádně vysokými úrokovými sazbami, což ještě zhoršilo situaci těchto podniků. Jak v Estonsku, tak v Evropské unii jako celku malé a střední podniky představují 99 % všech podniků a mikropodniky představují 83 % všech podniků v Estonsku a přibližně celkem 92 % všech podniků v EU. Z tohoto důvodu je důležité, aby byly finanční prostředky pro tuto zásadní většinu dostupné, a to zejména během obtížných let krize. Upřímně doufám, že jak Evropská unie, tak malé a střední podniky zakrátko dokáží zajistit růst hospodářství a že budeme lépe připraveni na jakoukoli budoucí krizi. Současnou hospodářskou krizi, které předcházela finanční krize, velmi zesílil pokles likvidity malých a středních podniků, což bylo důsledkem postavení bank v hospodářské krizi. Více než dvě třetiny podnikatelů pracují v malých a středních podnicích a dvě třetiny přidané hodnoty vytváří tyto podniky. Na to se nesmí zapomínat, a musíme se tedy zasadit o blaho těchto podniků.
<SPEAKER ID="157" NAME="Olga Sehnalová" LANGUAGE="CS">
Nástroje podpory malých a středních podniků ze strany EU se musí vyznačovat zejména pružností a co nejmenší byrokracií. Banky jsou stále méně ochotny financovat rizikovější podnikatelské záměry, mezi něž patří i nově založené podniky či inovativní produkty. Přístup k financím tak dnes představuje jednu z největších překážek, se kterými se MSP musí potýkat. Proto je nutné posilovat různé způsoby podpory mikrofinancování podniků a zajistit lepší koordinaci a provázanost jednotlivých již existujících programů. Překážku jejich dostupnosti však představuje i složitost, časová, finanční a neúměrná administrativní náročnost ve srovnání s poskytováním poměrně nízkých finančních částek. Za důležité považuji i zlepšení všeobecné informovanosti o existujících možnostech a nástrojích podpory MSP ze strany EU.
