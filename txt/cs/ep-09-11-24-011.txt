<CHAPTER ID="011">
Udělení absolutoria za rok 2007: souhrnný rozpočet EU, Rada (rozprava)
<SPEAKER ID="356" NAME="Předsedající">
Dalším bodem je druhá zpráva o udělení absolutoria za plnění souhrnného rozpočtu Evropské unie na rozpočtový rok 2007, oddíl II - Rada (C6-0417/2008 - - Výbor pro rozpočtovou kontrolu. Zpravodaj: Søren Bo Søndergaard
<SPEAKER ID="357" NAME="Søren Bo Søndergaard" LANGUAGE="DA">
Děkuji vám, pane předsedající. Před sedmi měsíci, abych byl přesný, tak dne 23. dubna, tato sněmovna velkou většinou hlasů zamítla udělení absolutoria za rozpočet Rady na rok 2007. Proč? Kvůli tomu, že chování Rady vůči Parlamentu a Výboru pro rozpočtovou kontrolu bylo naprosto nepřijatelné. Rada odmítla odpovědět na písemné otázky, které jsme jí položili ohledně jejího rozpočtu, a odmítla se sejít s Výborem pro rozpočtovou kontrolu a zodpovědět otázky. Situace již byla tak trapná, že zástupci Rady neprodleně opustili každé zasedání, na kterém zazněly otázky týkající se rozpočtu Rady.
<P>
Takové jednání však vlastně nebylo žádnou novinkou. Docházelo k němu řadu let. Novinkou bylo to, že Parlament se mu v dubnu postavil. Domnívám se, že v dubnu si většina poslanců položila prostou otázku: Jak mohu jakožto člen Evropského parlamentu nést před svými voliči zodpovědnost za rozpočet Rady, když Rada dokonce neodpovídá ani na otázky, které jí Parlament položí? Domnívám se, že to byla právě tato otázka, která vedla většinu poslanců této sněmovny k tomu, že zamítli udělení absolutoria za rozpočet Rady. Někteří lidé se možná domnívali, že Parlament se stane po červnových volbách shovívavějším, nebo že jeho požadavky na otevřenost a transparentnost je třeba brát spíše jako předvolební tah než výraz skutečné změny postoje. Pokud toto předpokládali, pak byli zklamáni.
<P>
Dokonce i po volbách jsme byli ve Výboru pro rozpočtovou kontrolu jednotní v našem velmi jednoduchém postoji: Chce-li Rada, abychom jí udělili absolutorium za její rozpočet, pak se musí s námi sejít a zodpovědět naše otázky. Na konci září se konečně věci daly do pohybu. Dne 24. září se konala schůzka Rady s předsedou Výboru pro rozpočtovou kontrolu, zpravodaji výboru a koordinátory. Rada zároveň odpověděla na otázky výboru, byť nepřímo, a tyto odpovědi byly zveřejněny na internetových stránkách Rady.
<P>
Dovolte mi říci to jasně: Od Rady to byl chytrý tah, velmi chytrý tah. Proto také může v současnosti Výbor pro rozpočtovou kontrolu Parlamentu doporučit, aby Radě udělil absolutorium za její rozpočet na rok 2007. Dovolte mi však také jasně prohlásit, že doufáme a také požadujeme, aby tento krok vyjadřoval změnu postoje Rady vůči Parlamentu.
<P>
Pokud jde o rozpočet Rady na rok 2008, očekáváme, že se nebude opakovat trapné divadlo jako ohledně roku 2007. Předpokládáme naopak, že začneme od toho bodu, do něhož jsme nakonec dospěli. Jinak řečeno očekáváme, že nám Rada bez zbytečných odkladů písemně odpoví na otázky, které jí za Parlament položily příslušné výbory a zpravodajové. Očekáváme ze strany Rady ochotu sejít se s příslušnými výbory a zodpovědět otázky.
<P>
Aby v této věci nebyly žádné nejasnosti, je to jednoznačně řečeno ve zprávě, o které tu dnes hovoříme a kterou, jak doufám, Parlament zítra přijme - když ne jednomyslně, tak alespoň jasnou většinou. Udělením absolutoria za rozpočet Rady na rok 2007 jsme dali najevo svůj vstřícný postoj. Nyní je řada na Radě.
<SPEAKER ID="358" NAME="Cecilia Malmström" LANGUAGE="SV">
Pane předsedající, vážení poslanci, otázky, kterými se dnes zabýváme, jsou nesmírně důležité. Otevřenost a transparentnost jsou demokratické nástroje, které jsou nám k dispozici. Důvěře občanů napomáhá, mohou-li se hlouběji seznámit s tím, jak co probíhá, a činnostem Unie to prospívá. V tomto ohledu mají Parlament i Rada stejné cíle, a totéž platí všude, pro všechny oblasti a orgány.
<P>
Hovoříme dnes o udělení absolutoria za rok 2007. V této spojitosti bych pochopitelně chtěla obecně podtrhnout důležitost externího auditu a konkrétně důležitost plnění rozpočtu a v souvislosti s tím vyzdvihnout roli Účetního dvora a jeho velmi dobrou práci, která je základem každoročního skládání účtů.
<P>
Co se týče konkrétně této zprávy o udělení absolutoria za rozpočet na rok 2007, chtěla bych vyjádřit svoji spokojenost s tím, že nyní doporučujete, aby bylo Radě uděleno absolutorium. Podíváme-li se blíže na hlavní sporné otázky, zjistíme, že neexistuje důvod pro neudělení absolutoria. Rada se vždy snažila dodržovat pravidla a uplatňovat otevřenost, pokud jde o ekonomické řízení. Tak tomu bude i v budoucnosti. Jsem si vědoma toho, že neúřední setkání delegace z Výboru pro rozpočtovou kontrolu s delegací Rady, jež proběhlo v září, dovolilo vyjasnit řadu otázek a že právě to umožnilo, jak zmínil také pan zpravodaj, udělení absolutoria Radě za rozpočet na rok 2007.
<P>
Z toho je také snadno patrné, jak je i v budoucnosti důležitý dialog mezi oběma orgány. Jsem proto velmi ráda, že jsme našli způsob, jak se v těchto otázkách posunout dále, s tím výsledkem, že udělení absolutoria se stalo možným a těším se, že to potvrdí i zítřejší hlasování.
<SPEAKER ID="359" NAME="Ingeborg Gräßle" LANGUAGE="DE">
Pane předsedající, paní Malmströmová, pane Barrote, stal se zázrak. Poprvé za pět let jsem svědkem toho, že Rada se účastní této rozpravy a ráda bych švédskému předsednictví Rady upřímně poděkovala za tento důležitý signál.
<P>
(Potlesk)
<P>
Srdečně vás vítám na tomto plenárním zasedání, kdy je Rada poprvé zastoupena na rozpravě o udělení absolutoria.
<P>
Platí tedy v tomto případě "Konec dobrý, všechno dobré", jak říkáme v Německu? Ne, zatím nikoliv. Postup udělování absolutoria Radě se zdál jako by bez konce a ukázalo se, že je velmi nutné ho zařadit na pořad interinstitucionálního jednání, který mimochodem musí být rozšířen o předsedu Evropské rady. Na evropské scéně se objevil nový hráč a stávající postup nemůže a nesmí pokračovat dále v současné podobě. Způsob, jakým se musí Parlament doprošovat o informace a o zapojení partnerů do dialogu, když chce dostat odpovědi na své nevyřešené otázky, je nedůstojný parlamentní demokracie. Rada se stylizuje do role absolutistického orgánu prvořadé důležitosti a já jakožto občanka Evropské unie se za to stydím před voliči ve svém volebním okrsku. Postup, se kterým máme zkušenosti, je prostě absurdní a už se nesmí v budoucnu opakovat.
<P>
Chtěla bych ještě jednou poděkovat švédskému předsednictví. Udělali jsme zajímavé počáteční kroky. Poprvé se uskutečnil zmiňovaný rozhovor, nový a dosud nevídaný milník, a skutečnost, že jste tu dnes s námi, je fantastický signál. Předsednictví Rady stejně jako všechny ostatní instituce EU musí požádat Parlament o udělení absolutoria a totéž platí samozřejmě tím spíše pro nového vysokého představitele jakožto hlavu nové služby vnější akce. My, poslanci, nyní musíme dát najevo, že tato věc je pro nás důležitá, a že s ní musíme společně něco udělat. Tato záležitost musí být na každém pořadu jednání a chtěla bych požádat Komisi, aby ji zařadila na pořad jednání.
<P>
Nelíbí se nám, jak rozprava dosud v minulosti probíhala. Skutečnost, že nemáme nic v rukou, vůbec žádný návrh, jak by se mělo postupovat v budoucnosti, nám vadí. Lisabon se nesmí stát synonymem pro neprůhlednou Evropskou unii, v níž parlamentní kontrola byla minimalizována. Máme šanci začít znovu, s posílenou rolí volených zástupců občanů a udělování absolutoria budoucímu předsedovi Evropské rady bude prvním prubířským kamenem.
<SPEAKER ID="360" NAME="Bogusław Liberadzki" LANGUAGE="PL">
Pane předsedající, úvodem bych chtěl vyjádřit poděkování zpravodaji, panu poslanci Søndergaardovi, který svou práci začal za nepříznivých okolností, prokázal velkou trpělivost a také dokázal, že je schopen být ve svých hodnoceních a názorech velmi vyvážený.
<P>
Paní Malmströmová, souhlasím s vámi, že je dobré dodržovat zásady transparentnosti včetně rozpočtové transparentnosti, ale souhlasím i s myšlenkami, které říkají něco dalšího. Dnes jsme svědky zásadního zlomu ve způsobu, jímž fungujeme. V předvečer vstupu Lisabonské smlouvy v platnost Rada jako by uznala, že Parlament je jediným voleným orgánem, protože Parlament pracuje otevřeně. Aby byli Parlament a Rada kompatibilními orgány, měla by také Rada pracovat ve velké míře otevřeně, a to se v této chvíli děje. Překonáváme nechuť Rady ke spolupráci s Parlamentem. Domnívám se, že tomu tak nebude jen v této oblasti naší práce, ale že k tomu dojde i v dalších oblastech naší práce včetně parlamentních výborů.
<P>
Moje politická skupina proto rozhodně podpoří návrh rozhodnutí o udělení absolutoria rozpočtu, jak se bude mít vážená Rada příležitost dnes v rozpravě přesvědčit. Nevracíme se k číslům, nepozastavujeme se nad levým sloupcem ani nad pravým sloupcem ani nad příjmy ani nad výdaji ani nad rozumností řízení. K těmto věcem nemáme žádné závažné výhrady. Jsme však rádi, že se koná tato rozprava a hlavně nás těší způsob, jímž probíhá.
<SPEAKER ID="361" NAME="Luigi de Magistris" LANGUAGE="IT">
Pane předsedající, dámy a pánové, jakožto předseda Výboru pro rozpočtovou kontrolu musím vyslovit uznání velmi důležité práci vykonané výborem, skvělé práci zpravodaje a také politické solidaritě, které jsme byli svědky.
<P>
Bylo to způsobeno tím, že od samého začátku jsme chtěli vyslat naprosto jasný signál: hodláme nesmlouvavě usilovat o zajištění transparentnosti, správnosti a zákonnosti při správě veřejných prostředků, a tedy i v auditu rozpočtů.
<P>
Ve spolupráci s Radou, která nejprve ani nechtěla odpovídat, jsme udělali významný pokrok. Chtěl bych za to osobně blahopřát švédskému předsednictví. Vždy odhodlaně jednalo ve prospěch transparentnosti a správnosti.
<P>
Z tohoto hlediska tedy očekáváme další pokrok, protože je nepochybně naprosto nepřijatelné, aby zvláště po vstupu Lisabonské smlouvy v platnost Parlament neměl k dispozici informace a podrobnosti, které potřebuje k provádění kontroly rozpočtů a veřejných prostředků nejen v zájmu Evropské unie, ale také všech evropských občanů.
<SPEAKER ID="362" NAME="Bart Staes" LANGUAGE="NL">
Nic si nenamlouvejme, bude to obtížný úkol. Jsem potěšen, že je mezi námi úřadující předsedkyně Rady. Tato skutečnost znamená nečekaný pokrok. Je to vůbec poprvé, kdy se předsednictví zúčastnilo takovéto rozpravy a vítám to. Musíme však připustit, že před sebou máme těžký úkol.
<P>
Rada se totiž i nadále schovává za jakousi gentlemanskou dohodu uzavřenou někdy na začátku sedmdesátých let dvacátého století, tedy před čtyřiceti lety, kdy se Parlament a Rada dohodli, že si nebudou vzájemně zasahovat do rozpočtů, nebudou si vzájemně kontrolovat účetnictví a tak jako úctyhodní gentlemani nebudou vzájemně nic komentovat. Jedná se o záležitost minulosti, protože rozpočet Rady se od základu změnil. Před čtyřiceti lety jej netvořilo nic jiného než správní výdaje, zatímco v současnosti přibyly provozní výdaje. Proto se musíme snažit o zásadní změnu.
<P>
Prozatím jsme se dostali z mrtvého bodu. Jsme připraveni udělit absolutorium, ale je nutné postoupit ještě o krok dál. Ostatně problémy ještě nejsou vyřešeny. Naším úkolem je zajistit, že vůči rozpočtu Rady a také vůči našemu vlastnímu rozpočtu Parlamentu se bude uplatňovat transparentnost a demokratická kontrola. Proto souhlasím se všemi - řečníky, zpravodajem, řečníky ze všech politických skupin -, kdo jasně řekli: Podívejte se, toto je varovný signál, příště při udělování absolutoria Radě musíme postoupit o krok dál. Výroční zpráva Účetního dvora obsahuje doporučení v tomto smyslu a opět zmiňuje body týkající se programu SESAME. Paní Malmströmová, vás už se to brzy asi nebude týkat, ale my budeme i nadále prosazovat transparentnost.
<SPEAKER ID="363" NAME="Richard Ashworth">
jménem skupiny ECR. - Pane předsedající, dovolte mi, abych při této příležitosti nejprve vyjádřil uznání panu komisaři Kallasovi za skutečný pokrok, kterého bylo dosaženo při řešení otázek a výhrad vznesených Účetním dvorem. Podle mého názoru tato odcházející Komise dosáhla většího pokroku než ostatního Komise z nedávné doby a děkuji mu za jeho úsilí.
<P>
Obecně se má za to, že přijetí účetních systémů na akruálním základě bylo úspěšným krokem a že jejich zavedení přispělo k výraznému zpřesnění. Chci také vyslovit své uznání pokroku, který byl učiněn v rámci společné zemědělské politiky, a to zvláště se systémem IAC, který přinesl také velký užitek.
<P>
Musím se však zmínit o dvou oblastech, ke kterým mám vážné připomínky. Za prvé Účetní dvůr se ve své výroční zprávě opakovaně kriticky vyslovuje o "správnosti a věrohodnosti uskutečněných operací". S tím souhlasím a rok 2007 se v tom od předcházejících let nijak nezměnil. Jejich závěr nikoho nenechává na pochybách: je ještě zapotřebí udělat velký kus práce.
<P>
Za druhé se chci zmínit o tom, že Účetní dvůr kriticky poukázal na nedostatečnou kontrolu společně řízených programů. Tento Parlament členské státy opakovaně vyzýval, aby přikládaly připomínkám auditora mnohem větší důležitost, a zvláště jsme členské státy žádali, aby plnily podmínky interinstitucionální dohody z roku 2006.
<P>
V zájmu rozpočtové kázně a veřejné odpovědnosti musí nyní Rada prokázat více vůle tyto věci řešit, a z těchto důvodů tedy budeme já i mí kolegové z delegace britských konzervativců hlasovat proti udělení absolutoria za souhrnný rozpočet na rok 2007, a to tak dlouho, dokud nebude ze strany Rady patrný skutečný pokrok.
<SPEAKER ID="364" NAME="Marta Andreasen">
jménem skupiny EFD. - Pane předsedající, jsme zvolení poslanci Evropského parlamentu, ale naši voliči nejsou informováni o tom, co se děje v zákulisí. V dubnu roku 2009 se Výbor pro kontrolu rozpočtu rozhodl odložit udělení absolutoria Radě. I kdyby Účetní dvůr vůči účetnictví nevznesl žádné výhrady, výbor konstatoval, že má dost důvodů postupovat právě takto. Avšak i poté, co se výbor v září sešel se švédským předsednictvím a některé otázky Parlamentu byly písemně zodpovězeny, připravil pan poslanec Søndergaard, zpravodaj pro udělení absolutoria Radě za rok 2007, zprávu, která by i při značné míře dobré vůle neopravňovala udělit absolutorium. Padlo však politické rozhodnutí o udělení absolutoria a nehodící se odstavce byly oslabeny.
<P>
Výbor hodlá doporučit udělení absolutoria na základě nadějných vyhlídek. Kdyby lidé, kteří se nás zdráhali v červnu volit, věděli o následujících skutečnostech: že na základě gentlemanské dohody z roku 1970 existuje vzájemná vůle nerušit stávající stav; že interní auditor Rady nebude zván na Výbor pro rozpočtovou kontrolu, aby si pak Rada nepozvala interního auditora Parlamentu a celá věc neměla nepříjemné následky; a že politicky jmenovaný Účetní dvůr neměl žádné připomínky ke zprávě interního auditora Rady z dubna roku 2008, co by na to asi řekli?
<P>
Ještě v roce 2002, když jsem byla hlavní účetní Evropské komise, napsal tehdejší generální ředitel pro rozpočet v dopise internímu auditorovi Komise, že postup udělování absolutoria je pouze interinstitucionální hra a nic jiného. Budeme se i nadále vyhýbat diskusi o kostlivci ve skříni, protože máme strach, že bychom přišli o privilegia, která jsme získali za léta mlčení? Při hlasování o udělení absolutoria Radě za rok 2007 máme příležitost demaskovat a ukončit toto pokrytectví. Myslím si, že víte, jakou možnost zvolím já, a doufám, že se ke mně přidáte a zamítnete udělení absolutoria Radě.
<SPEAKER ID="365" NAME="Martin Ehrenhauser" AFFILIATION="NI">
(DE) Pane předsedající, evropská bezpečnostní a obranná politika v současnosti bezesporu není lodní flotilou, ale jen bitevní lodí proplouvající mezinárodní politikou. Když každoročně dochází k udělování absolutoria této rozpočtové bitevní lodi Rady, stáváme se svědky jejího nečekaného zmizení někde v Bermudském trojúhelníku a Parlament se zařídí, zdá se, že s radostí, podle hesla: "Co se neobjeví na obrazovce radaru, to prostě neexistuje."
<P>
Letos na jaře náhle vyšly najevo mimorozpočtové účty a Radě nebylo uděleno absolutorium. Pro tento krok byly uváděny čtyři důvody. Prvním důvodem bylo, že Rada odmítla přistoupit na jakoukoliv oficiální, úřední formu schůzky s Parlamentem. Druhým důvodem bylo, že Rada odmítla vypracovat podrobné písemné odpovědi. Třetím důvodem bylo, že Rada nepředložila zprávu o činnosti ani seznam rozpočtových operací. Čtvrtým důvodem bylo, že nebylo možné zjistit, zda jsou výdajové položky v rozpočtu Rady provozními výdaji.
<P>
A najednou o několik měsíců později zjišťujeme, že zítra se z ničeho nic najde vůle udělit Radě absolutorium. Žádný ze zmíněných čtyř důvodů pro zamítnutí udělení absolutoria však nebyl opravdově vysvětlen ani odstraněn. Zástupci Rady stále odmítají přistoupit na jakoukoliv formu úřední schůzky s Parlamentem. Nebyla připravena ani žádná zpráva o činnosti a v rozporu s našimi požadavky nebyly mimorozpočtové účty uzavřeny nebo zrušeny.
<P>
Chtěl bych zpravodaji připomenout, že jeho prvotní zpráva Radě pokládá celkem dvacet dotazů a otázek. Kde tedy na ně najdeme důkladné odpovědi? Můžete mi to říci? Ne, nemůžete. Co nyní děláme místo toho, abychom stupňovali svůj tlak na Radu? Jsou z nás prosebníci a z našich požadavků se stávají prosby, které se objeví v nové zprávě. Všichni, kdo budou hlasovat pro udělení absolutoria Radě, podpoří přesně ten stav, kdy se Parlament vůči Radě nachází v roli pokorného prosebníka.
<SPEAKER ID="366" NAME="Sidonia Elżbieta Jędrzejewska" AFFILIATION="PPE">
(PL) Pane předsedající, podporuji návrh rozhodnutí Evropského parlamentu o udělení absolutoria generálnímu tajemníkovi Rady za plnění rozpočtu na rozpočtový rok 2007. Potěšilo mne, že švédské předsednictví a pan Kallas dokázali, že mají vážný zájem vyřešit tento problém.
<P>
Chtěla bych však upozornit na několik věcí, které stále zůstávají otevřené a do jejichž řešení se musíme během několika příštích let pustit. Komplikovaný a namáhavý průběh udělování absolutoria Radě naznačuje, oč Evropskému parlamentu jde. Evropský parlament chce transparentnost a otevřený, ale také úřední dialog s Radou. Evropský parlament na těchto požadavcích houževnatě a neústupně trvá, ale nikoliv proto, že by se jednalo o výraz jakési zlovolnosti poslanců, tyto požadavky totiž vyjadřují jeho starost o veřejné prostředky a vyjadřují, jak by tomu správně mělo být, jeho starost o transparentní nakládání s penězi daňových poplatníků.
<P>
Chtěla bych zdůraznit, že postup udělování absolutoria Radě rovněž prozrazuje, jak Parlament pohlíží na nové oblasti působnosti Rady a že nechce být vyloučen ze sledování a kontroly výdajů Rady v žádné oblasti její činnosti.
<P>
Podle mého názoru je udělení absolutoria Radě za rok 2007 krokem správným směrem, ale měli bychom také jasně říci, že jsou tu stále jisté záležitosti, které nám nebyly zcela uspokojivě vysvětleny, a měli bychom to Radě i nadále připomínat. Doufám, že se o těchto věcech povede konstruktivní dialog, který přispěje ke zvýšení transparentnosti a otevřenosti, aby bylo možné co nejlépe sledovat nakládání s veřejnými prostředky.
<SPEAKER ID="367" NAME="Jens Geier" AFFILIATION="S&amp;D">
(DE) Pane předsedající, dámy a pánové, chtěl bych rovněž poděkovat panu poslanci Søndergaardovi za jeho úspěšnou práci, díky níž Rada nakonec vyšla vstříc Parlamentu v postupu udělování absolutoria. Rada dlouhou dobu odmítala náležitě odpovědět na otázky Parlamentu a dovolávala se přitom gentlemanské dohody - dohody neoficiálního charakteru, které je ostatně již čtyřicet let. K naprosté absurdnosti situace ještě přispívá to, že úředníci Rady již zjevně po čtyřiceti letech neví, co přesně tato gentlemanská dohoda stanovovala, protože znění, které má k dispozici Evropský parlament, obsahuje přesný opak toho, čeho se Rada při jednáních opakovaně dovolávala.
<P>
První bod gentlemanské dohody stanovoval, že Rada se nebude pokoušet provádět jakékoliv změny výdajů Evropského parlamentu, Třetí bod stanovuje, že oba orgány by měly v rozpočtových otázkách úzce spolupracovat. Rada si to vykládá tak, že ani jeden orgán se nebude plést do rozpočtových činností toho druhého orgánu. Dále se již nebudu zabývat seriózností tohoto způsobu argumentace. Místo toho bych chtěl poděkovat švédskému předsednictví Rady za to, že se začalo věnovat nápravě těchto nedůstojných poměrů.
<P>
Řešením je dodatek k interinstitucionální dohodě, který jasně upraví postup udělování absolutoria Radě Parlamentem, jak požaduje předložený návrh usnesení. Žádám proto sněmovnu, aby tento návrh podpořila.
<SPEAKER ID="368" NAME="Jorgo Chatzimarkakis" AFFILIATION="ALDE">
(DE) Pane předsedající, pane komisaři Kallasi, začnu tím, že vřele vítám skutečnost, že švédské předsednictví Rady je zde přítomno a chtěl bych osobně poděkovat paní Malmströmové, že postupu dodala větší transparentnost. Vše, co řekli kolegové poslanci, je pravda - postup je transparentnější a i když se dnes sama vyjádřila poněkud opatrněji, přesto můžeme konstatovat, že absolutorium udělíme. Čeká nás ještě dlouhá cesta. Žádáme Radu, aby po tomto prvním kroku udělala ještě další kroky, zvláště vezmeme-li v úvahu, že pravomoci Rady v oblasti zahraniční a bezpečností politiky jsou nyní Lisabonskou smlouvou definovány mnohem jasněji. V budoucnosti bude mít tato politika v osobě baronky Ashtonové také svoji konkrétní tvář. Občané však dříve baronku Ashtonovou neznali a ani v budoucnosti evropští daňoví poplatníci nebudou přesně informování o tom, jak velký má rozpočet a jak s ním nakládá. Tento stav musíme změnit. Takový krok je ostatně v době, kdy bojujeme o transparentní a demokratickou Evropu, naprosto nezbytný.
<P>
Chtěl bych poděkovat zpravodaji, panu poslanci Søndergaardovi, že naším jménem, jménem Parlamentu, vyvíjel nátlak a budeme tento nátlak vyvíjet i nadále.
<SPEAKER ID="369" NAME="Ville Itälä" AFFILIATION="PPE">
(FI) Pane předsedající, dámy a pánové, také chci poděkovat zpravodaji, jenž odvedl nesmírně dobrou práci. Když hovoříme o udělení absolutoria za společné fondy na rok 2007, nebavíme se o penězích Rady nebo penězích Komise nebo penězích Parlamentu, ale o penězích daňových poplatníků. Jsou to peníze našich občanů, a ti musí mít právo vědět, za co se utrácejí.
<P>
Občany zastupuje především Parlament a Parlament musí mít právo na to, aby mu byly poskytnuty všechny potřebné informace, o které žádá. Nemůžeme trpět situaci, kdy se jich Parlament musí ve skutečnosti doprošovat. Proto představují otevřenost a transparentnost jediný způsob, jak si mohou orgány EU získat důvěru u lidí.
<P>
Chci se připojit ke chválám kolegů, kteří ocenili obrovský pokrok, jehož bylo v této záležitosti dosaženo, a výtečnou práci, již udělalo švédské předsednictví. Díky ní již nyní můžeme absolutorium udělit. Chtěl bych poděkovat rovněž komisaři Kallasovi za jeho skvělou práci, které se věnoval posledních pět let. Dosáhli jsme v těchto oblastech pokroku. Jedná se o správný krok správným směrem.
<P>
(Potlesk)
<SPEAKER ID="370" NAME="Aldo Patriciello" AFFILIATION="PPE">
(IT) Pane předsedající, dámy a pánové, dne 23. dubna tato sněmovna odložila své rozhodnutí týkající se účtů Rady, protože Rada Parlamentu odmítla předložit výroční zprávu o své činnosti, čímž bránila tomu, aby její výdaje byly prověřeny stejnými metodami, jaké se používají u ostatních institucí.
<P>
Prosazování transparentnosti uvnitř institucí Společenství po nás přímo vyžaduje, abychom vyvíjeli větší úsilí, pokud jde o zvýšení míry informovanosti o využití rozpočtu Společenství a o posílení odpovědnosti evropských institucí a v první řadě Rady vůči veřejnosti.
<P>
Domnívám se, že od chvíle, kdy Parlament odmítnul udělit Radě absolutorium, bylo vyvinuto mnoho konkrétních snah. Zvláště jsme uvítali, že Rada na svých internetových stránkách zveřejnila svoji výroční zprávu o činnosti a že se zvýšila míra transparentnosti v oblasti společné zahraniční a bezpečnostní politiky. Uvítali jsme rovněž schůzku, která se konala v září, na níž došlo ke konstruktivnímu rozhovoru mezi zástupci Rozpočtového výboru a zástupci švédského předsednictví. Snahy, které Rada vyvinula, aby předložila náležité odpovědi na požadavky, jež Parlament vznesl v dubnu, nás rovněž těší.
<P>
Pane předsedající, končím konstatováním, že text, o kterém budeme hlasovat, představuje v dialogu mezi Parlamentem a Radou důležitý krok a dává jasný signál, který si tato sněmovna přála vyslat, aby mohla daňové poplatníky chránit prostřednictvím jasného, transparentního a včasného informování o výdajích Rady.
<SPEAKER ID="371" NAME="Cecilia Malmström" LANGUAGE="SV">
Pane předsedající, děkuji vám za rozpravu o této nesmírně důležité záležitosti. Jsem ráda, že se shodujeme na důležitosti otevřenosti a transparentnosti. Tyto vlastnosti samozřejmě nejsou jen základem pro naši konstruktivní spolupráci, ale umožňují také občanům získat důvěru k evropským institucím. Rada právě tak jako Parlament zde hodlá přijmout svoji zodpovědnost a pokud jde o peníze daňových poplatníků, zaručit co nejvyšší možnou míry transparentnosti. Tyto otázky se díky nové smlouvě, jež vstoupí v platnost již do týdne, stanou ještě důležitějšími.
<P>
Rozsáhlejší diskuse o formě, kterou by mělo mít provádění auditů rozpočtového hospodaření Unie, by měla proběhnout v souvislosti s přezkumem rozpočtových nařízení a každoroční rozpočtové procedury EU, který bude nutné provést kvůli vstupu Lisabonské smlouvy v platnost. Rada se však, pokud jde o její ekonomické řízení, snaží a bude se i nadále snažit řídit pravidly a uplatňovat transparentnost Co se týče Parlamentu, budeme pokračovat v dodržování léty osvědčeného postupu a také příští rok s Parlamentem povedeme rozhovory neúřední formou, jejichž účelem bude vyjasnit případné otázky týkající se plnění rozpočtu. V této souvislosti se těším, že budu s Evropským parlamentem pokračovat v dialogu o otázce udělení absolutoria a jsem přesvědčena, že také příští rok mezi námi proběhne konstruktivní neúřední dialog o zprávě Účetního dvora za rok 2008.
<SPEAKER ID="372" NAME="Søren Bo Søndergaard" LANGUAGE="DA">
Pane předsedající, chtěl bych poděkovat všem, kdo vystoupili v této rozpravě. Zvláště bych se chtěl vyjádřit k tomu, co řekli paní poslankyně Andreasenová a pan poslanec Ehrenhauser, a chtěl bych upozornit, že když jsme začali s tímto jednáním, neexistovala žádná shoda. Když jsme začali s tímto jednáním, Komise nám neodpovídala na otázky, na které jsme požadovali písemné odpovědi. Když jsme začali s tímto jednáním, kdykoliv jsme se snažili klást otázky, Komise opustila zasedání. Takto vypadal výchozí stav.
<P>
Naším dnešním úkolem je rozhodnout, zda jsme pokročili dál, nebo zda se nacházíme stále ve stejné situaci. Otázka nezní, zda jsme dosáhli všeho, čeho jsme chtěli dosáhnout. Souhlasím, že jsme nedosáhli všeho, co jsme chtěli. Jen si přečtěte moji zprávu, nyní je to zpráva výboru, aby vám bylo jasné, že zatím nejsme spokojeni. Doporučoval bych rovněž Radě, aby si zprávu velmi důkladně přečetla, protože obsahuje mnoho důležitých bodů, který by se jí mohly hodit na příští rok.
<P>
Pokročili jsme však přece jen o něco dál. Když se začneme zabývat udělováním absolutoria za rok 2008 - ale je tomu tak dokonce již teď - nebudeme začínat od nepopsaného listu. Budeme vycházet z bodu, do něhož jsme dospěli letos. Proto jsem přesvědčen, že je správné hájit to, čeho jsme dosáhli, hlasováním za udělení absolutoria, a tím pokračovat v tomto zápase - vždyť to vlastně ani není nic jiného. Čas nám ukáže - až budeme vědět, jak se bude situace dále vyvíjet letos, příští rok a přespříští rok -, zda jsme učinili správné rozhodnutí. Rozhodující je, abychom jako výbor a jako Parlament byli schopni stát při sobě a dovést to, čeho jsme se rozhodli dosáhnout, až do konce.
<P>
Rád bych při této příležitosti poděkoval sekretariátu, stínovým zpravodajům a celému výboru včetně jeho předsedy za to, že nám umožnili vystupovat jednotně. Dokážeme-li mezi sebou udržet tuto solidaritu - a to i při udělování absolutoria za rok 2008 -, budeme moci v roce 2008 postoupit zase o kus dál za to, čeho jsme dosáhli v roce 2007. Pak budeme schopni dosáhnout toho, co si všichni přejeme.
<SPEAKER ID="373" NAME="Předsedající">
Rozprava je ukončena. Hlasování se bude konat ve středu 25. listopadu 2009.
<P>
Písemná prohlášení (Článek 149)
<SPEAKER ID="374" NAME="Georgios Stavrakakis" AFFILIATION="S&amp;D">
písemně. - (EL) Pane předsedající, dámy a pánové, také bych chtěl na úvod blahopřát zpravodaji, jenž vykonal výjimečnou práci, bez obalu položil klíčové otázky a trval na tom, že na ně musíme dostat jasné odpovědi, abychom mohli doporučit udělení absolutoria. Blahopřeji také Výboru pro rozpočtovou kontrolu, jenž trval na svém, podporoval zpravodaje a i přes počáteční problémy dokázal přesvědčit Radu, aby nám odpověděla na nejdůležitější otázky. Jak bychom mohli doporučit udělení absolutoria za rozpočet, jak bychom mohli odpovědně tvrdit, že dotyčný rozpočet je v pořádku, když nevíme, o čem ta čísla vypovídají? Toto by bylo naprosto absurdní. Po odpovědích Rady jsme již připraveni doporučit udělení absolutoria, ale současně jsme doplnili důležité připomínky do doprovodného usnesení, které Výbor pro rozpočtovou kontrolu schválil jasnou většinou. Chceme otevřené postupy a máme k nim důvěru, chceme transparentnost a máme k ní důvěru, a chceme mít úplné informace o tom, jak se zachází s penězi evropských daňových poplatníků.
<P>
(Zasedání bylo přerušeno v 19:25 až do začátku doby vyhrazené pro otázky a obnoveno v 19:30.)
