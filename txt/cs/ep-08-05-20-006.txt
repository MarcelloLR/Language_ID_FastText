<CHAPTER ID="006">
Pokrok dosažený v oblasti rovných příležitostí a nediskriminace v EU (rozprava) 
<SPEAKER ID="046" NAME="Předsedající">
Dalším bodem programu je zpráva paní Lynneové jménem Výboru pro zaměstnanost a sociální věci, týkající se pokroku dosaženého v oblasti rovných příležitostí a nediskriminace v EU.
<SPEAKER ID="047" NAME="Elizabeth Lynne">
zpravodajka. - Vážený pane předsedající, chtěla bych poděkovat ostatním skupinám za jejich spolupráci, zejména některým stínovým zpravodajům. Jsem přesvědčena, že díky této spolupráci se nám podařilo vytvořit kvalitní zprávu.
<P>
Předmětem této zprávy je provádění a uplatňování současných směrnic, konkrétně směrnice, kterou se stanoví obecný rámec pro rovné zacházení v zaměstnání a povolání, a směrnice, kterou se zavádí zásada rovného zacházení s osobami bez ohledu na jejich rasu nebo etnický původ. Více jsem se zaměřila na směrnici o zaměstnání, protože rasovou otázku již velmi dobře zpracoval Výbor pro občanské svobody, spravedlnost a vnitřní věci ve zprávě, která byla předložena v loňském roce. Pokud jde o provádění a uplatňování těchto směrnic, situace v rámci Evropské unie je velmi různorodá, zejména v případě směrnice o zaměstnání, přestože problémy se týkají i směrnice, kterou se zavádí zásada rovného zacházení s osobami bez ohledu na jejich rasu nebo etnický původ. Je také možno konstatovat, že občané jsou nedostatečně informováni o možných nápravných opatřeních v případě, že se setkají s projevy diskriminace.
<P>
Komise, členské státy, odbory a také vládní i nevládní subjekty musí dělat vše pro to, aby zvýšily povědomí o právech vyplývajících z těchto směrnic. Členské státy musí poskytnout přiměřené zdroje nezávislým orgánům zaměřeným na podporu rovnosti, přičemž je potřeba, aby členské státy zabezpečily, že rozsah působnosti těchto orgánů se bude vztahovat na všechny formy diskriminace.
<P>
Až příliš často je věcí samotných obětí diskriminace, aby jí čelily, aniž by měly k dispozici podporu ve formě obhajoby nebo prostředky k zahájení soudního řízení. To se musí změnit. Členské státy by měly zajistit, aby byly oběti diskriminace automaticky zabezpečeny a aby jim byla poskytnuta pomoc při soudním řízení. I když vítám statistické údaje o diskriminaci, které již Komise získala, jsem přesvědčena, že potřebujeme více takových údajů a rovněž společný právní předpis týkající se shromažďování údajů.
<P>
Vítám také to, že se Komise zajímá o všechny formy diskriminace, a to je také jeden z důvodů, proč ve své zprávě vyzývám k přijetí komplexních antidiskriminačních právních předpisů. Musíme opustit přístup založený na postupném zavádění opatření. Pokud jde o diskriminaci, není možno, aby byla jedna forma diskriminace důležitější než druhá, nesmí zde tedy existovat hierarchie. Nová směrnice se musí vztahovat na diskriminaci a na přístup ke zboží a službám ve všech oblastech, které nejsou zahrnuty v článku 13 Smlouvy o ES. Měla by se tedy vztahovat na boj proti diskriminaci na základě zdravotního postižení, věku, náboženství nebo přesvědčení a na základě sexuální orientace. Rasová otázka a otázka rovnosti pohlaví jsou již zahrnuty, stejně jako otázka týkající se zaměstnání.
<P>
Je mi líto, že Komise od této problematiky do určité míry ustupuje, přestože se pan komisař Špidla zavázal, že se těmto tématům bude věnovat, a přestože se Komise ve svém pracovním plánu na rok 2008 zavázala, že vypracuje horizontální směrnici, za což chci panu komisaři Špidlovi vyslovit mimořádnou pochvalu. Prosím Komisi, aby nám sdělila, v jaké fázi se nachází vypracování hodnocení vlivu, na co se tato hodnocení vztahují a kdy budou zveřejněna. Jestli tomu dobře rozumím, Komise v současnosti prohlašuje, že je možné, že předloží pouze právní předpisy týkající se diskriminace na základě zdravotního postižení a nic více. To by bylo nepřijatelné, a proto jsme předložili náš pozměňovací návrh.
<P>
Již dlouhá léta vedu kampaň za přijetí právních předpisů podle článku 13 Smlouvy o ES, které by se týkaly boje proti diskriminaci na základě zdravotního postižení a na základě věku, avšak nyní jsem přesvědčena, že nesmíme vynechat nikoho. Lidská práva a boj proti diskriminaci tvoří základ Evropské unie, každý občan EU musí mít právo na rovné zacházení.
<P>
Naléhavě vás žádám, abyste hlasovali pro mou zprávu, a co je ještě důležitější, abyste hlasovali pro komplexní směrnici o zákazu diskriminace, abychom tak představitelům Komise, kteří zaujímají nesouhlasný postoj, i členským státům vyslali jasný signál, že alespoň my, zástupci Evropského parlamentu, jsme odhodláni ukončit diskriminaci jednou provždy a že jsme rovněž odhodláni odsoudit absurdní myšlenku, že je možno tolerovat diskriminaci v jakékoliv oblasti naší společnosti.
<P>
(potlesk)
<SPEAKER ID="049" NAME="Vladimír Špidla">
člen Komise. - (CS) Vážený pane předsedo, vážené dámy poslankyně, vážení páni poslanci, nejprve bych rád poděkoval paní Lynne za její zevrubnou a relevantní zprávu, s jejímž obsahem Komise zcela souhlasí.
<P>
Komise jednoznačně podporuje požadavky na úplnou transpozici směrnic 2000/43/ES a 2000/78/ES. Jak víte, Komise zahájila s některými členskými státy řadu řízení pro porušení práva a nebude se zdráhat využít svých pravomocí k zajištění toho, aby právo Evropského společenství bylo v budoucnosti důsledně dodržováno. Tam, kde doposud uplatňováno není, aby došlo k rychlému a důslednému zlepšení.
<P>
Komise rovněž souhlasí s tím, že je třeba zlepšit monitorování provádění obou směrnic. Proto Komise v současné době pracuje na vytvoření programů, které by diskriminaci zjišťovaly přesněji. To, na čem skutečně záleží, jsou reálné dopady na jednotlivé lidi, nikoliv jenom abstraktní představa o tom, jak možná věci fungují.
<P>
Zpráva rovněž náležitě podtrhuje zásadní roli institucí na podporu rovného zacházení, ty hrají klíčovou úlohu v monitorování, poskytování podpory obětem a zlepšování povědomí o právech. Chtěl bych zdůraznit nezastupitelný význam nevládního sektoru v této oblasti. Komise je pro rozšíření úlohy institucí a úlohy nevládního sektoru tak, aby se zabývala rovněž diskriminací z jiných důvodů, než je jenom etnický původ a pohlaví.
<P>
Jak bylo oznámeno v pracovním programu Komise pro rok 2008, mám v úmyslu předložit návrh vycházející z článku 13 Smlouvy o ES, který by rozšířil současnou ochranu proti diskriminaci i mimo trh práce. To bude součástí širšího programu pro oblast příležitostí, přístupu a solidarity, který má být přijat na konci června.
<P>
Potřeba dalších antidiskriminačních zákonů na úrovni EU je nyní předmětem živých politických diskusí. Řekněme to zcela jasně. Tato diskuse není vedena o tom, zda bojovat proti diskriminaci, ale o tom, jak to udělat co nejúčinněji. Vzhledem k politické citlivosti této otázky a k málo vstřícnému postoji některých členských států je třeba velmi pečlivě připravit půdu.
<P>
Na semináři věnovaném přípravě obnovené sociální agendy, který se konal 29. dubna, jsme se shodli na tom, že musíme prohloubit naše analýzy, než rozhodneme o nejlepším dalším postupu. Ať už se Komise v nadcházejících týdnech rozhodne jakkoliv, bude to rozhodnutí založené na důsledné analýze. Bude brát v úvahu všechny formy diskriminace ve všech jejich aspektech a zohlední zásadu subsidiarity a proporcionality. A co je nejdůležitější, bude mít takovou podobu, která přinese opravdový užitek těm, kteří to potřebují.
<P>
Nakonec bych se rád zmínil o tom, že Komise hodlá předložit sdělení o krocích navazujících na Evropský rok rovných příležitostí, ve kterém stanoví konkrétní opatření pro zlepšení ochrany proti diskriminaci v Evropské unii.
<P>
Spolu s tímto sdělením vyjde i zpráva Komise o tom, jak politiky EU přispívají ke zlepšení postavení Romů.
<SPEAKER ID="050" NAME="Tatjana Ždanoka">
navrhovatelka stanoviska Výboru pro občanské svobody, spravedlnost a vnitřní věci. - Vážený pane předsedající, v prvé řadě bych chtěla jménem Výboru pro občanské svobody, spravedlnost a vnitřní věci i jménem mé politické skupiny poděkovat zpravodajce, paní Lynneové, z Výboru pro zaměstnanost a sociální věci, za výbornou práci, kterou odvedla, a za tuto velmi kvalitní zprávu.
<P>
Diskriminace zůstává bohužel jedním z nejpalčivějších a nejrozšířenějších problémů v oblasti lidských práv v Evropské unii. Co se týká antidiskriminačních směrnic, které jsou již platné, chci zdůraznit, že obsahují jen minimální požadavky. Je ostudné, že značné množství členských států neprovedlo a neuplatnilo ani tyto minimální požadavky. Myslíme si, že Evropská komise by měla vůči těmto členským státům aktivněji využívat řízení o porušení předpisů.
<P>
Každý jednotlivec v Evropské unii si musí být jist tím, že nesmí být vystaven diskriminaci a že má k dispozici účinné právní nástroje k boji proti diskriminaci. Členské státy a Komise by měly aktivně podporovat i zvyšování informovanosti a realizaci školení v oblasti boje proti diskriminaci.
<P>
Jak jsme dnes již měli možnost slyšet, je zde také další problém, který mne znepokojuje ještě více. Je velmi potřebné vytvořit komplexní právní rámec pro boj proti diskriminaci. Pokud jsem dobře pochopila vyjádření pana komisaře, nemůžeme si být jisti tím, zda pracovní plán Komise na rok 2008 dokáže vytvoření takového komplexního právního rámce zabezpečit. Přesto jsme tento pracovní plán velice uvítali, neboť obsahuje závazek vypracovat návrh směrnice uplatňující zásadu rovného zacházení mimo oblasti zaměstnání ze všech důvodů, v jejichž důsledku může docházet k diskriminaci.
<P>
Bylo by pro mne skutečně šokující, kdyby Komise nezahrnula do rámce ochrany všechny důvody, v jejichž důsledku může docházet k diskriminaci, a kdyby některé z nich vynechala. Znamenalo by to totiž, že se dokážeme snadno vzdát svých hodnot a že ihned po skončení Evropského roku rovných příležitostí máme pocit, že nám nic nebrání v nerovném zacházení s Evropany. To nesmíme připustit.
<SPEAKER ID="051" NAME="Edit Bauer">
jménem skupiny PPE-DE . - (HU) Děkuji vám, pane předsedající. Vážený pane předsedající, dámy a pánové, snaha čelit diskriminaci představuje jednu ze základních lidských hodnot, v tom se všichni shodneme. Evropská lidová strana považuje antidiskriminační politiku za mimořádně důležitou. Jsme přesvědčeni o tom, že členské státy mají nespornou a neodvratnou odpovědnost zabezpečit, aby ani jeden občan Evropské unie nebyl vystaven diskriminaci.
<P>
Naše politická skupina si rovněž uvědomuje, že všechny problémy nejsou bohužel řešitelné pomocí právních předpisů. Na to, abychom mohli diskriminaci postupně vymýtit, potřebujeme přiměřenou politickou kulturu a toleranci v každodenním životě, na pracovišti, ve veřejném životě, při komunikaci z vnitrostátní úrovně na úroveň místní. Je rovněž potřeba, aby celá společnost táhla za jeden provaz.
<P>
Z praktických zkušeností vyplývá, že uplatňování evropských směrnic v oblasti diskriminace není jednoduchým úkolem. Polovina členských států nedokázala přiměřeně provést směrnice do svých vnitrostátních právních předpisů, nebo je patřičně neuplatňuje. Skutečnost je taková, že v evropských právních předpisech existuje velký rozdíl mezi článkem 13 Smlouvy o ES a existujícími směrnicemi. Znamená to, že všem "chráněným" skupinám, tj. skupinám, na něž se vztahují ustanovení článku 13, nezaručují evropské právní předpisy rovná práva, pokud jde o přístup ke zboží a službám.
<P>
Evropská lidová strana je však přesvědčena o tom, že uvedený rozdíl nelze překlenout přijetím komplexní směrnice. Zavést takovou směrnici by bylo náročné a navíc by byla neúčinná. Naopak, máme pocit, že je potřeba neprodleně přijmout evropskou směrnici, která by bez uplatňování hierarchického přístupu pomohla odstranit diskriminaci 84 milionů zdravotně postižených osob žijících v Evropě, aby měli tito lidé v celé Evropské unii rovná práva.
<P>
Vzhledem k tomu, že průměrná délka života obyvatelstva se zvyšuje, a také k tomu, že výsledkem chronických onemocnění souvisejících s vysokým věkem je často trvalé poškození zdraví daného člověka, je pravděpodobné, že počet zdravotně postižených osob bude v budoucnosti narůstat. Jsme přesvědčeni, že tento přístup poskytne účinnější, praktičtější pomoc lidem, kteří žijí se zdravotním postižením. Naše skupina by proto podpořila iniciativu Evropské komise zaměřenou na tuto problematiku. Děkuji vám.
<SPEAKER ID="052" NAME="Magda Kósáné Kovács">
jménem skupiny PSE. - (HU) Děkuji vám, pane předsedající. Vynikající zpráva, kterou předkládá paní Lynneová, je založena na odpovědnosti, která vychází ze skutečnosti, že v naší společnosti se vyskytuje negativní diskriminace. Nejen že tento jev z naší dokonalé Evropy nevymizel, ale podle studie Eurobarometr se výskyt diskriminace dokonce zvyšuje. Občané Evropy to cítí. Chtěla bych také říci, že rozšíření Evropské unie vedlo k nárůstu hrozby v podobě nových forem diskriminace, například vůči vícenásobně znevýhodněným osobám. V současnosti je stále násilnější také diskriminace Romů.
<P>
Většina ve Výboru pro zaměstnanost a sociální věci hlasovala pro přijetí horizontální směrnice. Všichni si vzpomínáme na známky nedůvěry, které se v Parlamentu objevily ve vztahu k nově vytvořené Komisi, na nedůvěru, která se, v důsledku nezastíraných postojů jednoho ze jmenovaných členů k otázce diskriminace, změnila v názor většiny. Komise tehdy slíbila, že na základě pravomoci, která jí byla uložena článkem 13 Smlouvy o ES, začne jednat, přičemž zavede právní předpisy zaměřené na boj proti všem formám diskriminace a ustanoví právní základ k řešení případů porušení těchto předpisů.
<P>
Komise musí urychleně posoudit, do jaké míry členské státy provedly stávající právní předpisy Evropské unie. V případě, že k provedení stávajících směrnic nedošlo, je potřeba, aby Komise zahájila jednání o porušení předpisů. Z pohledu Socialistické skupiny v Evropském parlamentu je nepřijatelné, aby byla stanovena nějaká forma hierarchie, ať již ve Smlouvě o ES nebo v zákazech diskriminace, které mají být uvedeny ve změnách a doplňcích k lisabonské smlouvě. Nejsme připraveni odpovědět na otázku, kdo trpí nejvíce, zda jsou to osoby se zdravotním postižením, homosexuálové, nebo lidé ve vyšším věku.
<P>
Podle našeho názoru představuje návrh uvedený ve zprávě paní Lynneové možné zákonné řešení, jinými slovy, očekáváme, že Komise předloží všeobecnou horizontální směrnici, i když to samozřejmě neznamená, že nebude potřeba vypracovat zvláštní ustanovení pro různá odvětví a ostatní případy, naopak, uvedená ustanovení bude nutno vytvořit.
<P>
Jsem přesvědčena o tom, že takový přístup je v souladu rovněž s názory evropských občanů, kteří jsou oběťmi diskriminace, nebo se jimi mohou stát. Velice vám děkuji.
<SPEAKER ID="053" NAME="Bernard Lehideux">
jménem skupiny ALDE. - (FR) Vážený pane předsedající, dámy a pánové. Vážená paní Lynneová, vaše práce a zanícení při přípravě této klíčové dokumentace byly pozoruhodné. V rámci Výboru pro zaměstnanost a sociální věci jsem byl jedním z prvních členů naší skupiny, kteří měli možnost toto vaše oduševnění zažít, srdečně vám děkuji.
<P>
Ochranné právní předpisy fungují pouze za předpokladu, že jsou účinně uplatňovány. Proto, vážená paní Lynneová, chápu vaše znepokojení vyplývající ze skutečnosti, že v některých členských státech dochází k nedostatečnému vykonávání směrnic týkajících se zákazu diskriminace. Takový stav je nepřijatelný, a proto by měla Komise přijmout v této věci důrazná, dobře promyšlená opatření. V této oblasti nelze tolerovat žádnou shovívavost.
<P>
Ochranné právní předpisy mají cenu pouze v případě, že je mohou skutečně používat ti, jimž jsou určeny. Proto jsem stejně jako vy přesvědčen o tom, že musíme zajistit, aby měly oběti diskriminace přístup k informacím a k prostředkům na svou obranu. Za to jsou odpovědny členské státy a ani v této oblasti bychom nedbalost neměli připustit.
<P>
Vaše zpráva však představuje klíčový krok zejména proto, že prosazuje myšlenku, že v otázce diskriminace je potřeba zvolit komplexní přístup. Bezvýhradně podporuji váš požadavek, aby byla vypracována komplexní směrnice pro boj proti všem formám diskriminace. Stejně jako vy jsem i já přesvědčen, že je potřeba zvolit jednotný přístup zohledňující všechny důvody, na základě nichž dochází k diskriminaci. Článek 13 Smlouvy o ES nelze vykládat jako výzvu k nečinnosti nebo k nekoordinovanému jednání, naopak, článek 13 nás vyzývá k tomu, abychom jednali.
<P>
Vážený pane komisaři, dámy a pánové, zanechte svých obav a teoretických diskusí. Zdravý rozum nám říká, že vypracování komplexní směrnice je prostě nevyhnutelné. Tento názor zastává převážná většina z nás, a proto vás, vážený pane komisaři, žádáme, abyste náš názor vyslechl.
<SPEAKER ID="054" NAME="Jean Lambert">
jménem skupiny Verts/ALE. - Vážený pane předsedající, i my vítáme zprávu paní Lynneové a v plné míře podporujeme závazek vytvořit komplexní směrnici. Vnímáme jej jako součást kulturního posunu, o němž hovořila paní Bauerová. Zřetelně však vidíme, že se z toho Komise snaží vyvléci, a proto ji naléhavě žádáme, aby byla skutečně statečná a aby tuto vůdčí úlohu opravdu převzala.
<P>
Myslíme si, že je důležité přijmout komplexní právní předpisy. Jejich prostřednictvím by bylo například možné odstranit některé právní mezery zneužívané rasisty a xenofobními lidmi, kteří se snaží využít náboženské diskriminace k zastření svých rasistických postojů.
<P>
Je důležité, abychom odstranili některé svévolně vzniklé hranice, týkající se například zdravotních prohlídek a zdravotní péče, které jsou stanoveny na základě věku, nikoliv na základě skutečného stavu.
<P>
Mohu paní zpravodajku zcela podpořit v jejím úsilí o proaktivní přístup, pokud jde o seznamování lidí s jejich právy a o zabezpečování jejich přístupu k těmto právům. Tohoto cíle lze dosáhnout prostřednictvím účinné právní pomoci a prostřednictvím silných nezávislých orgánů.
<P>
Proto tuto zprávu vítáme a podporujeme ji v její současné podobě.
<SPEAKER ID="055" NAME="Jan Tadeusz Masiel" LANGUAGE="PL">
Vážený pane předsedající, blahopřeji paní Lynneové k velmi praktické zprávě o této významné problematice. Trochu mne však zaskočil způsob vyjadřování, který je v této zprávě používán, protože mi připomíná totalitní způsob vyjadřování. Kdybych nevěděl, že paní zpravodajka je členkou skupiny Aliance liberálů a demokratů pro Evropu, myslel bych si, že tuto zprávu připravil někdo z komunistického tábora. Podle mého názoru je velmi nebezpečné zacházet do podrobností, jako je tomu i v tomto případě, a vyjmenovávat, jaké druhy diskriminace by neměly být povoleny a jak bychom se měli chovat. Diskriminace by prostě existovat neměla. Lidstvo shrnulo všechny své příkazy a zákazy do Desatera Božích přikázání, která jsou stručná: nezabiješ, nesesmilníš. Proto bychom měli prostě říci "nedopustíš se diskriminace" a zbytek ponechat na citlivosti a pravomoci lidských skupin a členských států. Přesto považuji tuto zprávu za přijatelnou za předpokladu, že bude přijat pozměňovací návrh č. 7, který předkládá skupina Evropské lidové strany (křesťanských demokratů) a evropských demokratů.
<SPEAKER ID="056" NAME="Bairbre de Brún">
, jménem skupiny GUE/NGL. - Vážený pane předsedající, zpráva paní Lynneové poukazuje na to, že je potřeba vypracovat komplexní legislativní rámec, který bude předcházet diskriminaci mimo zaměstnání a který se bude vztahovat na širokou škálu oblastí.
<P>
Každého dne dochází v Evropské unii k diskriminaci milionů lidí, osob ve vyšším věku i dalších sociálních skupin, při jejich snaze o zajištění přístupu ke zdravotní péči, vzdělání a k dopravním službám, nebo když si chtějí uzavřít pojištění či žádají o poskytnutí úvěru.
<P>
Tytéž sociální skupiny měly před zavedením přísnějších právních předpisů na evropské úrovni problém se získáním zaměstnání. Účinné právní předpisy na úrovni Evropské unie však postoj zaměstnavatelů změnily. Právě evropská směrnice přinutila členské státy, aby se pokusily odstranit diskriminaci v oblasti zaměstnávání, přestože i v této oblasti je nutno vykonat ještě mnoho práce. Je potřeba, aby byly na evropské úrovni zavedeny komplexní právní předpisy s cílem posílit práva obyvatel v oblasti zboží a služeb.
<P>
Ráda bych pochválila paní zpravodajku za vypracování této zprávy. Dovolte mi, abych vás, vážení kolegové poslanci, požádala, abyste hlasovali proti pozměňovacím návrhům, které oslabují ochranu lidských práv.
<SPEAKER ID="057" NAME="Philip Bushill-Matthews" AFFILIATION="PPE-DE">
Vážený pane předsedající, již devět let jsem členem Výboru pro zaměstnanost a sociální věci společně s mou váženou kolegyní, poslankyní ze Spojeného království za volební obvod West Midlands, paní Lynneovou, která je zpravodajkou pro tuto rozpravu.
<P>
Téměř bez výjimky jsme se vždy shodli ve všech otázkách, aniž bychom museli jednat o kompromisních pozměňovacích návrzích, protože naše názory byly velmi podobné.
<P>
Zdá se však, že výjimka potvrzuje pravidlo, a ke svému velikému překvapení musím konstatovat, že předložená zpráva představuje právě takovouto výjimku. Upřímně řečeno, považujeme za velmi smutné, že politická póza v tomto případě brání tomu, abychom se zaměřili na skutečné řešení problému.
<P>
Než se někteří představitelé levice uchýlí ke svým tradičním zkreslujícím vyjádřením, dovolte mi, abych přímo prohlásil, že my, představitelé politického pravého středu, odsuzujeme diskriminaci ve všech jejích formách. Všichni představitelé politického pravého středu hledají praktické způsoby, jak diskriminaci odstranit, proto bychom v zásadě podpořili zvláštní směrnici, jejímž cílem má být pomoc zdravotně postiženým osobám a o níž v současné době Komise uvažuje.
<P>
Chceme však jasně prohlásit, že "komplexní a obšírná" směrnice Evropské unie proti diskriminaci, která v podstatě představuje otevřenou výzvu adresovanou Komisi, aby vypracovala další "univerzální" právní předpisy EU v této velmi citlivé oblasti, bude málo účinná, pokud jde o řešení současných obtíží, a dokonce může být i kontraproduktivní. Předložili jsme vlastní pozměňovací návrhy, abychom tento bod zdůraznili.
<P>
Je sice pravda, že některé stránky diskriminace představují v současnosti stále problém, podle našeho názoru je však nesmyslné předpokládat, že obecnější právní předpisy Evropské unie přinesou nějaké řešení. Ukazuje se, že současné právní předpisy Evropské unie, týkající se diskriminace, je i nadále náročné zavést do praxe. V prvé řadě je potřeba lépe uplatňovat současné právní předpisy a lépe porozumět problémům vyplývajícícm z jejich uplatňování, a až potom se můžeme rozhodnout pro vypracování dalších směrnic Evropské unie.
<P>
Jistá organizace ze Spojeného království to během minulého týdne popsala jasně a stručně: většinu projevů diskriminace se nepodaří vyřešit dalšími právními předpisy. Bylo by mnohem rozumnější věnovat se organizaci akcí, na nichž dochází ke spojení více kultur nebo více náboženských vyznání, protože na těchto akcích dochází ke změnám vnímání. S tím souhlasíme.
<P>
Chci poděkovat panu komisaři za jeho obsažná úvodní vyjádření. Dovolte mi říci, že se těším na řádnou odpověď Komise.
<SPEAKER ID="058" NAME="Stephen Hughes" AFFILIATION="PSE">
Vážený pane předsedající, myslím si, že kritika ze strany pana Philipa Bushill-Matthewse poukazuje na to, jak vynikající je ve skutečnosti zpráva paní Lynneové. Myslím si, že bychom jí měli blahopřát. Podařilo se jí poukázat na nízkou úroveň uplatňování a provádění dvou směrnic, které byly přijaty ještě v roce 2000 a které se týkají rizik a diskriminace v zaměstnání.
<P>
Tehdy jste však vy, vážený pane komisaři, společně s Výborem pro zaměstnanost a sociální věci uznal, že diskriminace nekončí při odchodu z kanceláře nebo továrny. V té době jsme přiznali, že je potřeba jednat v širším spektru a že je potřeba zavést horizontální směrnici pro boj proti všem formám diskriminace v celé společnosti. Vážený pane komisaři, veřejně jste prohlásil, že tuto myšlenku podporujete. Váš předseda, pan předseda Barroso, se veřejně zavázal k tomu, že takováto horizontální směrnice bude vypracována.
<P>
Znepokojila nás proto prohlášení, že se Komise rozhodla couvnout a že uvažuje o tom, že se možná zaměří pouze na zdravotní postižení. Podle mých informací Komise v současnosti uvažuje nad jednou z následujících tří možností: zaprvé, horizontální směrnice, která stále přichází v úvahu, zadruhé, zvláštní směrnice o zdravotním postižení, nebo zatřetí, směrnice o zdravotním postižení a o další jiné formě diskriminace.
<P>
Pokud jde o poslední, třetí možnost, zdá se mi zcela nelogická. Vážený pane komisaři, v současnosti potřebujeme silného obhájce uvedené horizontální směrnice, k jejímuž vypracování jste se zavázali. Jak uvedla paní Elizabeth Lynneová, pokud jde o různé formy diskriminace, v Evropské unii nesmí být jedna forma upřednostňována před druhou, v této oblasti tedy nesmí existovat hierarchie. Všichni občané Evropské unie jsou si rovni a musí se k nim tak i přistupovat. Nesmíme tolerovat žádné projevy jakékoliv formy diskriminace vůči kterékoliv skupině našeho Společenství.
<P>
Slyšel jsem, jak již někdo z vás uvedl i na setkání, které se konalo v minulém týdnu v Bruselu, a i vy, pane komisaři, jste to dnes naznačil, a pan Philip Bushill-Matthews to vyslovil teprve před malou chvílí, a sice, že bychom neměli jednat proto, že proti několika členským státům bylo zahájeno řízení za nedodržení uvedených směrnic. Naše argumentace by se tímto směrem ubírat neměla. Nesmíme členským státům umožnit, aby nás donutily ubírat se rychlostí nejpomalejšího z nich z hlediska zavádění a následného prosazování směrnic. Vy, pane komisaři, máte právo iniciativy. Je potřeba, abyste toho práva využil. Musíme jednat důsledně. I vy musíte být důsledný, abyste dosáhl úplného dodržování právních předpisů v této oblasti a abyste zabránil členským státům ve spolčování, což by vedlo k tomu, že bychom se rozvíjeli rychlostí toho nejpomalejšího z nich.
<P>
Je také potřeba, abychom se jasně zaměřili na nápravné prostředky a na prosazování právních předpisů. Musíme zavést silné nápravné prostředky, abychom se ujistili, že členské státy budou v plné míře dodržovat uvedené směrnice, na nichž jsme se dohodli již v roce 2000. Zprávu paní Elizabeth Lynneové schvaluji v plném rozsahu.
<SPEAKER ID="059" NAME="Předsedající">
Dovolte mi udělat krátkou přestávku, abych jménem nás všech zde v Parlamentu, přivítal různé skupiny návštěvníků, které jsou v galerii. A nyní již pokračujme v rozpravě.
<SPEAKER ID="060" NAME="Sophia in 't Veld Veld" AFFILIATION="ALDE">
Vážený pane předsedající, v roce 2004 dal Evropský parlament Komisi zelenou pouze na základě slavnostního příslibu, že bude hájit základní práva. Pokud však jde o rovnost, zatím jsme se dočkali jen falešných slibů, což rozhodně nestačí. Je potřeba, abychom občanům Evropské unie dali k dispozici právní nástroje, jimiž budou moci bránit svá práva u soudu. Evropská komise se nyní zoufale snaží najít výmluvy, proč nezavést obecný zákaz diskriminace, například tvrdí, že je potřeba tuto oblast blíže prozkoumat, jako kdybychom všichni již nyní nevěděli, že k diskriminaci dochází všude kolem nás, nebo že v Radě v této otázce nepanuje shoda, přestože tento problém nikdy v minulosti neodradil Evropskou komisi od toho, aby se snažila prosadit své návrhy v jiných oblastech, například v oblasti energetické politiky. A nezapomínejme na to, že diskriminace je již na základě smluv zakázána, avšak pokud nebudeme přijímat zákony my, udělají to za nás soudy. Proto očekávám, že se Evropská komise ujme své odpovědnosti a postaví se za práva evropských občanů, protože nepodaří-li se zavést horizontální směrnici, ať je příčinou neúspěchu Rada a nikoliv Komise.
<P>
(potlesk)
<SPEAKER ID="061" NAME="Elisabeth Schroedter" AFFILIATION="Verts/ALE">
(DE) Vážený pane předsedající, dámy a pánové, paní in 't Veldová to řekla jasně a mně zbývá pouze znovu zdůraznit to, že je potřeba přijmout rámcovou směrnici s cílem zabezpečit rovnou ochranu všech osob proti diskriminaci. Je nepřijatelné, aby například homosexuálové nebo lidé ve vyšším věku měli méně lidských práv než lidé pocházející z přistěhovaleckého prostředí. Je skutečně naléhavé, abychom tuto nerovnováhu odstranili.
<P>
Kromě toho mohu pouze připomenout to, že zavedení této směrnice nám přislíbil osobně pan předseda Barroso, když se snažil dosáhnout toho, aby Parlament jeho Komisi schválil. Jako Němka musím prohlásit, že považuji jednání německé vlády za cynické. V Německu existuje zákon, který přisuzuje stejnou ochranu všem hodnotám, ale naše vláda zde, na evropské úrovni, vede kampaň proti rámcové směrnici, přičemž k tomuto jednání nemá žádný přijatelný důvod. Podle mého názoru nejde o nic jiného než o populismus na úkor lidských práv.
<SPEAKER ID="062" NAME="Ria Oomen-Ruijten" AFFILIATION="PPE-DE">
(NL) Vážený pane předsedající, boj proti diskriminaci, ať již na základě náboženství, pohlaví nebo zdravotního postižení, tvoří jeden z pilířů, o nějž se opírá vědomí evropské sounáležitosti. Tato politika je zakotvena ve všech našich smlouvách a právních předpisech.
<P>
Pokud jde o boj proti přímé a nepřímé diskriminaci na základě pohlaví, tato politika se v Evropské unii ukázala jako maximálně úspěšná. Nyní je možno zhodnotit situaci i to, jak byla ovlivněna směrnicemi a smlouvami, a poté stanovit, že i přesto, že máme nejkomplexnější legislativní proces na světě, politika nefunguje tak, jak by měla.
<P>
Potom si můžeme zvolit jednu ze dvou možností. Možnost, kterou si zvolila opozice, je zavést novou širokospektrální strategii a tímto způsobem vyřešit problémy. Myslím si, že takto to není možné. Důkazem jsou právní předpisy z roku 2000, na jejichž základě byla proti desíti členským státům včetně Nizozemska zahájena řízení o porušení právních předpisů vzhledem k tomu, že v jejich právních předpisech o rovném zacházení nebylo dostatečně jasně stanoveno, jak určitá ustanovení fungují. Proto ani nové širokospektrální právní předpisy nebudou účinné, protože to opět budou jen slova, nikoliv činy.
<P>
Proto bychom se měli stále více zaměřovat na mentalitu, na akční programy a na odstraňování diskriminace, dokonce i té nepřímé. Musíme se postarat o to, aby se zlepšilo vykonávání právních předpisů, a pak budeme také muset najít řešení problémů, které lze jasně vymezit, tj. problémů týkajících se osob se zdravotním postižením.
<P>
V plné míře tedy souhlasím s vyjádřením paní Bauerové a mnohých dalších poslanců z naší skupiny a doufám, že se náš vynikající legislativní rámec nyní již skutečně zavede do praxe. Velice vám děkuji.
<SPEAKER ID="063" NAME="Lissy Gröner" AFFILIATION="PSE">
(DE) Vážený pane předsedající, dámy a pánové, chtěla bych paní Lynneové poděkovat za zprávu, která přichází v pravý čas. Členům skupiny Evropské lidové strany (křesťanských demokratů) a Evropských demokratů bych chtěla říci, že otázka diskriminace žen z hlediska výše jejich mzdy tvoří součást Smlouvy již čtyřicet let, ale přitom se v podstatě nic nezměnilo. Pokud se vy, členové skupiny PPE-DE, chcete i nadále přidržovat svého rozhodnutí odmítnout horizontální směrnici, je mi naprosto jasné, že vaše hodnoty a zásady se týkají jen krásných slov a oslav v Evropské unii. Ve skutečnosti vám o rovné zacházení vůbec nejde! Tolerujete například i diskriminaci homosexuálů. Chcete, aby takto vypadala naše politická kultura. S tím tedy nesouhlasím!
<P>
Rovné příležitosti zahrnují veškerá kritéria článku 13 Smlouvy o ES, v konečném důsledku je nutno začlenit do nich i vícenásobnou diskriminaci. Antidiskriminační politika může být důvěryhodná jedině v případě, že sama není příčinou další diskriminace. V Evropské unii jsme svědky velikého množství řízení a opatření. Je to však pouze propaganda, která ma za cíl zabránit zavedení určitých minimálních právních předpisů. Členské státy, které se v tomto procesu zastavily, si budou muset pospíšit. Řízení o porušení předpisů byla zahájena i proti mé vlasti, Německu.
<P>
Vyzývám Komisi, každého jednoho z jejích členů, aby jasně prohlásili, že podporují vytvoření jasné horizontální směrnice a že nesouhlasí s hierarchickým uspořádáním lidských práv v Evropské unii. Naši politiku EU musíme vykonávat v souladu se Smlouvou. Článek 13 je součástí této Smlouvy, a proto musí obsahovat všechny tyto oblasti tak, jak je to uvedeno ve zprávě paní Lynneové.
<SPEAKER ID="064" NAME="Marco Cappato" AFFILIATION="ALDE">
(IT) Vážený pane předsedající, dámy a pánové, děkuji paní Lynneové za odvedenou práci. Parlament má v úmyslu znovu vyzvat Komisi k vypracování horizontální směrnice. Pane komisaři Špidlo, bude to již podeváté. Vzhledem k tomu, že Parlament již devětkrát požádal o tutéž věc, očekávali bychom, že vyjádření Komise budou v této jednací síni jasnější jednak proto, že jde o otázku, k jejíž realizaci se zavázal pan předseda Barroso, a jednak proto, že důvěrujeme procesu hodnocení vlivu, který právě probíhá.
<P>
Mám-li být upřímný, tato myšlenka postavit se proti horizontální směrnici, kterou zastávají někteří poslanci ze skupiny Evropské lidové strany (křesťanských demokratů) a Evropských demokratů, je nepochopitelná. V minulosti byla levice oprávněně kritizována za to, že chtěla rozdělit společnost na korporace a korporativní zastoupení. Zdá se však, že vám v tomto případě jde o totéž: zdravotně postižené osoby ano, protože je to politicky korektnější, jiné formy diskriminace ne, v této oblasti raději ještě počkejme.
<P>
Paní Oomenová-Ruijtenová zde není, ale i levice někdy ráda říká, že ke změně postojů potřebujeme více než jen zákony. V tomto případě slyšíme takováto vyjádření od poslanců za skupinu PPE-DE. Mluvme o individuálních právech a o tom, jak bychom neměli proti sobě stavět jednu korporaci, jednu menšinu proti jiné, ale že je potřeba zajistit zákaz diskriminace pro všechny občany. Takovýto přístup je smysluplný, a o to vás žádáme. Upřímně řečeno, nepotřebujeme opatření, která budou nakloněna více jedné či druhé kategorii. Občané Evropské unie to nepotřebují.
<SPEAKER ID="065" NAME="Anja Weisgerber" AFFILIATION="PPE-DE">
(DE) Vážený pane předsedající, dámy a pánové, všichni se shodneme v jedné věci: odmítáme všechny formy diskriminace. Chci, aby to bylo jasné již od počátku. Existují však různé přístupy k tomu, jak tohoto cíle dosáhnout. Podle mého názoru, v konečném důsledku nelze na evropské úrovni zajistit lepší ochranu proti diskriminaci než na úrovni vnitrostátní. I v této oblasti se od nás očekává, že budeme dodržovat zásadu subsidiarity. Antidiskriminační nařízení EU v současnosti upravují mnoho oblastí života. V posledních letech byly přijaty čtyři antidiskriminační směrnice: směrnice, kterou se zavádí zásada rovného zacházení s osobami bez ohledu na jejich rasu nebo etnický původ, směrnice, kterou se stanoví obecný rámec pro rovné zacházení v zaměstnání a povolání, směrnice o rovném zacházení a směrnice o rovnosti pohlaví.
<P>
Proti členským státům probíhá v současnosti několik řízení o porušení předpisů v souvislosti s problémy plynoucími z provádění Smlouvy. Přesněji řečeno, právě probíhá řízení proti dvaceti zemím, což představuje tři čtvrtiny členských států Evropské unie. Zdá se, že v této oblasti panuje pozoruhodná právní nejistota. Nový širokospektrální a příliš zjednodušující přístup v podobě rámcové směrnice představuje nesprávnou odpověď na právní nejistotu, která zde existuje. Než Komise navrhne nové směrnice, je potřeba, aby byly prozkoumány současné problémy.
<P>
V opačném případě bude výsledkem zvýšení byrokracie, zvýší se náklady pro občany a právní předpisy budou méně srozumitelné, z čehož nebude mít prospěch nikdo, a především to nebude prospěšné boji proti diskriminaci. Proto jsem stejně jako má skupina proti těm článkům obsaženým ve zprávě paní Lynneové, které vyzývají k přijetí rámcové horizontální směrnice. Pokud však ostatní skupiny dokáží prosadit svůj názor a články vyzývající k přijetí rámcové směrnice zůstanou součástí textu uvedené zprávy, budu nucena hlasovat proti této zprávě, ne proto, že bych byla proti ochraně před diskriminací, ale proto, že podle mého názoru představuje rámcová směrnice na evropské úrovni krok nesprávným směrem. Pokud jde o oblast zdravotního postižení, Evropské společenství i všechny členské státy podepsaly Úmluvu OSN o právech osob se zdravotním postižením. V této oblasti musíme splnit své závazky, a také je splníme. Nikomu však nepomůžeme, když přijmeme další nejasnou a slabou rámcovou směrnici.
<SPEAKER ID="066" NAME="Richard Howitt" AFFILIATION="PSE">
Vážený pane předsedající, když jsem byl v roce 2000 spoluzpravodajem tohoto Parlamentu pro směrnici, kterou se zavádí zásada rovného zacházení s osobami bez ohledu na jejich rasu nebo etnický původ, portugalské předsednictví nám slíbilo, že v oblasti diskriminace nebude existovat žádná hierarchická posloupnost a že bude následovat přijetí dalších právních předpisů.
<P>
Dne 26. října 2004 slíbil pan předseda Barroso v tomto Parlamentu, že bude během funkčního období této Komise vypracována rámcová směrnice o, cituji, "všech formách diskriminace". Tento slib byl potvrzen i v roční politické strategii na rok 2008. Nyní nastal čas tento slib splnit.
<P>
Řekl bych, že není možné vymlouvat se na to, že členské státy v některých případech záměrně postupují pomalu, pokud jde o zákaz diskriminace v zaměstnání, ale to je výmluva a Komise nesmí dovolit nejpomalejšímu členskému státu, aby určoval rychlost všem ostatním.
<P>
Před dvěma týdny jsem se v Německu sešel s paní ministryní Zypriesovou a ve Velké Británii s paní ministryní Follettovou. Byly ochotny si pohovořit. Dejte jim tedy téma pro tento rozhovor!
<P>
Jsem hrdý na to, že na podporu právních předpisů o zdravotním postižení jsme sebrali 1,3 milionu podpisů. Jakožto předseda podskupiny pro otázky zdravotně postižených osob tohoto Parlamentu však oficiálně prohlašuji, že podporuji horizontální směrnici. Nebudete rozdělovat a panovat.
<P>
Závěrem mi dovolte říci, že není správné, když konzervativci prohlašují, že odsuzují diskriminaci, která vzniká v důsledku odlišného náboženského vyznání, věku nebo sexuální orientace, ale pak hlasují proti právním předpisům o těchto důvodech, přičemž upírají rovná práva Evropanům, homosexuálům, mladým i starým a náboženským menšinám. Business Europe by se měla stydět za to, že v rámci konzultací předložila Komisi text ze dne 12. října 2007, v němž píše, cituji: "Business Europe je přesvědčena, že neexistují žádné důkazy o výskytu diskriminace na základě některého z důvodů uvedených v článku 13". Podle podnikatelského konzultačního panelu samotné Komise se až 89 % z 293 zkoumaných obchodních společností vyjádřilo příznivě k možnosti vytvoření právních předpisů Evropské unie, které by zabezpečovaly rovnou ochranu. Tyto obchodní společnosti takové právní předpisy chtějí, Parlament pro ně bude hlasovat, Evropa je potřebuje.
<P>
(Potlesk poslanců politického středu a levicových stran)
<SPEAKER ID="067" NAME="Holger Krahmer" AFFILIATION="ALDE">
(DE) Vážený pane předsedající, děkuji paní Lynneové za to, že věnovala svůj čas tématu boje proti diskriminaci a do určité míry ji plně podporuji. Avšak, milá paní Lynneová, paní Schroedterová, paní Grönerová a paní in 't Veldová, váš úmysl je dobrý, ale v konečném důsledku vám nijak nepomůže, že žádáte o přijetí další směrnice proti diskriminaci, která překročí rámec toho, co již v Evropě máme.
<P>
Jako homosexuál vám mohu zcela záměrně a otevřeně říci, že lidem, jež chcete chránit, nijak nepomůžete. V konečném důsledku vznikne dalekosáhlá antidiskriminační právní úprava namířená proti lidem, jež chcete chránit. Jak je to možné? Pokud rozšíříme boj proti diskriminaci i na přístup ke zboží a službám a na přenesení důkazního břemene, vytvoříme atmosféru skryté diskriminace. Pouze velmi málo zaměstnavatelů bude ochotno o diskriminaci otevřeně diskutovat. Uchazeče o zaměstnání, kteří představují možné riziko, například kvůli své průkazové fotografii, zaměstnavatelé v případě pochybností raději neosloví.
<P>
Uvedeným přístupem tedy těmto lidem v konečném důsledku nijak nepomůžeme. Namísto toho by nás měla znepokojovat skutečnost, že v antidiskriminační směrnici, která je v současné době platná, dochází ke změnám. Měli bychom podrobně sledovat, jak to dopadne. Pokud vytvoříme nepřehlednou spleť byrokracie, soudních řízení a právní nejistoty, občané Evropské unie budou v mnohem menší míře ochotni antidiskriminační nařízení přijímat.
<SPEAKER ID="068" NAME="Carlo Fatuzzo" AFFILIATION="PPE-DE">
(IT) Vážený pane předsedající, dámy a pánové, mám tolik času, doufám, že jej dokáži dobře využít, i když jsem zvyklý na to, že mohu hovořit jen jednu minutu. Slyšel jsem svého kolegu, pana Bushilla-Matthewse, jak řekl, že s paní Lynneovou vždy souhlasí, že však výjimka potvrzuje pravidlo a že v tomto případě je jeho stanovisko zcela odlišné.
<P>
Rád bych svému drahému příteli, panu Bushillovi-Matthewsovi, řekl, že názory nás dvou se také vždy shodují, ale v tomto případě, aniž bych chtěl zradit tu naši obvyklou shodu, která panuje při přijímání všech rozhodnutí, musím říci, že jde o výjimku, protože v plné míře podporuji návrh na vypracování horizontální směrnice, který paní Lynneová předložila Komisi. Jak bych mohl tento návrh nepodpořit, když jsem během posledních 40 let byl častým svědkem toho, jak byli občané Itálie, v níž žiji, diskriminováni v důsledku svého vysokého veku; starším lidem byla upírána jejich práva pouze proto, že mají vyšší věk?
<P>
Hovořím konkrétně o skutečnosti, že v Itálii existuje zákon, podle nějž mají zdravotně postižené osoby v mladém věku právo na podporu, zatímco starší osoby se stejným zdravotním postižením na tuto podporu právo nemají. Nerozumím tomu, proč bychom měli dlouhá léta čekat, až získáme právní možnosti k tomu, jak již vysvětlila paní in't Veldová, abychom mohli využít soudů k prosazení dodržování práv, které článek 13 Amsterodamské smlouvy zaručuje všem občanům Evropské unie.
<SPEAKER ID="069" NAME="Zita Gurmai" AFFILIATION="PSE">
(HU) Vážené dámy, vážení pánové, evropská jednota není založena pouze na hospodářství, ale i na mnoha významných hodnotách. Mezi tyto hodnoty patří nedotknutelnost lidské důstojnosti, svoboda, zodpovědnost, solidarita, rozmanitost a dodržování zásady zákazu diskriminace. Patří mezi ně i tolerance a vzájemná úcta.
<P>
Vedle politických rozhodnutí je rovněž důležité, aby byly tyto zásady zakotveny v právních předpisech takovým způsobem, aby již nebylo možno dělat rozdíly na diskriminačním základě a abychom lidem zajistili komplexní ochranu. Projekt Evropy bude životaschopný jedině v případě, podaří-li se nám dosáhnout toho, že znevýhodněné skupiny dokážou uplatnit svá práva. Všestranné začleňování těchto skupin je v našem společném zájmu. Je potřebné, abychom přijali příslušná opatření, která nám pomohou toto začlenění uskutečnit.
<P>
Je proto v zájmu všech jednotlivých členských států, aby zabezpečily přesné, účinné a plné provedení ustanovení směrnic ES 2000/43 a 2000/78 a jejich přiměřené uplatňování v praxi tak, aby z provedení směrnic do vnitrostátního práva měly znevýhodněné skupiny skutečný prospěch.
<P>
Právní předpisy mají smysl pouze tehdy, pokud jsou uplatňovány v praxi. Obzvlášť důležitým úkolem je tedy monitorování uplatňování právních předpisů, jemuž je potřeba věnovat mimořádnou pozornost jak na úrovni Společenství, tak i na úrovni členských států. Musíme vypracovat kontrolní mechanismy, které nám umožní vykonávat studie o hodnocení vlivu. Do tohoto procesu musíme zapojit nevládní organizace, které nám mohou poskytnout konkrétní zpětnou vazbu, a musíme s nimi vést sociální dialog. Jsem přesvědčena, že pan Barroso věřil tomu, co řekl v roce 2004, na začátku svého funkčního období. Ať to tedy platí i nadále.
<SPEAKER ID="070" NAME="Marian Harkin" AFFILIATION="ALDE">
Vážený pane předsedající, chtěla bych se vyjádřit ke dvěma otázkám týkajícím se této vynikající zprávy paní Lynneové. V plné míře podporuji výzvu adresovanou členským státům a dalším zúčastněným subjektům, aby sbíraly, shromažďovaly a zveřejňovaly komplexní, přesné, srovnatelné, spolehlivé a specifické statistiky týkající se diskriminace, a aby je zveřejňovaly takovým způsobem, aby je veřejnost dokázala bez problémů pochopit. Jsem přesvědčena, že takto si občané sami uvědomí, že změna je potřebná. V plné míře podporuji výzvu k vypracování komplexní, širokospektrální směrnice. Pokud se uplatní právní předpisy, Evropská unie může v této oblasti dosáhnout strategické změny.
<P>
Ostatně, pokud jde o Lisabonskou smlouvu, během minulého týdne mne velmi potěšila vyjádření slovinského předsednictví o pracovním plánu na rok 2008, týkající se jejich odpovědi na kampaň Milion podpisů za zdravotně postižené. Z těchto vyjádření vyplývá, že předsednictví, a snad i Komise, naslouchají občanům a berou v úvahu jejich obavy, což je velmi slibným signálem pro občanskou iniciativu obsaženou v Lisabonské smlouvě. Dovolte mi však, abych znovu oficiálně zopakovala, že komplexní směrnici podporuji. V oblasti diskriminace nesmí existovat žádná hierarchie.
<SPEAKER ID="071" NAME="Pier Antonio Panzeri" AFFILIATION="PSE">
(IT) Vážený pane předsedající, dámy a pánové, podporuji práci, kterou paní Lynneová uskutečnila. Musím říci, že tato rozprava se z hlediska Evropy koná ve velice zajímavé době. Byl bych rád, kdybyste jak vy osobně, vážený pane komisaři, tak i zástupci Komise poznali všechny stránky této problematiky, neboť se zdá, že zatím takovéto poznatky nemáte.
<P>
Tato otázka se netýká jen pokroku dosaženého v oblasti rovných příležitostí a zákazu diskriminace z hlediska zaměstnání a pracovních podmínek, klíčovou otázkou je nutnost vypracování horizontální směrnice o rovném zacházení, která se bude vztahovat na všechny příčiny, v jejichž důsledku může vzniknout diskriminace. V Evropě vzniká atmosféra netolerantnosti a nepřátelství. V důsledku toho již vzniká etnická diskriminace, jen se podívejte na přistěhovalce a na Romy. Bůh nám pomáhej, budeme-li před těmito jevy zavírat oči.
<P>
Proto je naléhavě nutno vypracovat komplexní směrnici vztahující se na všechny formy diskriminace, aby bylo možno dokončit antidiskriminační balíček v souladu s článkem 13 Smlouvy o ES. Tímto způsobem se zlepší i úroveň setkávání kultur v Evropě, které zvyšuje kvalitu kultury, je přesvědčivé a v současné době i nezbytné.
<P>
Proto vám, vážený pane komisaři, i celé Komisi říkám: projevte o něco více politické odvahy, protože zatím jste v tomto směru naprosto selhali!
<SPEAKER ID="072" NAME="Lidia Joanna Geringer de Oedenberg" AFFILIATION="PSE">
(PL) Vážený pane předsedající, v procesu sociální integrace představuje zaměstnanost jeden z nejvýznamnějších faktorů. Přesto je míra nezaměstnanosti v mnoha skupinách i nadále nepřijatelně vysoká, což se týká zejména žen, osob se zdravotním postižením, národnostních menšin, migrantů, osob ve vyšším věku a mladých lidí vstupujících na trh práce.
<P>
Znepokojuje nás skutečnost, že v některých členských státech existují významné nedostatky z hlediska provádění a uplatňování směrnic 2000/43/ES a 2000/78/ES. Znepokojuje nás také to, že občanům Evropské unie nejsou v dostatečné míře poskytovány informace o možnosti provedení právních kroků v případě, že byli vystaveni diskriminaci. Je důležité, aby vlády členských států odstranily co nejdříve překážky, které vznikají v důsledku diskriminace při procesu přijímání nových zaměstnanců na trhu práce.
<P>
Veřejné orgány musí hrát při podpoře rovnosti a zákazu diskriminace klíčovou úlohu, protože podle článku 13 Smlouvy o ES by měly členské státy zabezpečit úplné, řádné a účinné provedení a přiměřené uplatňování uvedených směrnic, aby měl boj proti diskriminaci v Evropské unii povahu koordinovaných opatření, která jsou v souladu s konsolidovaným přístupem boje proti diskriminaci.
<SPEAKER ID="073" NAME="Metin Kazak" AFFILIATION="ALDE">
(BG) Vážený pane předsedající, vážení kolegové, přijímání a uplatňování komplexních antidiskriminačních právních předpisů v členských státech Evropské unie by bylo skutečným úspěchem, neboť na základě tohoto procesu je možné určit, jak citlivě společnost vnímá to, zda jsou dodržovány zásady rovného zacházení se všemi občany bez ohledu na jejich rasu, náboženské vyznání, pohlaví, věk, zdravotní či finanční stav.
<P>
Podporuji výzvu uvedenou ve zprávě paní Lynneové, která se týká přijetí komplexní směrnice bez hierarchie antidiskriminačních zásad. Měli bychom však vzít na vědomí to, že diskriminace jednotlivců, kteří jsou představiteli národnostních nebo náboženských menšin, představuje v Evropě stále nejčastější formu porušování jejich základního práva na rovné zacházení, jakého se dostává občanům, kteří patří do většinových skupin.
<P>
V určitých členských státech vzrůstá skrytá diskriminace národnostních a náboženských menšin v důsledku nenávistných projevů, islamofobie a jiných forem xenofobie, podněcovaných stereotypy, předsudky a frázemi. Evropský parlament by proto měl upoutat pozornost Komise a členských států...
<P>
(Předsedající přerušil pana Metina Kazaka)
<SPEAKER ID="074" NAME="Hubert Pirker" AFFILIATION="PPE-DE">
(DE) Vážený pane předsedající, všichni se rozhodně shodneme v tom, že v boji proti diskriminaci je potřeba přijmout všechna dostupná opatření. Proto také Evropský parlament opakovaně podpořil přijetí nové směrnice. Čtyři takovéto směrnice již existují a další je téměř hotová ve stadiu návrhu. Znamená to, že pokud jde o antidiskriminační opatření, zaměřujeme se na velmi široké spektrum.
<P>
Tato opatření budou nyní konečně uplatněna v praxi. Probíhá 28 řízení o porušení předpisů, což znamená, že členským státům byl vyslán signál, aby konečně uplatnily opatření, o jejichž přijetí bylo rozhodnuto zde v Parlamentu. Jsem proti tomu, abychom udělali znovu nejdříve druhý krok a až potom první, to znamená, že bychom přijali novou směrnici s množstvím nových překážek, přičemž bude potřeba, aby vznikly nové orgány k prosazování rovnosti. Znovu se tím tedy zvýší byrokracie. Skutečnost, že ze zákona bude vyplývat povinnost účasti nevládních organizací na procesu tvorby právních předpisů, např. při konzultacích, nepředstavuje žádný pokrok. Pokud chceme obhajovat zákaz diskriminace, musíme prosazovat, aby se v členských státech začalo konečně jednou provždy uplatňovat to, co je již dnes ustanoveno zákonem.
<SPEAKER ID="075" NAME="Ewa Tomaszewska" AFFILIATION="UEN">
(PL) Vážený pane předsedající, chtěla bych se vyjádřit k diskriminaci těhotných žen, která je nepřijatelná hlavně s ohledem na demografický kolaps, který v Evropě zažíváme. Navzdory právním zákazům požadují zaměstnavatelé od mladých žen, které se ucházejí o pracovní místo, lékařské potvrzení, že nejsou těhotné. Pokud žena takové potvrzení zaměstnavateli nepředloží, pracovní místo nezíská. Je potřeba, aby se na tuto záležitost zaměřil inspektorát práce, přestože je to náročné. Terčem diskriminace jsou i rodiny s velkým počtem dětí. Průměrný příjem na osobu je v takových rodinách obvykle výrazně nižší než v rodinách svobodných matek. Na druhou stranu jsou u nich většinou nižší rodinné přídavky a sociální dávky a vyšší daně. Když se mluví o diskriminaci, tyto problémy se obvykle neberou v úvahu.
<SPEAKER ID="076" NAME="Gabriela Creţu" AFFILIATION="PSE">
(RO) Zatímco čekáme na horizontální směrnici, máme možnost vidět, že existují evropské a vnitrostátní právní předpisy proti diskriminaci, existuje mnoho politických závazků a existují i zvláštní institucionální mechanismy. Přestože to vypadá optimisticky, je míra provádění, uplatňování a účinnosti přijatých opatření v mnohých členských státech dosud velmi nízká. Chceme-li dosáhnout rovnosti mužů a žen, je nevyhnutelné, aby byla práce správně odměňována.
<P>
Proto navrhujeme, aby dala Komise podnět k vypracování integrovaného plánu pozitivních opatření pro trh práce s cílem zabránit umělému rozdělení trhu práce na základě pohlaví a snížit strukturální rozdíly ve mzdách, které dosud existují mezi odvětvími, která jsou považována za "ženská", a těmi, která jsou považována za "mužská". V rámci tohoto plánu představuje zavedení hlediska rovnosti pohlaví do tvorby návrhů evropských, vnitrostátních a místních rozpočtů potřebný nástroj ke snižování strukturálních rozdílů a k uplatňování zásady rovné odměny za stejnou práci.
<SPEAKER ID="077" NAME="Jim Allister" AFFILIATION="NI">
Vážený pane předsedající, paní zpravodajka ve svém vystoupení uvedla, že každý občan EU musí mít právo na rovné zacházení. Bohužel se zdá, že ani sama paní zpravodajka tomu nevěří. Kdyby tomu totiž věřila, ve své zprávě by musela důrazně protestovat proti tomu, že Evropská unie prostřednictvím výjimky schvaluje diskriminaci na základě náboženských důvodů v mém volebním obvodu, v Severním Irsku. Konkrétně jde o diskriminaci protestantů, kteří by se v Severním Irsku chtěli stát policisty.
<P>
Ano, tato jednoznačná náboženská diskriminace má požehnání Evropské unie. Když nyní poslouchám tato prázdná prohlášení proti diskriminaci, musím myslet na mnohé mladé protestantské voliče, kteří se chtěli stát policisty, dosáhli lepších výsledků než uchazeči římskokatolického vyznání, avšak byli svědky toho, že právě tito uchazeči dostali před nimi přednost, protože diskriminace vyplývá ze zákona, je ustanovena v právních předpisech. Dokud tedy nebude existovat horizontální směrnice proti diskriminaci...
<P>
(Předsedající řečníka přerušil)
<SPEAKER ID="078" NAME="Siiri Oviir" AFFILIATION="ALDE">
(ET) Vážený pane komisaři, vážený pane předsedající, dámy a pánové, rovnost před zákonem a ochrana před diskriminací je lidským právem každého jednotlivce, je to ustanoveno v ústavách našich členských států, v ústavách všech členských států. Přesto se diskriminace týká i našich občanů. Například rovnost práv obou pohlaví v zaměstání upravuje právo Společenství, avšak na dodržování jeho ustanovení klademe menší důraz. Jak jinak je možno vysvětlit údaje ve výročních veřejných zprávách Eurostatu, které dokazují, že mezi mzdami mužů a mzdami žen existují velké rozdíly? Rozdíl v mé vlasti, v Estonsku, představuje 27 % v neprospěch žen. Tak tomu bylo před deseti lety a tak je tomu i dnes.
<P>
Zabezpečení ochrany tohoto práva je stejně důležité jako zabezpečení soudní regulace v této oblasti. Musíme tuto problematiku řešit a v případě potřeby, bude-li docházet k porušování předpisů, musíme podávat podněty k zahájení soudních řízení. Naši občané potřebují právní jistotu.
<SPEAKER ID="079" NAME="Neena Gill" AFFILIATION="PSE">
Vážený pane předsedající, blahopřeji paní Lynneové k této směrnici, neboť v Evropském roce mezikulturního dialogu, jehož cílem je podpořit vzájemné porozumění a oslavit rozmanitost Evropy, jsem šokována a zděšena vysokou mírou existující diskriminace, nejen pokud jde o rasovou otázku, ale i pokud jde o zdravotní postižení, pohlaví, sexuální orientaci a vysoký věk. Diskriminace nepředstavuje problém pouze na trhu práce, týká se i otázky bydlení, vzdělávání, veřejných a soukromých služeb a dokonce i náboženských otázek.
<P>
Obzvlášť mne znepokojuje rozdíl v úrovni začleňování menšin v jednotlivých členských státech, na který poukazuje index migrační politiky. Znamená to, že se nám nepodařilo uplatnit a prosadit minimální standardy v oblasti zákazu diskriminace, které jsme se snažili zavést v celé Evropské unii. Vyzývám Komisi, aby se vypořádala s touto problematikou, nejen s členskými státy, ale i prostřednictvím ráznějších opatření v rámci orgánů EU.
<P>
Vzhledem k tomu, že se blíží volby do Evropského parlamentu, bych se závěrem ráda zeptala, jaký příklad dává tento Parlament zbytku Evropy v oblasti boje proti diskriminaci. Pouze 30 % poslanců Evropského parlamentu tvoří ženy a pouze 9 poslanců má jinou než bílou barvu pleti.
<SPEAKER ID="080" NAME="Thomas Mann" AFFILIATION="PPE-DE">
(DE) Vážený pane předsedající, co účinně působí proti diskriminaci a podporuje ochranu zdravotně postižených osob? Osvětové kampaně, informace, činnost, a nikoliv centralizace právních otázek prostřednictvím nových právních předpisů EU. Nebude snad komplexní horizontální směrnice strašákem, který je ve skutečnosti naprosto neškodný? Je důležité, aby byly uplatňovány čtyři směrnice, které již existují. Školení, která jsou vyžadována v rámci obecného zákona o rovnosti, stojí jen v Německu více než 1,7 miliard EUR ročně.
<P>
Zákon o občanských právech považuji za správný. Obsahuje nařízení pro obchodní společnosti, které mají 15 a více zaměstnanců, v důsledku čehož se ušetří značný objem administrativních a finančních nákladů, klauzule o ochraně malých a středních podniků je přiměřená. Paní Lynneová nedokázala bohužel rozptýlit naše pochybnosti, protože nevzala v úvahu naše pozměňovací návrhy, ale myslím si, že je důležité, aby bylo jasné, čeho se tyto naše pochybnosti týkají: nemůžeme hlasovat pro tuto zprávu, protože se v ní uvádí, že na podporu obětí diskriminace by měly být použity prostředky z veřejných zdrojů. Paní Lynneová nám měla v této otázce naslouchat, k tomu však bohužel nedošlo.
<SPEAKER ID="081" NAME="Miloslav Ransdorf" AFFILIATION="GUE/NGL">
(CS) Já bych chtěl upozornit na dvě oblasti. První oblast se týká dopravy, protože asi třetina obyvatel v Evropské unii má problémy s pohybem a myslím si, že aby měli lidé rovnou příležitost, pokud jde o přístup k informacím, práci a podobně, tak je potřeba udělat hodně pro to, aby byl zaveden víc bezbariérový standard v oblasti dopravy. Druhá oblast se týká mentálně postižených. Myslím si, že by bylo dobré udělat revizi bílé knihy o ochraně mentálního zdraví, protože velká část obyvatel Evropské unie trpí stresovými zátěžemi, které vlastně také znamenají znevýhodnění, pokud jde o adaptaci na trhu pracovních sil.
<SPEAKER ID="082" NAME="Gay Mitchell" AFFILIATION="PPE-DE">
Vážený pane předsedající, procesní námitka. Vím, že mi nebylo uděleno slovo, ale to, co uvedl pan Allister o diskriminaci protestantů v policejních složkách v Severním Irsku, není vůbec pravda. Policii tvoří z 90 % protestanti...
<P>
(Předsedající řečníka přerušil)
<SPEAKER ID="083" NAME="Vladimír Špidla">
člen Komise. - (CS) Dámy a pánové, debata ukázala, jak významná je otázka boje proti diskriminaci. Chci konstatovat, že první linie, ve které byla prakticky naprostá shoda, je linie účinnějšího uplatňování zákona ve všech členských státech. Chci konstatovat, a z debaty to také vyplynulo, že Komise v tomto směru postupuje velmi důsledně a zahajuje případná infrakční řízení proti státům, které plně neimplementovaly. Chci ovšem konstatovat, že jenom jednoduchá statistika počtu nevypovídá o celkovém problému, protože do tohoto počtu se řadí infrakční procedury, které jsou velmi různého charakteru od technicko-organizačních až po např. rozsah ochrany. V každém případě ale mohu konstatovat, že všechny státy, se kterými jsme v debatě, jsou připraveny a jejich vůle plně implementovat antidiskriminační direktivy je nepochybná.
<P>
Druhá otázka je otázka dalšího pokroku v zákonech. Jasně jsem řekl, že Komise je v závěrečné fázi rozhodování o konečném postupu, tato fáze skončí do června tohoto roku a předložíme příslušné návrhy. Diskuze, která teď proběhla v Parlamentu, je nepochybně jedním z podstatných zdrojů.
<P>
Dovolte mi ještě, abych se dotkl dvou vystoupení, která vystoupila z obecné argumentace tím, že přinesla ne zcela obvyklý argument. Jedním z nich bylo třeba vyčíslení, že školení pro účely antidiskriminace stálo ve Spolkové republice Německo 1,7 miliardy eur. Nepopírám toto číslo. Myslím si, že by bylo docela zajímavé porovnat, jaké náklady na školení jsou např. v rámci daňových zákonů a zkonstatovali bychom, že při změně zákonů podobné přechodné náklady jsou obvyklé. Čili nemyslím si, že argumentace čistě finanční je v tomto směru silná.
<P>
Druhá otázka se týkala problematiky policie v Severním Irsku. Tady mohu jenom konstatovat, že podle informací, které mám k dispozici, irská policie zahájila pozitivní akci, aby zvládla problém, o kterém pan poslanec hovořil.
<P>
Dámy a pánové, vyměřený čas nám nedává možnost pokračovat v diskuzi, která by jistě byla ještě dále hluboká a velmi zajímavá, a proto mi dovolte konstatovat, že teď jsme ve významné fázi rozhodování a že vaše diskuze je součástí tohoto procesu.
<SPEAKER ID="085" NAME="Elizabeth Lynne">
zpravodajka. - Vážená paní předsedající, dovolte mi, abych všem svým kolegům srdečně poděkovala za jejich připomínky. Jak se zdá, komplexní směrnice má podporu většiny tohoto Parlamentu, což mne velice těší. Doufám, že vaše hlasování tuto skutečnost potvrdí.
<P>
Dovolte mi také vzdát znovu hold panu komisaři Špidlovi, protože vím, že předložení komplexní směrnice a výzva k vypracování takovéto směrnice v rámci pracovního plánu vychází ve skutečnosti z jeho iniciativy. Je mi však líto, že jeho názor je zřejmě v rámci Komise menšinový. Zbývá nám jen doufat, že pokud odsouhlasíme výzvu k vypracování komplexní směrnice, posílíme tím jeho postavení při prosazování této otázky.
<P>
Požádala jsem pana komisaře Špidlu, aby byla zveřejněna hodnocení vlivu, neboť vím, že jsou již hotova. Mám trochu obavy, protože jsem slyšela zprávy, že byla vypracována různá hodnocení vlivu a že v současné době dochází k jejich mírné úpravě tak, aby jejich výsledky více vyhovovaly jednomu ze dvou názorů, které v Komisi v souvislosti s touto problematikou panují. Byla bych ráda, kdyby mi to někdo blíže vysvětlil, aby vyšlo najevo, zda jsou tyto dohady pravdivé.
<P>
Velmi mne těší, že i další poslanci podpořili uvedenou výzvu k vypracování komplexní směrnice, která je součástí pracovního plánu. Jsem přesvědčena o tom, že zvláštní otázky týkající se všech oblastí (zdravotního postižení, věku, náboženského vyznání a sexuální orientace) lze pokrýt jedinou komplexní směrnicí. Vzděláváním pokroku nedosáhneme, to jsme již zkoušeli. Proto bych chtěla poslancům, kteří hovořili o vzdělávání, říci, že tento přístup nefunguje.
<P>
Hovoříme také o přístupu ke zboží a službám, nikoliv o zaměstnání. Vím, že všechna německá zastoupení s tím mají problémy, protože německá vláda uplatnila při provádění směrnice o zaměstnání doplňkové vnitrostátní požadavky (tzv. pozlacováním). Nechme to tedy být. Jednotlivé členské státy mají různé problémy související se zdravotním postižením, věkem, sexuální orientací, náboženským přesvědčením nebo vírou. Některé členské státy zavádějí opatření v některých z těchto oblastí, jiné se zaměřují na jiné oblasti, a proto je důležité, abychom postupovali správně a abychom měli k dispozici komplexní směrnici, která se bude vztahovat na všechny.
<SPEAKER ID="086" NAME="Předsedající">
Rozprava je ukončena.
<P>
Hlasování se bude konat dnes ve 12:00.
<P>
Písemná prohlášení (článek 142)
<SPEAKER ID="087" NAME="Iles Braghetto  " AFFILIATION="PPE-DE">
písemně. - (IT) Chtěl bych ocenit práci paní zpravodajky, neboť jde o problematiku, kterou považuji za mimořádně důležitou pro rozvoj spravedlivějších a účinnějších evropských antidiskriminačních politik.
<P>
Zásada zákazu diskriminace skutečně představuje jednu z klíčových hodnot, které vždy tvořily základ evropské integrace, proto je potřeba důsledně ji chránit, aby byli evropští občané, zejména ti, kteří patří do znevýhodněných kategorií, například osoby se zdravotním postižením, účinně chráněni proti všem formám diskriminace.
<P>
Zákaz diskriminace je klíčová zejména v zaměstnání, je však potřebná a vhodná ve všech odvětvích veřejného života, například ve vzdělávání nebo sociálních službách, protože může do velké míry pomoci sociálnímu začlenění a rozvoji potenciálu všech evropských občanů.
<P>
Závěrem bych rád vyjádřil svou podporu rychlému přijetí komplexní a účinné rámcové směrnice o zákazu diskriminace, která členským státům umožní spojit v této oblasti síly a přijmout soudržné a účinné politiky s cílem dosáhnout toho, aby se občané cítili skutečně chráněni jasnými a komplexními právními předpisy na evropské i vnitrostátní úrovni.
<SPEAKER ID="088" NAME="Genowefa Grabowska  " AFFILIATION="PSE">
písemně. - (PL) Jako členka Výboru pro občanské svobody, spravedlnost a vnitřní věci podporuji zprávu paní Lynneové v plném rozsahu. Nepochybuji o tom, že jak platné mezinárodní právní předpisy, tak i naše vlastní rozhodnutí na úrovni Evropské unie představují z formálního hlediska žádoucí a správná řešení. Mrzí mne tedy, že vstup těchto právních předpisů v platnost neustále naráží na mnoho překážek, dokonce i u nás v Evropě, která je považována za demokratičtější a méně diskriminační.
<P>
Překvapuje mne, že musíme vyzývat členské státy Evropské unie, aby v plné míře dodržovaly ustanovení směrnice 2000/78/ES a aby neustále a systematicky monitorovaly pokrok dosažený v oblasti odstraňování všech forem diskriminace z politického, sociálního a hospodářského života.
<P>
Tato otázka je obzvlášť důležitá pro občany mé vlasti, Polska, kteří žijí a pracují v různých zemích Evropské unie a přitom využívají výhod společného trhu a volného pohybu osob. Je mi velmi líto, že musím prohlásit, že existuje stále více důkazů toho, že jsou mí spoluobčané diskriminováni na základě své státní příslušnosti. Podobné znepokojivé informace stále častěji dostáváme z Německa, Velké Británie a Irska. Bylo by paradoxem, kdyby se Evropský parlament vehementně a účinně zapojoval do boje proti projevům diskriminace ve světě, aniž by byl schopen zabezpečit dodržování lidských práv doma, tj. v členských státech Evropské unie. Všichni občané Evropské unie si rozhodně zaslouží rovné zacházení bez diskriminace!
<SPEAKER ID="998" NAME="Anneli Jäätteenmäki  " AFFILIATION="ALDE">
písemně. - (FI) Předmětem této rozpravy jsou rovné příležitosti a zákaz diskriminace v Evropské unii.
<P>
Rovné příležitosti a zákaz diskriminace v práci představují základní zásady zaměstnávání. Členské státy by neměly mít žádný problém s jejich dodržováním. Podle zprávy paní Lynneové se však směrnice neuplatňují ani účinně ani správně.
<P>
Jde o vážný problém, protože, jak se uvádí ve zprávě paní Lynneové, boj proti diskriminaci a lidská práva představují v souladu s článkem 13 Smlouvy o ES v Evropské unii prioritu.
<P>
V případě, jež bychom mohli označit za modelový, neměla žena ve Finsku nárok na dávky podpory v nezaměstnanosti poté, co ukončila péči o svého postiženého syna. Není správné, že péče poskytovaná v domácnosti není dostatečně oceňována a že předpisy takovouto formu diskriminace umožňují. Vzhledem k uvedeným skutečnostem podporuji bod č. 36 zprávy paní Lynneové, v němž je uvedeno, že věcná působnost zásad rovnosti a zákazu diskriminace by měla být široká a měla by se vztahovat i na sociální zabezpečení.
<P>
Schvaluji i návrh paní Lynneové, v němž vyzývá Evropský parlament, aby doporučil členským státům vyčlenit větší objem zdrojů a posílit orgány, které pracují na propagaci těchto zásad. Podporuji i její výzvu k posílení postavení nevládních organizací, aby i ony mohly účinně a efektivně řešit problémy v členských státech.
<SPEAKER ID="089" NAME="Katalin Lévai  " AFFILIATION="PSE">
písemně. - (HU) Je rozhodně přiměřené, že rozprava o zprávě paní Lynneové o rovných příležitostech je jedním z bodů dnešního programu. Teprve nedávno, 17. května, jsme vyjádřili naši solidaritu s transsexuály, bisexuály a homosexuály.
<P>
Ve významných dnech a při významných příležitostech bývá zvykem, že se lidé ohlížejí do minulosti. Bohužel, jak jasně vyplývá z této zprávy, v oblasti rovných příležitostí máme před sebou ještě hodně práce. Nezaměstnanost žen, migrantů, osob se zdravotním postižením, národnostních menšin a osob s velmi zvláštními, ale neuznanými schopnostmi je dosud nepřijatelně vysoká. V oblasti zaměstnanosti tedy doporučuji zavést evropský systém monitorování rovných příležitostí, který by mohl poskytovat podporu ve formě daňových úlev a/nebo příležitostí v oblasti vztahů s veřejností pro zaměstnavatele, kteří dají přednost úsilí o vytváření rovných příležitostí.
<P>
Vytvořila bych rovněž "černou listinu" zaměstnavatelů, kteří požadavky vůbec nesplní. Takový přístup by byl pro obchodní společnosti motivující a zároveň by poskytl uchazečům o zaměstnání nové možnosti a jasné podmínky. Extremistická a populistická politika se ve střední a východní Evropě bohužel i nadále šíří, ale někdy je situace nepříznivá i v západní Evropě. Zvyšuje se negativní diskriminace Romů, extremistické skupiny ničí romská obydlí. Právě v této oblasti je nejlépe vidět, jak nezbytné je přijetí evropské strategie pro otázku Romů, kterou navrhují socialisté, i to, že je potřeba rovněž přijmout naléhavá opatření na evropské úrovni. Právní předpisy v jednotlivých členských státech poskytují různé způsoby ochrany před diskriminací.
<P>
Jednotná metoda uplatňování právních předpisů často neexistuje, takže uplatňování předpisů bývá neuspokojivé. Úsilí o uplatňování právních předpisů musí být koordinované, přičemž je potřeba zohlednit horizontální perspektivu Evropské unie, vnitrostátních a místních orgánů. Musíme zabezpečit také všeobecné dodržování těchto předpisů. Před přijetím právních předpisů je nutno provést hodnocení vlivu v sociální oblasti. Každý rok je třeba provádět hodnocení uplatňování právních předpisů členskými státy.
<SPEAKER ID="090" NAME="Marianne Mikko  " AFFILIATION="PSE">
písemně. - (ET) Zákaz diskriminace a lidská práva představují základní hodnoty Evropské unie. Tvoří základ, na němž se snažíme vybudovat společnou budoucnost, proto nelze v tomto směru připustit žádné kompromisy. Jasně je to uvedeno i v článku 13, který by měl být směrodatný ve všech otázkách týkajících se evropských občanů.
<P>
V takových oblastech, jako jsou například sociální zabezpečení, zboží a služby, zdravotní péče a vzdělávání, dnes chybí ochrana proti diskriminaci, která vzniká v důsledku věku, sexuální orientace, náboženského vyznání nebo zdravotního postižení. Bohužel neexistují právní předpisy Evropské unie, které by se vztahovaly na tyto oblasti. Pokud jsou pro nás zákaz diskriminace a lidská práva prvořadými záležitostmi, není možno pochybovat o tom, že je potřebné vytvořit jedinou horizontální směrnici, která odstraní hierarchické uspořádání práv a ukončí stav, v němž je v jedné oblasti diskriminace postavena mimo zákon, ale v jiné je povolena. Jednotná směrnice rovněž odstraní nynější stav, kdy jsou otázky rasy a zdravotního postižení chráněny v mnohem vyšší míře než ostatní oblasti uvedené v článku 13. V souvislosti s touto zprávou vyzývám Komisi, aby dodržela svůj slib a vypracovala návrh komplexní směrnice pro boj proti diskriminaci v souladu s článkem 13 Smlouvy o ES.
<P>
Nebývalé množství evropských neziskových organizací vyjádřilo svou podporu horizontální směrnice, která tuto ochranu zabezpečí. Svou podporu vyjádřilo i několik zastřešujících sdružení, které v Bruselu pracují v různých oblastech, například Evropská lobby žen, AGE a několik dalších. Horizontální směrnice o zákazu diskriminace vztahující se na sociální zabezpečení, zboží a služby, zdravotní péči a vzdělávání představuje jediný způsob, jak podpořit ochranu lidských práv v Evropské unii. Ve všech oblastech existuje více než dost důkazů o výskytu diskriminace. Komise nesmí zavírat oči a nesmí znovu vytvářet hierarchické uspořádání práv v Evropské unii.
<SPEAKER ID="091" NAME="Csaba Sándor Tabajdi  " LANGUAGE="HU">
Jako předseda meziparlamentní skupiny pro národnostní menšiny vítám zprávu paní Lynneové, která vychází z toho, čeho se již v oblasti boje proti diskriminaci podařilo dosáhnout, a popisuje i to, co je v této oblasti ještě potřeba vykonat.
<P>
Obzvlášť důležité jsou právní předpisy Společenství týkající se boje proti diskriminaci, neboť ochrana jednotlivců prostě nestačí. Lidé nejsou diskriminováni jako jednotlivci, ale jako členové určité skupiny, například protože jsou příslušníky určité národnostní menšiny, protože jsou staří, protože jsou ženského pohlaví, protože jsou zdravotně postiženi, protože mají menšinovou sexuální orientaci nebo protože jsou to Romové. Jediným způsobem, jak účinně chránit jednotlivce, kteří patří do různých menšinových skupin, je chránit celou skupinu. Zpráva právem poukazuje na to, že dvě existující směrnice stanoví pouze minimální požadavky, proto je potřeba, abychom pokročili kupředu směrem k vytvoření politiky proti negativní diskriminaci na úrovni Společenství a směrem k horizontální směrnici o zákazu diskriminace. Stejně důležitá je ta část zprávy, která vyzývá Komisi, aby pracovala na vytvoření společného vymezení pojmu "pozitivní diskriminace", které by bylo uplatňováno v celé Evropské unii. Zpráva upozorňuje také na to, že je potřeba zajistit zvláštní sociální ochranu menšinových komunit, zejména romské komunity. V této souvislosti bych vám chtěl připomenout článek 25 zprávy, kterou předložila paní Ždanokaová a která se tomuto tématu rovněž věnuje. Uvedený článek poukazuje na to, že je důležité, aby se tradiční národnostní menšiny podílely na procesu tvorby politiky.
<P>
V článku se uvádí, že národnostní menšiny potřebují normativní rámec, aby se mohly efektivně podílet na procesech rozhodování týkajících se jejich identity, a že musí být chráněny různými formami samosprávy a autonomie.
