<CHAPTER ID="026">
Zemědělství a mezinárodní obchod (krátké přednesení)
<SPEAKER ID="231" NAME="Předsedající">
Dalším bodem programu je zpráva pana Papastamkose jménem Výboru pro zemědělství a rozvoj venkova o zemědělství EU a mezinárodním obchodu.
<SPEAKER ID="232" NAME="Georgios Papastamkos" LANGUAGE="EL">
Pane předsedající, v době, kdy Unie zvažuje budoucnost společné zemědělské politiky, nabývá zabezpečení soudržnosti mezi zemědělskou politikou a vnější obchodní politikou ještě větší důležitosti. Evropské zemědělství chce stále více přispívat k vytváření veřejných statků prostřednictvím přísných bezpečnostních a kvalitativních norem a norem v oblasti ochrany životního prostředí a zajištění dobrých životních podmínek zvířat. Je proto jenom logické, že dovážené zemědělské výrobky by měly poskytovat stejné záruky. Během vyjednávání ve Světové obchodní organizaci byla EU - a do značné míry stále je - v obranné pozici, co se týká zemědělství. Je třeba však učinit určité poznámky ohledně určitých neporozumění, které neberou v úvahu, jakým radikálním přehodnocením jednotná zemědělská politika prošla. Evropská unie už narozdíl od svých klíčových obchodních partnerů drasticky snížila podporu, jež pokřivovala trh. Rovněž jednostranně podstatně snížila vývozní náhrady, zatímco někteří obchodní konkurenti nadále ve značné míře využívají další formy exportních pobídek. Evropská unie je největším dovozcem zemědělských produktů z rozvojových zemí na světě. EU už učinila nanejvýš štědrou nabídku v oblasti zemědělství, ale do dnešního dne stále nedošlo k reciproční nabídce na srovnatelné úrovni ze strany ostatních rozvinutých či pokročilejších rozvojových zemí. Zároveň Komise vede dvoustranná a meziregionální jednání s řadou obchodních partnerů. Obavy nám působí dopad jednotlivých ústupků na evropské zemědělství a dále zejména nedokončená vyjednávání. V tomto rámci, paní komisařko, vyzýváme Komisi, aby bránila mnohostrannou úlohu zemědělství EU a evropský model zemědělské produkce potravin, který je strategickou složkou evropského hospodářství. Poznamenáváme, že ústupky na úkor zemědělství nesmí za žádných okolností představovat monnaie d'échange za lepší přístup průmyslových výrobků a služeb na trh. V každém případě zdůrazňujeme potřebu provést zhodnocení dopadů, než se přistoupí k pokračování jednání a dojde k výměně nabídek.
<P>
Rovněž vyzýváme Komisi k podpoře ofenzivních zemědělských zájmů EU a konkurenční výhody kvalitních zemědělských potravin EU, a co je ještě důležitější, k zajištění lepší ochrany geografického značení ze strany našich partnerů, ať už v rámci dvoustranných obchodních smluv nebo v rámci ACTA a WTO.
<P>
Závěrem bych chtěl říci, že zemědělství není pouze hospodářskou činností. Poskytuje veřejné statky obrovského významu pro společnost jako celek, tyto statky nelze zajistit prostřednictvím trhů. Základní výzva tak spočívá v účinném uspokojení obchodních i neobchodních zájmů. Hospodářská mapa jednotné zemědělské politiky je taková, že je nutné zajistit soudržnost mezi zemědělskou politikou a vnější obchodní politikou EU, mezi vnitřními aspekty jednotné zemědělské politiky a jejími vnějšími aspekty, či řečeno jinými slovy, mezi tím, co nazýváme in foro interno a in foro externo, čímž mám na mysli mezi přítomností EU v globálním obchodu v jeho dvou projevech, dvoustranném a mnohostranném.
<SPEAKER ID="233" NAME="Mairead McGuinness" AFFILIATION="PPE">
Pane předsedající, lze říci, že je příznačné, že ve chvíli, kdy debatujeme o této velmi důležité zprávě, a panu zpravodajovi za ni děkuji, 30 irských zemědělců protestuje obsazením úřadů Evropské komise v Dublinu a zamýšlí v nich zůstat přes noc.
<P>
Jedná se o skutečně závažný problém. Tato zpráva odráží frustraci členů Zemědělského výboru, našich zemědělců a spotřebitelů nad nesouladem mezi evropskou zemědělskou a potravinovou politikou a obchodní politikou. Proto zpráva používá silná slova. Někteří je považují za příliš silná, ale já se domnívám, že odrážejí pocit frustrace.
<P>
A z pohledu irského chovu skotu tak zničíte naše chovy, odvětví, kde panují nízké příjmy. Zničíte naše životní prostředí.
<P>
Ráda bych také řekla pár slov o klimatických změnách. Uhlíková stopa brazilského hovězího je čtyřikrát větší než irského hovězí, přečtěte si tedy prosím tuto zprávu. Naléhavě vyzývám k její podpoře.
<P>
(Předsedající řečníka přerušil)
<SPEAKER ID="234" NAME="Mario Pirillo" AFFILIATION="S&amp;D">
(IT) Pane předsedající, dámy a pánové, pro Evropu je nutné zajistit spravedlivou rovnováhu mezi potřebou podporovat klíčový sektor, jinými slovy zemědělství členských států, a potřebou posílit evropskou mezinárodní obchodní politiku.
<P>
Obchodní strategie zaměřená ve velké míře na sledování dynamiky světových trhů by vedla k obětování konkurenceschopnosti evropského zemědělství. To nejen poškozuje hospodářské odvětví s vážnými dopady v oblasti zaměstnanosti, ale rovněž to podkopává jakoukoli možnost rozvoje našeho venkova. Je nutné chránit kvalitu zemědělské produkce a do připravovaných obchodních smluv s třetími státy začlenit dodržování stejných kvalitativních norem v oblasti bezpečnosti potravin, zdraví lidí a zvířat, dobrého zacházení a sociálních práv.
<SPEAKER ID="235" NAME="João Ferreira" AFFILIATION="GUE/NGL">
(PT) Pane předsedající, zpráva, o které diskutujeme, uvádí řadu příkladů katastrofálních následků liberalizace světového obchodu pro zemědělství. Jasně ukazuje, že zemědělství bylo využíváno jako eso v rukávu k dosažení jiných zájmů při vyjednávání ve Světové obchodní organizaci, v neposlední řadě k dosažení zájmů velkých evropských skupin v sektoru průmyslu a služeb. Zpravodaj však nedochází k závěrům, ke kterým by dojít měl, co se týká potřebných následků: mimo jiné, že hlavní zásadou mezinárodního obchodu by měla být zásada komplementárnosti a nikoli konkurence mezi producentskými státy a producenty a že je zapotřebí plánovaného zemědělství zaměřeného na potravinovou suverenitu a bezpečnost jednotlivých států. Zemědělství a plánování by mělo být protiváhou k nebezpečné anarchii výroby pro liberalizovaný trh. Právě to bylo zapotřebí, nikoli vznosná, bezvýznamná prohlášení, a to zpravodaj nedokázal nebo nechtěl poskytnout ...
<P>
(Předsedající řečníka přerušil)
<SPEAKER ID="236" NAME="Diane Dodds" AFFILIATION="NI">
Pane předsedající, spolu s řadou kolegů - a děkuji panu zpravodaji za zprávu - se chci zaměřit na obchodní jednání se sdružením Mercosur, protože pro nás v Severním Irsku se v nich skrývá destruktivní potenciál, zejména co se týká živočišné výroby.
<P>
V pátek jsem se setkala se zástupci potravinářsko-zpracovatelského průmyslu v Severním Irsku. Zemědělsko-potravinářský průmysl představuje v Irsku 16 % HDP; představuje desetitisíce pracovních míst; nepostihla ho recese, rostl i v nejobtížnějších hospodářských podmínkách a v budoucnu by se mohl stát základním kamenem dynamického hospodářství a rozvoje soukromého sektoru. Právě toto je ohrožováno liberalizací obchodu, zejména jednáním se státy Mercosur, a spolu s tím jsou v ohrožení i desetitisíce pracovních příležitostí a živobytí řady mých voličů.
<SPEAKER ID="237" NAME="Seán Kelly" AFFILIATION="PPE">
Pane předsedající, podobně jako moji irští kolegové mám i já velké obavy, že se zemědělství stává obětí na oltáři velkých průmyslových podniků. To musí skončit.
<P>
Návrhy týkající se Mercosuru rozhodně nejsou přijatelné. Vznikly příliš rychle, bez řádných konzultací s Parlamentem a mohly by vést k devastaci zemědělství. Lze hovořit o kompenzacích, ale neexistuje způsob, jak kompenzovat společnost za ztrátu jejích členů, konkrétně za ztrátu zemědělství, protože to se týká každého v dané společnosti, zejména na venkově.
<P>
To nám působí velké obavy. Záležitost norem a produkce v zahraničí oproti produkci v Evropě musí být brána do úvahy, ale v konečném důsledku je hlavní povinností Evropské unie chránit své zájmy, tedy zemědělství zde v Evropě.
<SPEAKER ID="238" NAME="Marc Tarabella" AFFILIATION="S&amp;D">
(FR) Pane předsedající, především bych chtěl pogratulovat panu Papastamkosovi ke kvalitě jeho zprávy, ve které obrací pozornost k základním kritériím, na kterých musí vyjednávači EU pracovat, a zdůrazňuje skutečnost, že by v jednání mělo být poskytnuto více prostoru nekomerčním aspektům.
<P>
Podobně už nemůžeme dále dovolovat, aby naši zemědělci, kteří jsou, jak jsme právě vyslechli, svazováni velmi přísnými environmentálními a zdravotními pravidly, zejména v oblasti hygieny výroby, udržitelnosti produkce a zacházení se zvířaty, byli kladeni na oltář mezinárodního obchodu jako oběti nespravedlivého soupeření, když se musí stavět třetím státům, které na evropský trh pronikají s výrobky, které ne vždy plní vnitřní normy EU pro výrobu.
<P>
Rovněž vyzývám Komisi a Parlament, aby udržovaly maximální obezřetnost zejména co se týká smluv se státy Mercosur, které očividně ohrožují evropský chov dobytka, ale rovněž celé zemědělství a vytváření veřejných hodnot, pro něž, jak zmínil zpravodaj, neexistuje tržní náhrada.
<SPEAKER ID="239" NAME="Czesław Adam Siekierski" AFFILIATION="PPE">
(PL) Pane předsedající, konkurenční obchodování v celosvětovém měřítku přináší výhody všem, kdo se ho účastní, ale v různé míře. Odvětví zemědělství je obzvláště zranitelné, protože výrobní náklady se ve velké míře liší v závislosti na místu výroby a zejména následkem dodržování kvalitativních a výrobních norem.
<P>
V Evropské unii jsme v tomto směru nastavili laťku velmi vysoko, což snižuje konkurenceschopnost našich výrobků. Jde o naši vědomou volbu, která má za cíl ochranu spotřebitelů. Následně by nikoho nemělo překvapit, že chceme stanovit stejné požadavky pro zboží dovážené na náš trh z jiných zemí. Do dnešních dnů činila Evropská unie příliš mnoho ústupků, zejména v oblasti trhu se zemědělskými výrobky, což bylo na úkor našich zemědělců, ale to by nemělo ...
<P>
(Předsedající řečníka přerušil)
<SPEAKER ID="240" NAME="Csaba Sándor Tabajdi" AFFILIATION="S&amp;D">
(HU) Pane předsedající, dámy a pánové, pociťujeme určitou bezradnost, protože Evropská unie je nejenom největší světový dovozce potravin, ale je zároveň i největší světový vývozce potravin, což znamená, že nám tento liberalizovaný mezinárodní trh a celosvětová konkurence přináší výhody. Naprosto souhlasím s kolegy poslanci: Evropská komise chybovala při vypracovávání mandátu. To mi přiznal i předseda Komise, když řekl, že během vyjednávání ve WTO nepožadoval od našich obchodních partnerů stejná kritéria v oblasti ochrany životního prostředí, nezávadnosti rostlin, zajištění dobrých životních podmínek zvířat, což znamená, že mandát byl vytvořen špatně. Pokud jsme však učinili chybu, pak ji musíme napravit. Je třeba mandát změnit a od našich partnerů v budoucnu požadovat to samé
<SPEAKER ID="241" NAME="Åsa Westlund" AFFILIATION="S&amp;D">
(SV) Pane předsedající, mezinárodní obchod hraje velmi významnou úlohu co se týká rozvoje ve světě a má velmi silný dopad i na naše zemědělství. Jednou z nejdůležitějších otázek, které před námi leží, je budoucí vývoj v Egyptě, Tunisku a Libyi. Jedním z nejvýznamnějších příspěvků, které EU v tomto ohledu může učinit, je otevření trhu například pro ropu, abychom skutečně pomohli obyvatelům těchto států vidět pro sebe budoucnost ve své vlastní zemi. Ti, kteří se obávají záplav přistěhovalců přicházejících do EU, by měli rovněž zajistit, že obchodní politika EU ve vztahu k těmto státům bude upravena tak, aby lidé viděli budoucnost v těchto zemích a neměli potřebu emigrovat.
<P>
Jelikož pocházím ze státu, kde existují mnohem přísnější normy ohledně zajištění dobrých životních podmínek zvířat než v EU, musím dodat, že mi připadá tragikomické poslouchat, jak lidé hovoří o přísných evropských normách pro zajištění těchto podmínek pro zvířata. Z pohledu mé vlasti má EU v této oblasti velmi nízké normy, zejména co se týká drůbeže a prasat, a zde před námi stojí ještě spousta práce.
<SPEAKER ID="242" NAME="Maria Damanaki">
členka Komise. - Pane předsedající, Komise vítá tuto zprávu a děkuje zpravodajovi, panu Papastamkosovi, a členům obou výborů - Výboru pro zemědělství a rozvoj venkova a Výboru pro mezinárodní obchod - za jejich úsilí při komplexním řešení velmi komplikovaného problému. Řada doporučení uvedených v této zprávě odráží politickou vizi a priority Komise, jak byly rozsáhle popsány v řadě sdělení.
<P>
Musím připustit, že liberalizace obchodu přináší značné výzvy pro zemědělství EU i pro Evropskou komisi. Jak však rozpoznal i Parlament, probíhá řada jednání o mezinárodním obchodě, které našemu zemědělství přinášejí možnosti. Musíme se rovněž podívat na širší přínos, který může vzejít z otevření obchodu pro evropské hospodářství jako celek.
<P>
Celkově je třeba soustavně vysílat soudržné poselství. Toto poselství potřebujeme v celé řadě probíhajících jednání, jichž se účastníme, ať už jde o jednání v Dauhá, jednání s řadou partnerů z ASEAN a Afriky, či se zeměmi Mercosur.
<P>
Proto by bylo chybné vykreslovat větší otevřenost obchodu prostě jako prohru zemědělství EU ve všech případech. Jelikož máme v zemědělství značné ofenzivní zájmy, poskytují nám obchodní smlouvy nové příležitosti vyplývající z ústupků našich partnerů. To potvrzují i skutečné údaje. Předběžné údaje za rok 2010 ukazují, že EU je čistým vývozcem zemědělských potravinářských výrobků, kdy vývoz potravin přesahuje 90 miliard EUR a obchodní přebytek činí více než 6 miliard EUR. Tento trend lze vysvětlit strategickým zaměřením zemědělsko-potravinářského odvětví EU na poskytování vysoké kvality - jak už bylo zmíněno - a zboží vysoké hodnoty, po němž zjevně existuje rostoucí světová poptávka.
<P>
Díky svému jedinečnému, rozmanitému know-how drží zemědělsko-potravinářské odvětví EU v rukou trumfy, které může vynést na světovém trhu. Souhlasím s tím, že do těchto trumfů musíme investovat. V tomto kontextu napomohla soustavná tržní orientace reforem jednotné zemědělské politiky v posledních dvou desetiletích k zvýšení konkurenceschopnosti zemědělství, protože pobízela zemědělce k přijímání tržních řešení. Současně by však měla být plně doceněna rozmanitost zemědělství ve 27 členských státech EU. Pokud chce Evropská unie zajistit dlouhodobou budoucnost svých zemědělských oblastí vyváženým způsobem z hlediska území a životního prostředí, pak toto musíme respektovat.
<P>
Musíme si rovněž uvědomit, že od zvláště citlivých odvětví nelze očekávat, že se vyrovnají s nadměrným objemem dodatečných dovozů, které by vyvinuly další tlak na průměrné domácí ceny a výrobu. Hlavní výzvou, která před námi tedy leží při jednání o mnohostranných nebo dvoustranných dohodách, jež mají dopad na zemědělství EU, je proto dosažení rovnováhy mezi našimi ofenzivními a defenzivními zájmy v zemědělství a dalších oblastech obchodních jednání.
<P>
Komise si je tohoto vědoma a bude nadále pokračovat ve spolupráci s Parlamentem v úsilí o dosažení tohoto cíle. Proto bych byla ráda, aby nám Parlament pomohl nalézt tu správnou rovnováhu a vyslat světu správný signál.
<SPEAKER ID="243" NAME="Předsedající">
Rozprava je ukončena.
<P>
Hlasování se bude konat v poledne v úterý 8. března.
<P>
Písemná prohlášení (článek 149)
<SPEAKER ID="243" NAME="Liam Aylward" LANGUAGE="GA">
Více než 30 zemědělců právě protestuje formou obsazení úřadu Evropské komise v Dublinu, aby ukázali, že jsou přesvědčeni, že zájmy zemědělství EU jsou obětovány ve prospěch obchodu. Je třeba zajistit, aby zemědělci nebyli poškozováni ve prospěch obchodu nebo využíváni jako nástroj k dosažení dohody při obchodních jednáních.
<P>
Z tohoto důvodu vítám tuto vlivnou, dobře načasovanou zprávu a v ní obsaženou kritiku Komise za to, že se vzdala v oblasti zemědělství, aby dosáhla lepšího přístupu na nové trhy. Pro konkurenceschopnost a udržitelnost zemědělství Evropské unie je nutné nalézt nové trhy pro vysoce kvalitní výrobky pocházející z EU. Ujednání však musí prospívat zemědělství EU a nikoli ho poškozovat, což může být případ obchodní smlouvy se státy Mercosur.
<P>
Zemědělské produkty Irska jsou velice kvalitní a díky tomu i velmi oblíbené, nicméně irští zemědělci nebudou schopni pokračovat v současné výrobě, pokud bude v EU povolen prodej levnějších výrobků horší kvality.
<SPEAKER ID="244" NAME="Spyros Danellis" LANGUAGE="EL">
Dnes čelíme dalšímu pokusu porušit uměřený (vycházející ze zhodnocení rizik), vědecky podložený přístup k citlivé, velmi důležité otázce veřejného zdraví, regulaci tabákových výrobků. Brazilská vláda prosazuje legislativu, která vytváří podmínky pro úplný zákaz výroby a prodeje cigaret obsahujících různé přísady, takzvané směsi. Tato legislativa je protlačována, aniž by byl předložen jakýkoli doklad tvrzení, že jsou pro mladé lidi přitažlivější než cigarety s tabákem Virginia. Podobný krok by poškodil výrobce a vývozce orientálního tabáku a tabáku burley v EU, a zároveň by odstranil konkurenci pro cigarety a tabák typu Virginia, jehož je Brazílie nejvýznamnějším světovým výrobcem a vývozcem. Vyzýváme proto Evropskou komisi, aby tuto otázku, co se týká záměrů Brazílie, vznesla na příštím zasedání výboru WTO pro technické překážky obchodu ve dnech 24.-25. září 2011.
<SPEAKER ID="245" NAME="Alajos Mészáros" LANGUAGE="HU">
Co se týká zemědělství EU a mezinárodního obchodu: protože zemědělství není pouze hospodářskou činností a zemědělská a potravinová politika musí sledovat základní cíle, jako je bezpečnost potravin a zajištění dostatku potravin, je nejdůležitější výzvou účinná koordinace komerčních a nekomerčních zájmů. Evropská unie je největším dovozcem zemědělských výrobků z rozvojových států a dováží více než USA, Japonsko, Kanada, Austrálie a Nový Zéland dohromady. Umožnění lepšího přístupu na trh těmto státům by mělo škodlivý dopad nejen na zemědělské výrobce v Evropě, ale i na rozvojové státy, které jsou v nejtíživější situaci. Právě z tohoto důvodu by Evropská unie při obchodních jednáních měla postupovat mnohem vyváženěji, co se týká různých odvětví, a podporovat zároveň defenzivní i ofenzivní zájmy zemědělství. Zemědělství Evropské unie hraje klíčovou úlohu ve strategii Evropa 2020, co se týká nejrůznějších sociálních a hospodářských výzev. Obchodní politika EU hraje významnou a rozhodující úlohu tím, že umožňuje zemědělství nadále pozitivním způsobem přispívat k dosahování cílů. Souhlasím s tím, že obchodní politika nesmí stát v cestě dynamice zemědělství EU; právě naopak, obchodní politika a zemědělská politika se musí vzájemně podporovat.
