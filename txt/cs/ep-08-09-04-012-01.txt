<CHAPTER ID="012-01">
1. Státní převrat v Mauritánii 
<SPEAKER ID="191" NAME="Předsedající">
Dalším bodem programu je rozprava o šesti návrzích usnesení týkajících se státního převratu v Mauritánii.
<SPEAKER ID="192" NAME="Alain Hutchinson">
autor. - (FR) Vážený pane předsedající, vážená paní komisařko, státní převrat, který se uskutečnil v Mauritánii, můžeme považovat za skutečnou tragédii. Tak jako do mnohých jiných zemí, i do demokratizace Mauritánie investovala Evropská unie mnohé; a co je důležitější, přispěli k ní i samotní Mauritánci. Ti, kteří relativně nedávno svrhli diktátora Tayu, vzbudili v obyvatelích této země velké naděje a zároveň se snažili splnit své závazky týkající se organizace ústavního referenda v červnu 2006 a prezidentských voleb v roce 2006. Do tohoto dlouhého procesu měl každý příležitost se zapojit: odbory, občanská společnost, a samozřejmě politici. Po uplynutí jednoho roku převrat všemi otřásl a v řadách demokratů nastalo velké zklamání.
<P>
Tato katastrofa pro demokracii a lid Mauritánie nám jasně připomíná nesmírnou křehkost mladých demokracií, stejně jako zvláštní pozornost, kterou je jim třeba věnovat. Proto je pro nás momentálně velmi důležité jednoznačně odsoudit nový mauritánský režim. Pokud se zvolený prezident dopustil omylů nebo hrubých chyb, mauritánský lid, jeho parlament a zvolení zástupci země měli reagovat, kritizovat a uvalovat sankce. V žádném případě se do této výhradně politické záležitosti neměla právo vměšovat armáda, četnictvo ani jiné policejní síly.
<P>
Proto vyzýváme nové "představitele moci" Mauritánie, aby vrátili lidu Mauritánie pravomoci, o které je připravili. Žádáme, aby co nejdříve vrátili zvolenému prezidentovi jeho politické funkce, i když to bude vyžadovat trpkou kritiku, za předpokladu, že se bude vyjadřovat demokraticky a s ohledem na ambice mauritánského lidu, který je opět držen v zajetí přání menšiny.
<P>
Kromě toho bych chtěl, vážený pane předsedající, dodat, že jsem měl čest vést pozorovatelskou misi Parlamentu do Mauritánie, a tak mě přirozeně hluboce zasáhly události v této zemi. Tím bych chtěl skončit a předat slovo paní Isler Béguinové, která vedla pozorovatelskou volební misi Evropské unie. Velmi lituji této události, protože v Mauritánii jsme byli svědky skutečné touhy celého obyvatelstva, touhy, kterou vyjadřovalo už v minulých letech, a proto tyto události považujeme za tragédii.
<SPEAKER ID="193" NAME="Marios Matsakis">
autor. - Vážený pane předsedající, tento ubohý africký národ trpí politickou nestabilitou a krizí už mnoho let. V důsledku toho se za poslední tři roky v zemi udály dva vojenské státní převraty. Ten druhý se uskutečnil 6. srpna 2008. Generál porušil ústavní zákony a usurpoval moc, přičemž prezidenta, premiéra a dalších členů vlády, jakož i mnohých civilů, dal zatknout. Kupodivu dvě třetiny mauritánských poslanců podepsaly prohlášení o podpoře vedoucím představitelům převratu.
<P>
Bez ohledu na to, že svou úlohu tu pravděpodobně sehrával strach z pronásledování, potvrzení selhání demokratického procesu a prohlášení souhlasu s vojenským diktátorským režimem ze strany zvolených parlamentních zástupců je urážkou demokracie a politováníhodnou situací. Vyzýváme všechny politické síly v Mauritánii, aby na první místo kladly zájmy svého lidu, a přirozenou vyspělostí společně pracovaly na obnovení ústavního pořádku v zemi. Proto naléhavě vyzýváme EU, OSN a Africkou unii, aby poskytly všechnu potřebnou podporu.
<SPEAKER ID="194" NAME="Esko Seppänen">
autor. - (FI) Vážený pane předsedající, převrat vojenské junty v Mauritánii vzbudil široké odsouzení z dobrého důvodu. Podle mezinárodních pozorovatelů v zemi se volby v letech 2006 a 2007 uskutečnily v souladu s pravidly a o legitimitě odstavené mauritánské vlády není pochyb.
<P>
Od získání nezávislosti na francouzské koloniální nadvládě se v Mauritánii uskutečnilo více než deset převratů nebo pokusů o převrat. Ten předposlední proběhl před pouhými třemi roky. Tehdy jednoznačně převzali moc vysocí armádní představitelé, a tak je to i nyní. Vývoj se pouze těžko dá nazvat stabilním nebo demokratickým.
<P>
K převratu přispěly i rozpory mezi demokraticky zvoleným prezidentem a mauritánskými generály v postoji k extremistickému islamismu. Pro ty, kteří se do tohoto regionu snaží přinést mír a stabilitu, je to náročný úkol.
<P>
V návrhu usnesení se celkem správně uvádí, že obnovení zákonné a demokraticky zvolené vlády je předpokladem stabilního demokratického vývoje Mauritánie. Proto je rozhodnutí o uskutečnění nových voleb nepřijatelné, protože ty by umožnily vojenské juntě využít svou moc. Na této situaci je špatné to, že pokud země zůstane v izolaci, podpoří se tím extremistické názory a činnosti, které potlačí demokratický vývoj. Proto musíme podpořit řešení OSN, které je do nejvyšší možné míry rychlé a mírové. Naše skupina podporuje návrh usnesení o situaci v Mauritánii.
<SPEAKER ID="195" NAME="Marie Anne Isler Béguin">
autorka. - (FR) Vážený pane předsedající, vážená paní komisařko, díky vám jsem mohla předsedat volební pozorovatelské misi v Mauritánii.
<P>
Na výsledky jsme byli velmi hrdí, protože po 24 letech odevzdala armáda moc do rukou lidu, a to byl velký úspěch.
<P>
Nedávno jsem v Mauritánii strávila osm dní, a co jsem slyšela? Slyšela jsem lidi, kteří se předtím těšili z civilní vlády, radovat se z toho, že se armáda vrátila "znovu nastolit demokracii", jak tomu říkali.
<P>
Tomu se samozřejmě hovoří státní převrat. Je to státní převrat. Odsuzujeme ho a vždy jsme ho odsuzovali. Myslím si však, že tam musíme jít a vidět na vlastní oči, co se tam děje, a já vám radím, vážení kolegové, abyste tam vyslali delegaci. Zástupce Africké unie, pan Ping, to nazývá "netypický stav". Pan Djinnit z OSN tomu říká "stav zvratu" a oba tvrdí, že v současnosti musíme být tvořiví. a skutečně, když tvrdí, že existuje patová situace, je určitě pravda, že existuje institucionální patová situace, ale ta nevyplývá z převratu; je výsledkem procesu degradace, který se datuje až do dubna a který vyvrcholil v červnu nebo červenci návrhem na vyslovení nedůvěry, o kterém se nemělo hlasovat, na mimořádných zasedáních parlamentu, které nebyly přijaty ani schváleny a na kterých převážná většina dvou třetin, pokud ne tří čtvrtin poslanců, hlasovala za odstoupení prezidenta. Šlo skutečně o zvrat a pro lidi, kteří situaci nesledují, je těžké to pochopit.
<P>
Chci vás požádat, vážení kolegové, abyste viděli tuto situaci takovou, jaká skutečně je, a vyzvat vás, abyste podpořili demokratický odkaz, ke kterému se země zavázala v minulých volbách.
<P>
Není třeba také zapomínat, že stále fungují instituce jako senát, parlament a obecní rady, a já skutečně věřím, že tyto orgány jednají jako ochránci práv lidu. Proto si myslím, že právě oni by měli najít řešení. Myslím, že musíme důvěřovat svým kolegům v Parlamentu, že navrhnou plán pro tuto vojenskou juntu, který jsme odmítli, a že je skutečně v moci zástupců lidu, tak jako jsme i my zástupci svých občanů, rozhodnout, co dál.
<P>
Myslím, že v tomto bychom se měli na ně spolehnout a důvěřovat jim: jestliže se jim nepodaří najít zákonné a institucionálně legitimní řešení, potom můžeme zasáhnut silou, ale věřím, že zástupci lidu, kteří mají právo na své straně, předloží návrhy, a my jako jejich kolegové bychom je měli podpořit.
<SPEAKER ID="196" NAME="Ryszard Czarnecki" LANGUAGE="PL">
Vážený pane předsedající, každý, kdo se o Mauritánii zajímá, zná současnou situaci v zemi. Rovněž tak poslanci, kteří měli tu čest v této zemi zastupovat Evropský parlament. Také já jsem byl v té skupině.
<P>
Paní Isler Béguinová má v tomto směru množství zkušeností. Myslím, že má pravdu, když říká, že bychom měli zvýšit zdroje, aby mohl Evropský parlament k této situaci účinně přispět, jak to už udělal v případě jiných zemí. Nemělo by jít o stanovení toho, co je správné a co se má stát, ani o odkazování na určité normy. Namísto toho by mělo jít o poskytnutí skutečné pomoci lidem, kteří bojují za občanská práva a demokratické hodnoty v oblastech, v nichž je mnohem důležitější jich dosáhnout než v Evropském parlamentu. Proto se navrhuje rozdělit zdroje tak, aby bylo možné je skutečně účinně využít.
<SPEAKER ID="197" NAME="Colm Burke">
autor. - Před hlasováním chci navrhnout ústní pozměňovací návrh. Nedávný převrat v Mauritánii je zklamáním. Pro zemi, která v posledních letech udělala takový pokrok směrem k demokracii, je tento převrat výrazným krokem zpět.
<P>
Důležitost demokratické Mauritánie by se v tomto křehkém regionu Afriky neměla podceňovat, proto je návrat k demokracii a vládě občanů nejdůležitějším cílem. Svrhnutí demokraticky zvolené vlády je jednoduše nepřijatelné, stejně tak následné domácí vězení prezidenta a premiéra země. Je však třeba poznamenat i to, že dvě třetiny poslanců Mauritánie podepsaly prohlášení o podpoře vedoucích představitelů převratu a s nimi spřízněných generálů. Minulou neděli generálové vytvořili vlastní vládu, kterou je třeba podle mého názoru považovat na nelegitimní.
<P>
I když nechci uznat tuto přechodnou administrativu, která se do této pozice sama dosadila, navzdory tomu chci podpořit vojenskou juntu ve stanovení časového harmonogramu co nejbližších dat nových prezidentských voleb, aby mohli být namísto vojenských osobností znovu jmenováni civilní ministři. Junta se musí zavázat k volební neutralitě, jak to udělala po posledním převratu v roce 2005. Pokud se tohoto kroku ve velmi blízké budoucnosti nedosáhne, Evropská unie musí zvážit tvrdší opatření, například pozastavení pomoci nehumanitární povahy. Komise musí vážně zvážit reaktivaci článku 96 Dohody z Cotonou, který by mohl vést k zmrazení aktiv členů junty, jakož i k pozastavení pomoci. Nakonec naléhavě vyzývám Evropskou unii, aby úzce spolupracovala s Africkou unií na usnesení o této politické krizi.
<SPEAKER ID="198" NAME="Laima Liucija Andrikienė" LANGUAGE="LT">
Je to politováníhodné, ale mauritánští generálové spáchali další státní převrat, který bohužel velmi negativně ovlivní lid této země. Skutečnost, že vzápětí po tomto vojenském převratu a ve zhoršující se hospodářské a sociální situaci dospěla Světová banka k rozhodnutí pozastavit platby této zemi, situaci ještě zhoršuje a lid její následky velmi brzy pocítí. Jediné možné stanovisko k této situaci je to, že odsoudíme pachatele převratu a budeme žádat, aby se v zemi co nejdříve nastolil ústavní a občanský pořádek. Požadujeme okamžité propuštění prezidenta Sidiho Mohameda Cheikha Abdallahího a zabezpečení běžných pracovních podmínek pro vládní úředníky.
<P>
Vojenský převrat není způsobem řešení krize. Z ústavní krize každou zemi vyvedou pouze politické diskuse a svobodné a spravedlivé volby. Povinností Evropské unie je pomoci co nejefektivněji překonat tuto krizi a zaměřit pomoc na nejzranitelnější lidi, kteří nejvíc trpí hospodářskou a potravinovou krizí.
<SPEAKER ID="199" NAME="Leopold Józef Rutowicz">
jménem skupiny UEN. - (PL) Vážený pane předsedající, Mauritánie je chudá země. Je také netypickou islámskou zemí a obětí mnohých krvavých státních převratů. Je to země, která uznává Izrael a podporuje USA v boji proti Al-Kájdě. Mauritánie má demokratickou ústavu. Postihuje ji řada přírodních katastrof. Běžné je v ní stálé otroctví, což znamená, že lidem se odpírá kulturní a náboženská identita a osobnost. V této zemi je to však dlouhodobá situace. Věří se, že Mauritánie celkem dobře využívá pomoc poskytovanou na vybudování infrastruktury a vzdělání.
<P>
Poslední převrat doprovázelo prohlášení svaté války ze strany Al-Kájdy. Tím se může do velké míry destabilizovat země, zvýšit hlad a zvrátit dosažené úspěchy. Může to vyústit i do smrti mnoha lidí a do zavedení nehumánních metod radikálního islámu v zemi. Vzhledem k těmto nebezpečím je pro Evropskou unii a organizace afrických zemí důležité, aby rychle jednaly s cílem zabránit takovéto tragédii.
<SPEAKER ID="200" NAME="Raül Romeva i Rueda">
jménem skupiny Verts/ALE. - (ES) Vážený pane předsedající, právě včera jsme hovořili o nejednotnosti a neúčinnosti, které někdy charakterizují politiku sankcí Evropské unie. Mauritánie je očividně zjevným příkladem. Převrat v této zemi z tohoto léta musíme odsoudit, a to uděláme v tomto usnesení.
<P>
Vyzýváme také k odlehčení politického napětí v příslušných institucích, které mají ještě stále schopnost v této chvíli jednat.
<P>
Kromě toho, mezinárodní reakce nemá být namířena na potrestání těch, kteří si to nezaslouží, konkrétně mauritánského lidu, který už i tak dost trpí hospodářskou a potravinovou krizí.
<P>
Proto vyzýváme Evropskou komisi, aby nezrušila financování projektů podpory pro občanskou společnost poskytovaných v rámci Evropského nástroje pro demokracii a lidská práva (EIDHR) a také aby přehodnotila zmrazení smlouvy v oblasti rybolovu.
<P>
Také vyzýváme Komisi, aby se zapojila do politického dialogu podle článku 8 Dohody z Cotonou v oblasti obnovení ústavní zákonnosti. Pokud nebude dialog úspěšný, měl by se znovu uvést v platnost článek 96 Dohody z Cotonou, který může vést k zmrazení pomoci s výjimkou potravinové a humanitární pomoci.
<SPEAKER ID="201" NAME="Koenraad Dillen" AFFILIATION="NI">
- (NL) Vážený pane předsedající, křehké demokratické režimy v Africe, které byly svrženy vojenským převratem: nekonečný příběh, sága, která stále pokračuje. Nepřeháním, když řeknu, že tento Parlament už pravděpodobně v minulosti vyjádřil aspoň tucetkrát odsouzení všech druhů převratů v Africe. Ve většině afrických zemí vládne nespravedlnost a vládnoucí vůdcové jsou při moci už celá desetiletí. Miliardy v podobě rozvojové pomoci na tom nic nezměnily. Despotové se často udržují u moci a my jim až příliš často chystáme červený koberec. a to je důvod k pesimismu.
<P>
Volby, které monitoroval tento Parlament, byly spravedlivé: to se už podařilo zavést. Události tohoto léta v Mauritánii jsou však dalším důkazem, že samotné volby nezabezpečí v Africe trvalé přijetí demokratických hodnot.
<P>
Musíme si z toho vzít ponaučení, že Evropa musí ukázat odvahu podmínit hospodářskou a rozvojovou pomoc dobrým řízením a demokracií, protože nakonec budou jejích výhod využívat sami Afričané. EOU však dosud neměla odvahu přijmout takovou pozici. Slovní odsouzení převratu v Mauritánii nestačí, pokud Evropská unie zároveň nepřijme konkrétní sankce na izolování junty.
<SPEAKER ID="202" NAME="Filip Kaczmarek" AFFILIATION="PPE-DE">
(PL) Vážený pane předsedající, je politováníhodné, že dnes musíme diskutovat o Mauritánii. Minulý rok se v Mauritánii uskutečnily první svobodné volby. Mezinárodní společenství je uznalo za spravedlivé a transparentní, a to včetně pozorovatelské mise Evropského parlamentu. Mauritánie uskutečnila významný pokrok směrem k mimořádně důležité demokratizaci, stabilitě a budoucímu rozvoji. Mám na mysli trestání otrokářství, osvobození médií a návrat utečenců.
<P>
Mauritánie nyní udělala krok zpět, zrušila výsledky demokratických voleb a prokázala nedostatečný respekt k právnímu státu. Chování prezidenta Abdalláha se dá určitě různě interpretovat a hodnotit, ale jedna věc je jistá. Prezident zvolený ve všeobecných demokratických a svobodných volbách se nikdy nesmí nahradit státním převratem. Takový krok je nepřijatelný v zemi, kde se rozvíjí demokracie, a právě to se v Mauritánii až donedávna odehrávalo. Evropská unie by měla spolupracovat s vládou Mauritánie a s Africkou unií s cílem řešit tuto situaci.
<SPEAKER ID="203" NAME="Eija-Riitta Korhola" AFFILIATION="PPE-DE">
(FI) Vážený pane předsedající, jak jsme se dozvěděli na začátku srpna, první demokraticky zvolený prezident Mauritánie spolu s premiérem a ministrem vnitra země byl svržen a uvězněn v důsledku vojenského převratu.
<P>
Mauritánie je jednou z nejchudších zemí a jedním z nejnovějších výrobců ropy. Jestliže je její demokratický vývoj ohrožený, musí se zpochybnit spolupráce na širší úrovni. Protože Světová banka zmrazila 175 milionů USD finanční pomoci a protože EOU zvažuje zmrazení 156 milionů EUR, několika rozvojovým projektům hrozí zrušení. Trpělivý přístup se však z dlouhodobého hlediska v takovéto situaci nevyplatí.
<P>
Zaujmutí tvrdého postoje přece neznamená odmítnout Mauritáncům potravinovou a humanitární pomoc. Vládnoucí vojenské juntě se však musí připomenout Dohoda z Cotonou a to, že pokud se nedosáhne žádného dialogu o obnovení demokratického pořádku, finance EOU budou opět pozastaveny.
<SPEAKER ID="204" NAME="Glyn Ford" AFFILIATION="PSE">
Vážený pane předsedající, chci potvrdit to, co tu už řekla velká řada kolegů přede mnou: demokratická Mauritánie představuje v tomto regionu pól stability. Necelých dvanáct měsíců poté, co volební pozorovatelská mise Evropské unie prohlásila, že volby měly integritu, uskutečnili generálové v Mauritánii druhý státní převrat za dva roky.
<P>
Vyzýváme k okamžitému propuštění prezidenta a premiéra a věříme, že řešení spočívá v dialogu. Vítáme zapojení Africké unie do tohoto procesu, ale naléhavě vyzýváme Komisi, aby se do tohoto dialogu také zapojila s cílem najít mírové a demokratické řešení současné krize a použít, pokud to bude třeba, hrozbu pozastavení veškeré pomoci, kromě potravinové a humanitární, Mauritánii, jestliže nenajdeme uspokojivé řešení v nejbližších měsících.
<SPEAKER ID="205" NAME="Zbigniew Zaleski" AFFILIATION="PPE-DE">
(PL) Vážený pane předsedající, vážená paní komisařko, chtěl bych podpořit připomínky pana Kaczmareka. Státní převrat v Africe a ještě více v Mauritánii nás nemůže překvapovat. Když zvážíme situaci na tomto kontinentu, musíme dospět k závěru, že i když se naštěstí v mnohých oblastech začal proces demokratizace, který nadále pokračuje, je ještě stále velmi slabý. To je skutečnost.
<P>
Naším úkolem je udělat všechno, abychom podpořili demokratizaci. K tomu patří naše činnosti během misí monitorování parlamentních nebo prezidentských voleb. Patří k tomu i finanční pomoc. V tom spočívá smysl naší přítomnosti na místě a zvyšování informovanosti lidí v otázkách demokracie. Vysvětlování, jak sehrávat svou úlohu v tomto procesu po těžkém období příprav, je určitě investice, která se vyplatí, a tu také realizujeme. Nemyslím, že v této oblasti bychom měli šetřit. Na druhé straně musíme být velkorysí. V sázce je budoucnost Afriky.
<SPEAKER ID="206" NAME="Benita Ferrero-Waldner">
členka Komise. - Vážený pane předsedající, už několik měsíců Mauritánie zažívá napjatou politickou situaci, opozici velké části Parlamentu vůči prezidentovi Mauritánie. 6. srpna 2008 po odvolání prezidenta Adallahího z funkce několika veliteli armády reagovalo vojsko rychlým a krvavým státním převratem. V současnosti setrvává zvolený prezident uvězněn ve vile pro hosty. Je také třeba poznamenat, že byl uvězněn i premiér, zatím co jiné instituce, například zvolený parlament, ovlivněny nebyly.
<P>
Před třemi roky, 3. srpna 2005, uskutečnili titíž generálové, tehdy plukovníci, podobný převrat proti dvacetiletému režimu plukovníka Oulda Tayu, který je po převratu opět u moci.
<P>
Nedávný převrat je však zcela jiný než ten z roku 2005, kterým se ukončil diktátorský režim a nastolil příkladný přechod k demokracii, kterou významně politicky i finančně podporuje Evropská unie. Tento přechod umožnil prostřednictvím série svobodných a spravedlivých voleb ustanovení prvních demokraticky zvolených institucí v Mauritánii, kterých fungování se musí stále zlepšovat.
<P>
Od prvního dne převratu je naše pozice jasná. Komisař Michel důrazně odsoudil převrat a žádal propuštění a opětovné dosazení prezidenta Abdalláhiho do funkce, stejně jako rychlý návrat ústavní moci. Celé mezinárodní společenství reagovalo velmi podobně.
<P>
Nejnovější rozhodnutí přijaté vojenskou juntou, samozvanou "Nejvyšší státní radou", na formalizování převratu a jmenování nového premiéra a vlády jsou sérií kroků nesprávným směrem, proti požadavkům mezinárodního společenství.
<P>
Tento převrat, podle mého názoru, představuje závažné a jednoznačné porušení základních prvků Dohody z Cotonou týkajících se demokratických zásad a právního státu. Proto 2. září 2008 Komise přijala oznámení Radě o otevření konzultací s Mauritánií podle článku 96 Dohody z Cotonou.
<P>
Na základě výsledků konzultací budou navržená vhodná opatření. Na základě zvážení potenciálního negativního vlivu takovýchto opatření na obyvatelstvo však stále doufáme, že se najde přijatelné řešení bez nutnosti izolovat takovouto strategicky důležitou zemi, jak uvedli mnozí z vás.
<P>
Zatím budeme nadále sledovat vývoj v Mauritánii a plně podporovat úsilí Africké unie na opětovné zavedení ústavního pořádku v zemi.
<P>
Dovolte mi ještě stručně uvést dvě otázky. V této fázi je ještě příliš brzy zacházet do jakýchkoli podrobností o vhodných činnostech, které se mají přijmout pro konkrétní projekty nebo oblasti spolupráce. Myslím, že bychom měli počkat na výsledky konzultací o článku 96 Dohody z Cotonou a bylo by také dobré, paní Isler Béguinové, počkat na vyslání delegace. Nejdříve musí začít konzultace o článku 96 Dohody z Cotonou.
<P>
Nakonec, existují tu dva důležité projekty: jedním je Evropský rozvojový fond, který stále přebíhá (hodnota: 4,5 milionu EUR) na podporu občanské společnosti, a druhým je plánovaná investiční podpora demokracie a lidských práv (hodnota: 300 000 EUR). Ty budou pravděpodobně pokračovat i v případě částečného zmrazení spolupráce. Takže, v této chvíli se nacházíme ve fázi, když si myslíme, že se musí využít Dohoda z Cotonou a uskutečnit konzultace o článku 96, a potom se uvidí.
<SPEAKER ID="207" NAME="Předsedající">
Rozprava je ukončena.
<P>
Hlasování se uskuteční na konci rozpravy.
<P>
Písemné prohlášení (článek 142)
<SPEAKER ID="997" NAME="Sebastian Valentin Bodu  " AFFILIATION="PPE-DE">
písemně. - (RO) Otázka dodržování lidských práv v afrických zemích je bohužel stále aktuální. Pro mnohé Evropany je dodržování lidských práv darem, který dostali do vínku. Pocházím ze země s nejtvrdším komunistickým režimem v Evropě, kde se lidským právům velká pozornost nevěnovala. Nemohu říci, že za osmnáct let demokracie zmizely případy porušování lidských práv, ale situace je mnohem lepší než během období komunismu.
<P>
Křehký africký kontinent, jehož staletá historie vážně poznamenala mentalitu obyvatel, nyní čelí hrozbě destabilizace celého regionu po státním převratu vojenských vůdců v Mauritánii. V podstatě anulovali demokratické rozhodnutí mauritánského lidu z roku 2007, kterým byl demokraticky zvolený první prezident. Soulad se zásadami právního státu je prvním základním požadavkem demokracie.
<P>
Nový režim v Mauritánii nemá podporu lidu a zastupuje výhradně požadavky omezené skupiny osob. Mezinárodní společenství má povinnost zabezpečit, aby se vývoj v této zemi nezvrátil, a to pro dobro jejích obyvatel, stejně jako pro stabilitu celého regionu, v němž je skutečnou hrozbou terorismus.
