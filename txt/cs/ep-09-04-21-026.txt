<CHAPTER ID="026">
Účinný výkon soudních rozhodnutí v Evropské unii: transparentnost dlužníkových aktiv (krátké přednesení)
<SPEAKER ID="232" NAME="Předsedající">
Dalším bodem je krátké přednesení zprávy, kterou předkládá paní Neena Gillová jménem Výboru pro právní záležitosti, o účinném výkonu soudních rozhodnutí v Evropské unii: transparentnost dlužníkových aktiv (2008/2233)(INI)).
<SPEAKER ID="233" NAME="Neena Gill">
zpravodajka. - Pane předsedající, v pozadí konzultativního dokumentu Komise o dlužníkových aktivech je obava, že pozdní platby a neplacení dluhů ohrožují zájmy podniků a spotřebitelů. Dochází k tomu zejména v případech, kdy věřitel a orgány provádějící výkon rozhodnutí nemají informace o tom, kde se dlužník zdržuje, ani o jeho aktivech. Problém lze vyřešit, jestliže má dlužník aktiva v Unii a je možné je vysledovat a zahájit soudní řízení.
<P>
Komise ve své zprávě navrhla sestavit příručku o vnitrostátních právních předpisech a praxi v oblasti výkonu rozhodnutí a poukázala na možnost rozšířit přístup k evidenci obyvatel. Rovněž položila otázku, zda by orgány provádějící výkon rozhodnutí neměly mít lepší přístup k evidenci sociálního zabezpečení a k daňové evidenci. Součástí návrhu je zlepšení spolupráce mezi veřejnými orgány provádějícími výkon rozhodnutí a myšlenka "Evropského prohlášení o aktivech", podle něhož by dlužníci byli povinni zveřejnit všechna svá aktiva v evropském soudním prostoru, což by bylo podepřeno sankcemi.
<P>
Moje zpráva, ve znění odhlasovaném ve výboru, navrhuje, že by pro věřitele mohlo být přínosné zavést jednodušší a pružnější postup, účinný v celé EU, jímž by bylo možné získat příkaz ke zveřejnění informací o aktivech, jež by se mohla stát předmětem opatření pro výkon rozhodnutí. Tato opatření by mohla mít podobu průběžného platebního příkazu, který poskytne věřiteli okamžitou platbu do té doby, než bude daný spor vyřešen. Zpráva rovněž vybízí k zadání studie o tom, jak fungují současné vnitrostátní systémy, jejíž součástí by bylo porovnání jedné země se zvykovým právem, jako je Spojené království, s jinými evropskými právními systémy, a o tom, jak lze stávající systémy zlepšit. Dále zdůrazňuje nutnost zvážit, ve kterých oblastech by mohla další spolupráce mezi členskými státy přinést kladné výsledky a jakým způsobem budou návrhy slučitelné se stávajícími právními předpisy v oblasti ochrany údajů a lidských práv.
<P>
Usilovali jsme o to, aby tato témata byla ústředním motivem zprávy, a kompromisy, jichž jsme dosáhli ve výboru, již vyrovnaly některé nesrovnalosti mezi právními systémy členských států. Cílem řady našich dodatků je docílit toho, aby návrh byl transparentnější a aby jej věřitelé mohli snadněji využít.
<P>
Bude tedy naprosto nezbytné zajistit, aby příručka o vnitrostátních právních předpisech a praxi v oblasti výkonu rozhodnutí byla stále aktualizována, aby informace, které bude obsahovat, byly snadno použitelné a aby byly napsány srozumitelným jazykem. Rovněž bude rozhodující, aby iniciativa spolupracovala s vnitrostátními soudy - než aby jejich práci nahrazovala. Znamená to, že legislativa se omezí pouze na přeshraniční případy. Budeme-li toto mít na paměti, prosazování těchto právních předpisů bude fungovat efektivně a proaktivně.
<P>
Z celkového pohledu zpráva velkou měrou pomůže malým podnikům a soukromým podnikatelům překonat zásadní překážku ke svému úspěchu, neboť ty na rozdíl od velkých podniků nemají k dispozici dostatek zdrojů, díky nimž by mohli vystopovat dlužníky a zahájit proti nim soudní řízení. Malé podniky jsou neúměrně zasaženy tím, že některé osoby zanedbávají platby. Odrazuje-li tato skutečnost podniky od obchodování v zahraničí, pak se jedná o skutečnou hrozbu pro samotné fungování společného trhu. Bude naprosto nezbytné v této obtížné době zajistit ochranu pro činnost malých podniků, neboť právě ty tvoří velkou část našeho hospodářství.
<P>
Chtěla bych poděkovat sekretariátu Výboru pro právní záležitosti za vynikající podporu, kterou mi při přípravě této zprávy poskytl. Dík patří i kolegům z ostatních skupin, kteří přispěli svými konstruktivními návrhy.
<P>
Dle mého názoru je klíčové, aby tato legislativa vstoupila v platnost co nejdříve. Vyzývám Komisi, aby neodkladně reagovala na doporučení Parlamentu. Řada dobré práce, kterou členské státy odvádí v reakci na hospodářský pokles, je zaměřena na větší podniky.
<SPEAKER ID="234" NAME="Joe Borg">
člen Komise. - Pane předsedající, je mi potěšením využít této příležitosti k diskusi o obavách Parlamentu ohledně vymáhání dluhů v zahraničí. Chtěl bych rovněž poděkovat paní Gillové za její zprávu.
<P>
Co je v sázce? Parlament i Komise se shodnou na tom, že problémy spojené s přeshraničním vymáháním dluhů mohou být vážnou překážkou volného oběhu peněžních platebních příkazů v rámci Evropské unie a mohou narušit přístup ke spravedlnosti. Kromě toho je to za současných hospodářských podmínek klíčové pro přežití malých podniků.
<P>
V této souvislosti a v souladu se zásadami subsidiarity a proporcionality, jaké cíle by si mělo Společenství stanovit? Evropská unie má k dispozici impozantní sbírku právních opatření, která zajišťují přístup ke spravedlnosti v přeshraničních případech a usnadňují volný oběh rozhodnutí v občanských a obchodních věcech v rámci Unie.
<P>
Není však pochyb - jak je to uvedeno v Haagském programu, který přijala Evropská rada a týká se vzájemného uznávání - že účinný výkon rozsudků v rámci Evropské unie by byl mnohem snadnější, pokud by bylo možné obdržet přesné informace o finanční situaci dlužníka.
<P>
V březnu roku 2008 zveřejnila Komise Zelenou knihu o transparentnosti dlužníkových aktiv a veškeré reakce včetně shrnutí jsou nyní dostupné na naší webové stránce.
<P>
Většina souhlasila, že je třeba stanovit opatření na úrovni Společenství za účelem zvýšení transparentnosti dlužníkových aktiv, avšak rozcházela se v tom, co lze učinit v praxi.
<P>
Jsem Parlamentu vděčný za to, že předložil odpověď na zelenou knihu, která ve velké míře zachází do podrobností. Vyznívá spíše skepticky vůči myšlenkám obsaženým v zelené knize a za hlavní problém považuje "notorické" dlužníky, kteří se chovají zcela bezohledně.
<P>
Zpráva rovněž se znepokojením pojednává o ochraně údajů/právu na soukromí ve vztahu k získávání informací o finanční situaci dané osoby. Komise se rovněž se zájmem zabývá ochranou soukromí a osobních údajů občanů.
<P>
Zpráva vyzývá ke schválení vnitrostátních adresářů zahraničních právníků, kteří pracují v jiném členském státě, jako způsob pomoci věřitelům a navrhuje předběžné opatření Společenství.
<P>
Chtěl bych Parlament informovat o tom, že zlepšení účinnosti výkonu soudních rozhodnutí v praxi bude hlavní prioritou Komise v budoucím Stockholmském programu pro oblast spravedlnosti, svobody a bezpečnosti na období 2010-2014, který Komise předloží v roce 2009.
<P>
Nicméně Komise doposud nepřipravila žádná konkrétní legislativní opatření v návaznosti na svoji zelenou knihu.
<P>
Uzavřu svůj příspěvek tím, že se Komise na základě prvních výsledků konzultace domnívá, že návrh - tedy, vypracování příručky o vnitrostátních právních předpisech v oblasti výkonu rozhodnutí, zvýšení přístupu k obchodním a veřejným rejstříkům, zlepšení spolupráce mezi veřejnými orgány provádějícími výkon rozhodnutí a zavedení povinného prohlášení o aktivech pro dlužníky - určitým způsobem přispěje ke splnění našich cílů.
<P>
Komise v tomto ohledu samozřejmě pečlivě zváží usnesení Parlamentu a různá témata obsažená ve zprávě.
<SPEAKER ID="235" NAME="Předsedající">
Rozprava je ukončena.
<P>
Hlasování se bude konat ve středu, 22. dubna 2009.
