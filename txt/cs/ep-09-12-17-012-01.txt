<CHAPTER ID="012-01">
1. Uganda: návrh legislativy proti homosexualitě
<SPEAKER ID="850" NAME="Předsedající">
Dalším bodem je rozprava o šesti návrzích usnesení o návrhu legislativy proti homosexualitě v Ugandě .
<SPEAKER ID="225" NAME="Michael Cashman">
autor. - Pane předsedající, prosím tuto sněmovnu o shovívavost, abychom přešli od procesních námitek k otázce diskriminace.
<P>
V současné době má před sebou ugandský parlament návrh zákona a někteří se ptají: Co to má společného s námi? Porušování mezinárodních závazků, dohoda z Cotonou a porušování lidských práv - jak jsme vždy dokazovali - s námi mají společné úplně všechno.
<P>
Ustanovení tohoto zákona jsou drakonická a mezi nimi, dovolte mi informovat sněmovnu, se nachází tato: Každé osobě podezřelé z homosexuality hrozí odnětí svobody na doživotí nebo v některých případech trest smrti; každý rodič, který úřadům neohlásí svou lesbicky orientovanou dceru nebo homosexuálně orientovaného syna, bude čelit pokutám a pravděpodobně třem letům odnětí svobody; každý učitel, který do 24 hodin neohlásí úřadům lesbicky orientovanou žákyni nebo homosexuálně orientovaného žáka, čelí stejným trestům; každému pronajímateli, který poskytne bydlení osobě "podezřelé" z homosexuality, hrozí sedmileté vězení.
<P>
Návrh tohoto zákona stejně tak hrozí tresty nebo poškozením pověsti všem, kdo s homosexuálním nebo lesbickým obyvatelstvem pracují, jako jsou například lékaři zabývající se AIDS a HIV či vedoucí představitelé občanské společnosti působící v oblasti sexuálního a reprodukčního zdraví, což dále podkopává úsilí v oblasti veřejného zdraví v boji proti šíření HIV.
<P>
Je velmi důležité, abychom dnes odpoledne v této sněmovně odložili své předsudky a hájili ty, kteří nikoho jiného, kdo by je obhajoval, nemají. Proto srdečně vítám prohlášení komisaře pro rozvoj a humanitární pomoc, pana De Guchta, prohlášení britské, francouzské a švédské vlády i prezidenta Obamy a předsedy a místopředsedy Výboru pro zahraniční věci Sněmovny reprezentantů Spojených států. Vyzývám tuto sněmovnu, aby této věci přiznala takový stupeň důležitosti, jaký si zaslouží, a mluvila za ty, kteří v současné době nejsou v Ugandě slyšet.
<SPEAKER ID="227" NAME="Marietje Schaake">
autorka. - Pane předsedající, jeden z poslanců ugandského parlamentu představil v září loňského roku návrh zákona proti homosexualitě. Tento zákon by kriminalizoval homosexualitu, a důsledkem by byly tresty odnětí svobody, a dokonce i trest smrti. Tresty by se nevztahovaly pouze na tyto údajné zločince, ale také na ty, kdo tyto takzvané trestné činy nenahlásí, nebo na osoby, které podporují lidská práva a další aktivity v Ugandě.
<P>
Obáváme se, že by tak došlo k porušení svobody sexuální orientace i svobody projevu, což jsou lidská práva: Nejedná se jen o evropské, ale o všeobecné hodnoty.
<P>
Zároveň odmítáme trest smrti jako takový, a chceme se v této souvislosti připojit ke znepokojení mezinárodního společenství ohledně nevládních organizací, kterým hrozí, že budou nuceny zastavit svou pracovní činnost v Ugandě.
<P>
Proto se připojujeme k prezidentu Obamovi a dalším představitelům mezinárodního společenství, kteří žádají, aby nebyl tento návrh zákona schválen a aby se všechny právní předpisy kriminalizující homosexualitu v Ugandě revidovaly.
<SPEAKER ID="229" NAME="Charles Tannock">
autor. - Pane předsedající, Uganda je hluboce křesťanskou zemí, kde vládnou tradiční hodnoty. Homosexualita je v Ugandě nezákonná tak jako v mnoha afrických zemích. Musíme své liberální a tolerantní hodnoty vnucovat ostatním opatrně, protože to někdy může být kontraproduktivní.
<P>
Neměli bychom se však bát vyslovit se proti tomuto nehoráznému návrhu zákona, neboť se jednoznačně jedná o drakonický a velmi nepřiměřený právní předpis, který by nejen vážně ohrozil bezpečnost a svobodu homosexuálů v Ugandě, ale zároveň by pošpinil jméno Ugandy na celém světě, a učinil z ní zatracovanou a opovrhovanou zemi.
<P>
Uganda během dvou posledních desetiletí učinila velký pokrok, a v některých ohledech může být brána jako vzor pro rozvoj Afriky. Proč by se ugandští poslanci měli rozhodnout to vše dobré zničit? Proč by svou zemi chtěli postavit vedle krutého Íránu, který homosexuály pravidelně veřejně popravuje?
<P>
Doufejme, že naším společným rozhořčením - v této sněmovně a v mnoha dalších parlamentech po celém světě - ohledně tohoto krutého právního předpisu dokážeme ugandského prezidenta přesvědčit, aby ho vetoval.
<SPEAKER ID="231" NAME="Ulrike Lunacek" LANGUAGE="DE">
Pane předsedající, někteří z předchozích řečníků poskytli informace o tomto zákoně, který je nyní v ugandském parlamentu. Ráda bych vám vyprávěla stručný příběh. Před zhruba čtyřmi pěti lety jsem byla v Kampale a jednoho večera jsem se setkala se skupinou lesbiček, gayů a příslušníků transgenderové komunity v jedné pizzerii, jejíž majitel toto setkání povolil. Tentýž večer oznámil ministr vlády, že v budoucnu se na všechna místa, kde se budou lesbičky, gayové a příslušníci transgenderové komunity setkávat, zaměří razie. Ten večer jsem se docela bála, stejně jako ugandské lesbičky a gayové. Naštěstí se nic nepřihodilo, ale byl to počátek rostoucí homofobie v Ugandě. Nyní byla navržena nová právní úprava, která nejenže činí homosexualitu trestnou, jako tomu již je, ale zároveň za ni ukládá trest smrti.
<P>
Tolik afrických hlav států, včetně Museveniho, udělalo mnoho pro své země, ale říci teď na základě toho, že je homosexualita neafrická, je prostě špatně. Homosexualita existovala ve všech kulturách, na všech kontinentech a ve všech obdobích historie, a bude existovat i nadále bez ohledu na to, jaké se schválí právní předpisy. Jsem ráda, že se nám podařilo přijít se společným usnesením, které podporují téměř všechny skupiny, protože je důležité vyjádřit náš nesouhlas s tímto zákonem a podpořit lesbičky, gaye a příslušníky transgenderové komunity v Ugandě. Nesmíme dovolit, aby podléhali nenávistným zákonům, nesmíme mlčet a přihlížet.
<P>
My v Evropské unii máme povinnost pomáhat lidským právům po celém světě a připomenout členům ugandského parlamentu, že například dohoda z Cotonou uvádí, že lidská důstojnost a lidská práva se vztahují na všechny a všichni je musí bránit. Zároveň doufám, že usnesení, které jsme předložili, bude přijato v plném rozsahu, protože podpora organizací hájících práva lesbiček, gayů a transgenderové komunity v Ugandě je důležitá, včetně podpory poskytnuté Evropskou unií.
<SPEAKER ID="233" NAME="Michèle Striffler" LANGUAGE="FR">
Pane předsedající, pane komisaři, dámy a pánové, abych odpověděla na otázku "Proč by se měl Evropský parlament zabývat touto otázkou?", řekla bych, že právní předpis proti homosexualitě předložený ugandskému parlamentu ukazuje naprosté pohrdání základními svobodami, a v žádném případě nesmí být přijat.
<P>
Platná právní úprava v Ugandě homosexualitu kriminalizuje již v současnosti. Nevládní organizace již po celá léta upozorňují na násilí páchané na těchto skupinách. V případě, že bude tento nový zákon v lednu 2010 přijat, situace se ještě zhorší a za homosexuální chování bude hrozit odnětí svobody na doživotí, a HIV pozitivním homosexuálům trest smrti.
<P>
Tento zákon by zároveň byl podstatnou překážkou v boji proti AIDS. V Africe existují i jiné zákony proti homosexuálům. Tento je však výjimečný, protože, jak říká pan Cashman, nutí občany, aby homosexuální chování do 24 hodin nahlásili. Pokud jste lékař, rodič nebo učitel homosexuální osoby, musíte ji nahlásit policii, nebo vám hrozí trest odnětí svobody.
<P>
Kromě toho tento návrh zákona kriminalizuje legitimní činnost nevládních organizací, mezinárodních dárců a humanitárních sdružení, kteří se snaží hájit lidská práva v Ugandě.
<P>
Hned ve chvíli, kdy byl tento návrh zákona předložen vládě v Kampale, odsoudili jej ochránci lidských práv na celém světě i několik států včetně Francie a Spojených států ...
<P>
(Předsedající řečníka přerušil.)
<P>
a evropského komisaře pro rozvoj, pana De Guchta. Uganda musí dodržovat své závazky v souladu s mezinárodními lidskými právy a dohodou z Cotonou.
<P>
Kdyby měla situace pokračovat, je nezbytné, aby Evropská unie ugandským orgánům vyjádřila své stanovisko a přehodnotila své vztahy s Ugandou.
<SPEAKER ID="234" NAME="Předsedající">
Paní Strifflerová, měla jste ještě 12 vteřin. Mohla jste číst o trochu pomaleji, a pak by více vašich kolegů poslanců mělo prospěch z ještě kvalitnějšího překladu. Doporučuji poslancům, kteří své proslovy čtou, aby je za účelem zlepšení kvality tlumočení poskytli tlumočníkům v předstihu.
<SPEAKER ID="235" NAME="Filip Kaczmarek" LANGUAGE="PL">
Pane předsedající, někteří lidé se domnívají, že bychom se do této záležitosti neměli zapojovat, protože ochrana práv homosexuálů je neodůvodněné rozšiřování lidských práv. Jde o nedorozumění.
<P>
Všeobecná deklarace lidských práv uznává, že lidská práva se vztahují na každou osobu, a nikdo nesmí být vyloučen. Zákaz diskriminace na základě sexuální orientace není nic nového. Problémem je, že ne každý chce uznat tento druh diskriminace jako porušování lidských práv.
<P>
V Ugandě a v některých dalších afrických zemích některé hlasy tvrdí, že je náš zájem v této záležitosti pouze výrazem neokolonialismu, nebo že zasahujeme do věcí, které se nás vůbec netýkají. V tomto případě jde také o nedorozumění. Hovoříme totiž o všeobecných a mezinárodních právech. Nejde jen o rozmar. Uznáváme nezávislost Ugandy a dalších států, ale nemůžeme mlčet, pokud se snaží prohlubovat diskriminaci, místo aby ji omezovaly.
<SPEAKER ID="237" NAME="Kader Arif" LANGUAGE="FR">
Pane předsedající, dámy a pánové, jsem rád, že dnes máme příležitost hovořit o návrhu legislativy proti homosexuálům předloženém ugandskému parlamentu dne 25. září.
<P>
V době, kdy jsme svědky rostoucího počtu případů porušování lidských práv, mám pocit, že je v souvislosti s tímto zákonem proti svobodě pro Evropský parlament důležité, aby se povznesl nad rozdíly mezi svými politickými rodinami a aby dokázal odsoudit návrh tohoto zákona tím nejdůraznějším způsobem a vyzvat ugandský parlament k jeho zamítnutí a k revizi dalších ugandských právních předpisů s cílem dekriminalizovat homosexualitu.
<P>
Jak zde uvedl pan Cashman, proti tomuto návrhu zákona se vyslovily úplně všechny mezivládní organizace, a navíc jej označily za vážnou překážku v boji proti AIDS. Komise, prostřednictví komisaře De Guchta, a převážná většina členských států - tím, že přidaly svůj hlas k prohlášením prezidenta Obamy, již tuto iniciativu odsoudila.
<P>
Vyzývám proto Komisi, aby přehodnotila naše vztahy s Ugandou, bude-li návrh tohoto zákona přijat. Země, která by v takovém případě porušovala nejen mezinárodní právo, ale také základní principy dohody z Cotonou, by nadále nemohla požívat podpory Evropské unie.
<P>
Dámy a pánové, závěrem bych rád zdůraznil, že každý musí mít právo na svobodu sexuální orientace beze strachu z trestu odnětí svobody nebo trestu smrti. O této zásadě nelze diskutovat.
<SPEAKER ID="239" NAME="Raül Romeva i Rueda">
jménem skupiny Verts/ALE. - Pane předsedající, rád bych zahájil tuto diskusi zmínkou o případu Aminatou Haidarové. Z důvodů, které již známe, však nemohu. Otázka práv způsobilosti v Ugandě si v každém případě zaslouží naši pozornost a to nám připomíná, že musíme opět přijmout nový dokument odsuzující homofobii.
<P>
V minulosti jsme v souvislosti s touto otázkou přijali několik usnesení včetně ochrany menšin a antidiskriminačních politik. Dnes musíme k již přijatým textům přidat nový dokument. Snaha ugandského parlamentu předložit návrh zákona proti homosexualitě si zaslouží politickou reakci.
<P>
Návrh tohoto zákona obsahuje ustanovení, podle kterých hrozí doživotní vězení, nebo dokonce i trest smrti osobám podezřelým z toho, že jsou lesbičkami, gayi nebo bisexuály. Tento návrh zároveň obsahuje ustanovení, podle kterého by mohlo hrozit odnětí svobody až na tři roky každému, i heterosexuálům, kdo do 24 hodin nenahlásí totožnost všech jemu známých lesbiček, gayů, bisexuálů nebo členů transgenderové komunity, nebo každému, kdo podporuje lidská práva lidí těchto minoritních orientací. To znamená, že z těchto důvodů by mohl před soudem stanout také kdokoliv z nás.
<P>
Musíme připomenout Evropské unii a mezinárodním organizacím, že sexuální orientace je věcí práva jednotlivce na soukromí, které zaručují mezinárodní lidská práva, podle nichž by měla být podporována rovnost a nediskriminace, a současně by měla být zaručena svoboda projevu. Žádáme mezinárodní dárce, jak vládní, tak i nevládní, aby ukončili svou činnost v určitých oblastech, bude-li tento návrh zákona přijat.
<P>
Silně odmítám jakýkoliv krok k zavedení trestu smrti. Pokud nebudou tyto požadavky ugandskými orgány splněny, měli bychom vyzvat Radu a Komisi, aby přehodnotily své vztahy s Ugandou, pokud by měl tento návrh zákona projít a mělo by dojít k porušování mezinárodních lidských práv. Chtěl bych proto ugandské vládě připomenout její povinnosti vyplývající z mezinárodního práva a z dohody z Cotonou, které vyzývají k dodržování všeobecných práv.
<SPEAKER ID="241" NAME="Ana Gomes" AFFILIATION="S&amp;D">
(PT) Evropa musí v této věci zasáhnout všemi nástroji, které má k dispozici, a to zejména v rozsahu dohody z Cotonou. Musíme vyžadovat okamžité stažení tohoto drakonického návrhu zákona pod hrozbou důsledků v oblasti hospodářské a politické spolupráce s Ugandou.
<P>
Když jsem se dozvěděla o obsahu tohoto návrhu právního předpisu a slyšela zprávy o smutném osudu homosexuálů v Ugandě, Súdánu, Íránu a Nigérii, abych uvedla jen několik příkladů, uvědomila jsem si, jak žalostně hluboko je stále v mnoha kulturách zakořeněna homofobie, a jak flagrantně je to v rozporu se závazky těchto zemí v oblasti lidských práv. Role, kterou hrají při mobilizaci a financování několika iniciativ tohoto druhu v Africe krajně pravicoví evangeličtí křesťané ze Spojených států, je šokující.
<P>
Evropa a její orgány musí na půdě dotyčných zemí udělat vše pro to, aby neutralizovaly zhoubný tmářský vliv těchto představitelů nesnášenlivosti, kteří podněcují novou vlnu nenávistných trestných činů v Africe, a boj proti němu.
<SPEAKER ID="243" NAME="Luis Yáñez-Barnuevo García" AFFILIATION="S&amp;D">
(ES) Pane předsedající, pokud jde o ugandský návrh zákona, který mezi námi vyvolal takové pobouření, jsem velice rád, že k této věci vystoupili členové různých parlamentních skupin této sněmovny a hovořili jednohlasně. Věřím, že to ukazuje jednomyslnost této sněmovny. Požádal jsem o slovo jednoduše proto, abych přidal svůj hlas k ostatním předtím, než tak učiním ve vlastním hlasování.
<P>
Podporuji pana Cashmana, autory a mluvčí skupiny, protože boj proti netoleranci, diskriminaci, a v tomto případě i homofobii a trestu smrti vyžaduje, abychom byli velmi důrazní a vyzvali Komisi a Radu, aby byly důrazné také. Musíme vytrvat, dokud se nám nepodaří dosáhnout stažení tohoto nespravedlivého návrhu zákona. Přijetí tohoto návrhu zákona by se pro Ugandu rovnalo návratu ke koloniálním podmínkám.
<SPEAKER ID="245" NAME="Cristian Dan Preda" AFFILIATION="PPE">
(RO) Také bych rád řekl, že jsem zděšen tím, jak je zákon, o kterém hovoříme, prezentován. Je samozřejmé, že v Evropě nemůžeme přijmout vysoké tresty ukládané za sexuální orientaci a za neohlášení sexuální orientace osob.
<P>
Rád bych zároveň zdůraznil, že se rozprava, kterou právě vedeme, koná v kontextu diskuse o druhém přezkumu dohody z Cotonou. Tato dohoda jasně stanovuje, že je nutné dodržovat lidská práva, a Uganda je její smluvní stranou. Toto pondělí jsem jako člen Výboru pro rozvoj zároveň hlasoval pro zprávu paní Jolieové na toto téma dohody z Cotonou.
<P>
Jsem přesvědčen, že dnešní diskuse, přestože k ní mohlo dojít již v předchozím měsíci, nás staví do situace, kdy nemůžeme než odmítnout to, co se v Ugandě odehrává.
<SPEAKER ID="247" NAME="Heidi Hautala" AFFILIATION="Verts/ALE">
(FI) Pane předsedající, ráda bych k této diskusi přispěla tím, že všem připomenu, že se bude v květnu příštího roku konat v Kampale v Ugandě konference k revizi statutu Mezinárodního trestního soudu. Je to právě 10 let od založení tohoto významného trestního soudu a doufám, že ugandská vláda bude zkoumat své vlastní právní předpisy ze všech úhlů, aby zajistila jejich soulad s mezinárodními dohodami a to, že se budou slučovat se zásadou nediskriminace.
<SPEAKER ID="249" NAME="Paweł Samecki">
člen Komise. - Pane předsedající, Komise je hluboce znepokojena návrhem zákona proti homosexualitě, který byl nedávno předložen ugandskému parlamentu. Pokud bude tento návrh přijat, vyvolá to závažné problémy v otázce lidských práv, která má pro Komisi velký význam.
<P>
Komise se domnívá, že trestání homosexuality obsažené v tomto návrhu zákona by bylo proti úmluvám OSN o lidských právech. Uganda tyto úmluvy ratifikovala, proto má právní povinnost je respektovat bez rozdílu nebo diskriminace. Vnitrostátní právní předpisy musí být v souladu s mezinárodními závazky v oblasti lidských práv. Tento návrh zákona by byl zároveň v rozporu s Evropskou unií podporovanou deklarací OSN o sexuální orientaci a genderové identitě ze dne 18. prosince 2008, pokud jde o dekriminalizování homosexuality.
<P>
Komisař De Gucht osobně vznesl tyto obavy v listopadu v dopise adresovaném prezidentu Musevenimu. Zdůraznil, že dodržování lidských práv má pro Komisi a Evropský parlament největší důležitost. Vyjádřil však svou důvěru v prezidenta v tom smyslu, že pod jeho vedením nebude taková zpátečnická právní úprava přípustná.
<P>
Předsednictví a zástupci mise v Ugandě rovněž při několika příležitostech ugandskou vládu upozornili na tento problém, například během setkáních s premiérem a ministrem spravedlnosti, během setkání k článku 8 a s Ugandskou komisí pro rovnost a lidská práva. Ve své poslední demarši dne 3. prosince se předsednictví EU a místní zástupci trojky setkali s úřadujícím ministrem zahraničních věcí, kterému opět vyjádřili své vážné obavy, potvrdili svou podporu základních svobod, a Ugandě připomněli její mezinárodní závazky. Ministr, zmíniv tradiční hodnoty a kulturní tradice, na jejichž změnu je zapotřebí čas, a údajné důkazy o řízených kampaních, jež zneužívají chudých a mění je v homosexuály, vzal na vědomí postoj EU a zavázal se, že osobně podá zprávu vládě a parlamentu tak, aby tyto informace mohly ovlivnit jejich rozhodnutí.
<P>
Komise doufá, že v duchu současného partnerství EU a Ugandy a v rámci jím daným povedou tyto demarše společně demaršemi jiných členů mezinárodního společenství k přezkumu navrhované právní úpravy tak, aby byla slučitelná s mezinárodními zásadami nediskriminace na základě sexuální orientace.
<SPEAKER ID="250" NAME="Předsedající">
Rozprava je ukončena.
<P>
Hlasování se bude konat po skončení rozpravy.
