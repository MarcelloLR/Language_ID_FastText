<CHAPTER ID="013">
Hlasování
<SPEAKER ID="019" NAME="Předsedající">
Následuje hlasování.
<P>
(Ohledně výsledků hlasování a dalších údajů viz zápis)
<P>
Obdržel jsem návrh na změnu dnešního hlasování: po včerejším setkání předsedy Buzka a předsedy vlády Zapatera bylo dohodnuto, že bude na nejvyšší institucionální úrovni ihned zahájen dialog o některých procedurálních hlediscích týkajících se udílení absolutoria Radě. S ohledem na to navrhuje předsednictví, aby bylo hlasování o této otázce odloženo na další dílčí zasedání.
<SPEAKER ID="020" NAME="Martin Schulz" LANGUAGE="DE">
Pane předsedající, i já jsem slyšel o setkání mezi panem předsedou Buzkem a panem Zapaterou. Mám za to, že otázka udělení absolutoria Radě a sporné otázky mezi námi a Radou je problematika natolik citlivá, že by bylo na místě pokračovat v jednáních. To, o čem zde dnes máme rozhodnout - o odložení udělení absolutoria Radě - má vážné dopady. Z tohoto důvodu jsme dnes dopoledne v naší skupině tuto otázku znovu projednali a dospěli jsme k závěru, že pokud existuje příležitost dostat odpověď na otevřené otázky ke spokojenosti Parlamentu, měli bychom této příležitosti využít. Tento krok by rovněž pomohl Radě k vytvoření důvěry: důvěry nejen s ohledem na absolutorium, ale i v jiných oblastech, a proto bychom se měli na tomto návrhu shodnout.
<SPEAKER ID="021" NAME="Bart Staes" LANGUAGE="NL">
Pane předsedající, dámy a pánové, vyslechl jsem si slova pana Schulze. Byl jsem místopředsedou Výboru pro rozpočtovou kontrolu a byl jsem také jedním z poslanců Evropského parlamentu, kteří se zúčastnili neformálních jednání s Radou. Zpráva týkající se odložení byla ve Výboru pro rozpočtovou kontrolu schválena většinou 27 hlasů, přičemž nebyl nikdo proti a nikdo se nezdržel hlasování, což znamená, že tento návrh byl přijat jednomyslně. Uspořádali jsme dvě neformální jednání s Radou s cílem dosáhnout dohody. Rada soustavně odmítala na tuto dohodu přistoupit. Jediným důvodem, proč bychom snad mohli odložit hlasování, by bylo, kdyby byla Rada připravená okamžitě předložit veškerou dokumentaci, kterou od ní požadujeme.
<P>
Druhý problém je problémem legislativní povahy. V souladu s naším jednacím řádem a finančním nařízením musí být absolutorium uděleno před 15. květnem roku n + 2. Hovoříme zde o rozpočtu za rok 2008, takže n + 2 = 15. května 2010. Kromě zítřejšího dne už nebude další plenární zasedání do 17. května, takže pokud nebudeme hlasovat nyní, dostaneme se do rozporu s vlastním finančním nařízením, což by podle mého názoru bylo znakem mimořádně špatného řízení.
<SPEAKER ID="022" NAME="Ryszard Czarnecki" LANGUAGE="PL">
Pane předsedající, působím v Evropském parlamentu už šestým rokem, a aniž bych chtěl kohokoli poučovat, domnívám se, že nám dobré způsoby velí, že v takto zásadní záležitosti je třeba vyslechnout stanovisko zpravodaje. Rád bych všem připomenul, že náš Parlament již udělil v tomto volebním období Radě jedno absolutorium, a to v listopadu loňského roku - za rok 2007. Můžeme proto opět konstatovat, že Rada nepředložila náležité dokumenty.
<P>
Osobně jsem zmaten skutečností, že když řešíme plnění rozpočtu za rok 2008, dostaneme dokumenty z roku 2007, což je v naprostém rozporu s našimi očekáváními a požadavky. Jsem však znám jako člověk kompromisu a rád bych poskytl Radě určitou šanci a mohlo by jít přitom o poslední šanci, aby připravila veškeré dokumenty a aby upustila od nešťastné gentlemanské dohody z roku 1970, která nám de facto podle výkladu Rady neumožňuje dohlížet na tento orgán.
<P>
Jsem pro udělení výjimky a odložení hlasování, což by poskytlo Radě několik dalších týdnů - dva nebo šest -, a poté, v souladu s tím, co řekl pan Staes, budu pro okamžité hlasování, nejpozději v červnu.
<SPEAKER ID="023" NAME="Předsedající">
Následuje hlasování.
<P>
(Ohledně výsledků hlasování a dalších údajů viz zápis)
