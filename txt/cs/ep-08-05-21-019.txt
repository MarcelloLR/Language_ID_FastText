<CHAPTER ID="019">
Strategie pro třetí setkání stran Úmluvy o přístupu k informacím, účasti veřejnosti na postupu rozhodování a přístupu k právní ochraně v záležitostech životního prostředí (rozprava) 
<SPEAKER ID="497" NAME="Předsedající">
Dalším bodem je rozprava o otázce k ústnímu zodpovězení, kterou položil pan Ouzký jménem Výboru pro životní prostředí, veřejné zdraví a bezpečnost potravin Komise: Strategie Komise pro třetí setkání stran Úmluvy o přístupu k informacím, účasti veřejnosti na postupu rozhodování a přístupu k právní ochraně v záležitostech životního prostředí (B6-0157/2008).
<P>
- Chtěl bych se všech přítomných zeptat, zda má význam otevírat tuto rozpravu. Domnívám se, že bez přítomnosti zpravodaje v této diskusi nemůžeme pokračovat, a žádám vás, abyste mi dali povolení dnešní rozpravu ukončit. Máte k tomuto návrhu nějaké námitky?
<SPEAKER ID="499" NAME="Marios Matsakis" AFFILIATION="ALDE">
Vážený pane předsedající, chtěl bych požádat pouze o vysvětlení. Předložili nám poslanci, kteří nejsou přítomni, a zpravodaj, který není přítomný, nějakou omluvu? Máte nějaké vysvětlení nebo omluvu jejich nepřítomnosti?
<SPEAKER ID="500" NAME="Předsedající">
Jediný důvod, o němž vím, je ten, že tu nyní nejsou. Jinak nic nevíme, nemáme tajné agenty.
<SPEAKER ID="501" NAME="Eija-Riitta Korhola" AFFILIATION="PPE-DE">
(FI) Vážený pane předsedající, všichni víme, že pan Wojciechowski je jako předseda výboru autorem otázky jen formálně. Já osobně jsem byla zpravodajkou pro Aarhuskou úmluvu dlouhá léta. Přišla jsem sem z úžasné recepce, kde se podával chřest, abych se k této záležitosti vyjádřila a chtěla bych tedy přednést svůj příspěvek.
<P>
(Předsedající přerušil řečnici.)
<SPEAKER ID="502" NAME="Předsedající">
Se vší úctou k úžasné chřestové recepci vám musím říci, že bez autora otázky nemůžeme pokračovat. Nevím, jaké tajné vztahy k autorovi otázky chováte, ale bohužel nemůžeme pokračovat. Je mi to velmi líto, paní komisařko.
<SPEAKER ID="503" NAME="Inés Ayala Sender" AFFILIATION="PSE">
(ES) Vážený pane předsedající, nevím, podle kterého článku jednacího řádu nemůžeme o této záležitosti diskutovat. Paní komisařka je tu přítomná a určitě si zasluhuje naši úctu. Domnívám se, že všichni přítomní poslanci jsou připraveni a ochotní o této záležitosti diskutovat. V plné míře dokážu pochopit preference a priority pana Ouzkého a respektuji jeho volbu, ale nyní, pokud nám v diskusi výslovně nebrání ustanovení jednacího řádu, bychom měli, domnívám se, z úcty k paní komisařce a našim kolegům tuto diskusi otevřít.
<SPEAKER ID="504" NAME="Předsedající">
Domnívám se, že to bereme velmi vážně. Jak můžeme diskutovat o otázce, když nebyla položená, a navíc v nepřítomnosti jejího autora? Respektuji jiné povinnosti pana Ouzkého, není tu přítomen a nepokládá otázku. Přestože mám velmi dobrou představivost, nedokážu si představit odpověď na otázku bez vyslovení podstaty této otázky, přestože paní komisařka a dva hlavní řečníci, vážení poslanci Evropského parlamentu ze skupiny PPE-DE a skupiny PSE, jsou přítomni. A tak, chceme-li se zachovat seriózně, měli bychom tuto diskusi ukončit. Pokud chcete sami pokračovat v odpovídání na otázku bez otázky, já s tím problém nemám.
<P>
Navrhuji, abychom jednání ukončili. Budeme mít příležitost pokračovat.
<SPEAKER ID="505" NAME="Androula Vassiliou">
členka Komise. - Vážený pane předsedající, odpověď na otázku pošlu písemně.
<P>
Písemná odpověď Komise
<P>
V roce 2008 si připomeneme desáté výročí přijetí Aarhuské úmluvy. Třetí setkání stran Úmluvy, které se bude v červenci konat v Rize, bude příležitostí, aby strany přezkoumaly pokrok dosažený v rámci uskutečňování Úmluvy a aby se zamyslely nad výzvami, které máme před sebou, a aby se na ně připravily.
<P>
Evropské společenství je stranou Úmluvy od května 2005. V letech před rokem a po roce 2005 EU přijala několik právních předpisů zaměřených na zabezpečení uskutečňování Úmluvy. Navzdory tomu v této oblasti nadále přetrvávají problémy včetně problémů na úrovni samotné Úmluvy, například všechny strany se ještě stále musí dohodnout na předvídatelných a stabilních finančních ustanoveních.
<P>
Priority Komise na třetím setkání stran se budou zaměřovat na:
<P>
· přijetí dlouhodobého strategického plánu, v němž se stanovují ambiciózní, ale realistické priority na následující léta, a to pragmatickým a praktickým způsobem. V této souvislosti bych chtěla zdůraznit význam realizace, která by podle názoru Komise měla být prvořadou prioritou;
<P>
· přijetí stabilních a předvídatelných finančních ustanovení, která zabezpečí, aby práce na programech Úmluvy mohla pokračovat na stabilním finančním základě;
<P>
· přijetí interpretačního rozhodnutí na setkání stran, v němž se vyjasní podmínky, za kterých nabude účinnosti změna Úmluvy. Toto rozhodnutí je významné a důležité z praktického hlediska už dnes, neboť se bude uplatňovat na změnu Úmluvy z roku 2005 týkající se geneticky modifikovaných organismů;
<P>
· pokračování v činnosti zaměřené na účast veřejnosti, zejména na mezinárodních fórech, a na přístup ke spravedlnosti v záležitostech životního prostředí a
<P>
· příspěvek ke jmenování členů výboru pro shodu, který je hlavním mechanismem pro zabezpečování souladu s Úmluvou, a tedy může užitečným způsobem pomoci stranám v pokroku v oblasti uskutečňování Úmluvy.
<P>
Komise se snaží o začlenění poslanců Evropského parlamentu do úlohy pozorovatelů v delegaci Společenství při setkání řídících orgánů vícestranných dohod a při mnoha příležitostech se jí to už podařilo.
<P>
Vítám účast poslanců Evropského parlamentu na třetím setkání stran a těším se, že si vyslechnu vaše priority a očekávání od tohoto setkání.
<SPEAKER ID="506" NAME="Předsedající">
Chtěl bych informovat tento Parlament o tom, že zasedání končí, protože autor otázky není přítomen. Odpověď na otázku bude poskytnuta písemně.
