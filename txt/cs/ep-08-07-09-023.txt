<CHAPTER ID="023">
Rybářská flotila EU postižená hospodářskou krizí (rozprava)
<SPEAKER ID="516" NAME="Předsedající">
Dalším bodem je společná rozprava o návrhu nařízení Rady, kterým se zavádí dočasné zvláštní opatření s cílem podpořit restrukturalizaci rybářské flotily Evropské unie postižené hospodářskou krizí (Výbor pro rybolov). (KOM (2008) 0454 - C6-0270/2008 -.
<SPEAKER ID="517" NAME="Joe Borg">
člen Komise. - Pane předsedající, zaprvé jsem velice vděčný Evropskému parlamentu, že v tak krátké době uspořádal tuto rozpravu.
<P>
Jak víte, včera Komise přijala návrh nařízení, který obsahuje klíčové prvky souboru mimořádných opatření EU na řešení krize pohonných hmot. Pro tento návrh se vás snažím získat.
<P>
Bohužel Komise nemohla svůj návrh přijmout 3. července, jak bylo původně plánováno. Důvodem bylo provedení důkladné analýzy návrhu, která má zaručovat, že se jedná o skutečně účinný nástroj k řešení závažných problémů, s nimi se dané odvětví musí vyrovnávat.
<P>
Výbor pro rybolov uspořádal dnes dopoledne užitečnou rozpravu, za což mu děkuji. Byla objasněna a projednána řada otázek a doufám, že důležité a užitečné podněty uplatním příští týden při jednáních na zasedání Rady. Těším se na naši další společnou diskusi a věřím, že vás to přesvědčí a k našemu návrhu zaujmete v zítřejším hlasování souhlasný postoj.
<P>
Jak jsem vám zde před pouhými třemi týdny vysvětloval, odvětví rybolovu se potýká se strukturální a dlouhotrvající krizí. Mnoho let se flotila EU pohybovala v začarovaném kruhu předimenzované kapacity, nadměrného odlovu a snižující se rentability. Současně s tím rybáři nedokázali využít snížení dodávek a rostoucích maloobchodních cen rybích výrobků. Důsledkem jsou klesající zisky, takže sektor je zranitelnější, než jiná odvětví vůči strmému růstu nákladů, jakého jsme svědky u ceny ropy.
<P>
Komise chápe, že je nutno koordinovat postup na úrovni EU s cílem odvrátit vážnou krizi odvětví a zajistit, aby se problém skutečně se vší rozhodností řešil. To znamená nejen poskytnout případnou okamžitou pomoc, ale zavázat se konečně řešit základní otázku nadměrné kapacity, která podkopává všechny naše snahy vrátit toto odvětví na udržitelnou a ziskovou úroveň.
<P>
Komise proto navrhla soubor mimořádných opatření pro řešení bezprostředních sociálních a ekonomických propadů vyvolaných strmým nárůstem ceny ropy a zároveň řeší základní strukturální problémy evropského loďstva. Jsem přesvědčen, že je důležité, abychom pomoc soustředili na plavidla, která jsou nejvíce závislá na pohonných hmotách, takže stávající nadměrná kapacita se jich dotýká nejvíce.
<P>
Navrhujeme proto, aby členské státy okamžitě poskytly pomoc při dočasném zastavení činnosti jako zaváděcího opatření pro restrukturalizaci a aby poté vypracovaly plán přizpůsobení flotily, na jehož základě budou zrušena omezení týkající se přístupu k prémiím za trvalé vyřazení plavidla z provozu - vrakování. Dodatečná pomoc při dočasném zastavení činnosti, stejně tak při modernizaci a dosahování vyšší energetické účinnosti by byla poskytována plavidlům, která jsou do těchto plánů zapojena. Pomoc při částečném vyřazení z provozu by byla poskytnuta provozovatelům, kteří nahrazují větší stará plavidla menšími loděmi s vyšší energetickou účinností.
<P>
Na základě dalších hospodářských analýz mohou být posouzeny rovněž případné úpravy režimu rybolovu de minimis. Dále navrhneme ustanovení, které dočasně sníží odvody zaměstnavatelů na sociální pojištění. Počítá se rovněž s řadou konkrétních kroků na podporu prvotní prodejní ceny ryb. Kromě finančních prostředků, vyplácených z Evropského rybářského fondu má Komise v úmyslu pomáhat v této oblasti s okamžitými projekty. Plánují se i další opatření, která mají podpořit přechod na energeticky úsporné technologie, zmírnit socio-ekonomický dopad krize a usnadnit nové naprogramování a vyplácení prostředků z Evropského rybářského fondu.
<P>
Výše uvedená opatření budou obsahovat dočasné odchylky z pravidel Evropského rybářského fondu s cílem urychlit přizpůsobení flotily EU nynější situaci a poskytnout dočasnou pomoc během přechodové fáze.
<P>
Věřím, že tato opatření pomohou získat základní důvěru ve strukturální změny odvětví a zároveň ulehčí situaci rybářům, majitelům plavidel a lidem zaměstnaným v podpůrných službách v přechodovém období přizpůsobování. Komise se zapojila do velice zásadní diskuse o této věci se zástupci odvětví a naše iniciativy mají jejich všeobecnou podporu.
<P>
S ohledem na oficiální změny v návrhu Komise předložené Parlamentem k posouzení můžeme souhlasit se změnou odkazující na bod odůvodnění 13, která by ve skutečnosti měla být uplatněna na všechna plavidla. Avšak Komise nemůže podpořit změnu čl. 18 odst. 2, neboť pak by nebylo možné v praxi uplatnit opatření na částečné odstavení.
<P>
Na závěr mi dovolte mi, abych zmínil důležitou věc a vyjádřil své přesvědčení, že tímto procesem můžeme dát další impuls společné rybářské politice, zejména v souvislosti s udržitelností zdrojů.
<P>
Jsem si vědom velice krátké lhůty a toho, že návrh opouští Evropský parlament ve chvíli, kdy už na reakci mnoho času nezbývá. Avšak vzhledem k výjimečné situaci, kterou zažívá odvětví rybolovu, věřím, že mohu počítat s tím, že Parlament podpoří co nejrychlejší přijetí zmíněných opatření.
<SPEAKER ID="518" NAME="Carmen Fraga Estévez">
jménem skupiny PPE-DE. - (ES) Pane předsedající, zaprvé souhlasím s panem Borgem, který lituje, že jsme museli pracovat tímto způsobem, na základě neoficiálních dokumentů, které dosud nebyly přeloženy do všech jazyků, když tento parlament dosti dlouhou dobu požadoval přijetí opatření a hlasitě upozorňoval na vážnou krizi, která ohrožuje rybářský průmysl. Je jasné, pane Borgu, že také my jsme akceptovali naléhavost situace z úcty k našemu odvětví rybolovu.
<P>
Stejně tak bych chtěla zdůraznit, že tento návrh je, jak pan Borg naznačil, pouze jedním prvkem souboru opatření a že nemáme k dispozici harmonogram ani důležité informace, které by nám umožnily celkově posoudit nová opatření de minimis, změny státní pomoci, hlavní směry pro novou společnou organizaci trhu či nový finanční nástroj, který návrh Komise zmiňuje.
<P>
Pokud jde o úpravu v rámci Evropského rybářského fondu, kterou navrhuje Komise, oceňuji snahu o flexibilitu, i když by bylo praktičtější v době, kdy se o tom rozhodovalo, zvolit návrhy Evropského parlamentu, neboť byly pro období krize vhodnější, například výměna motorů, a možná by mohly zabránit vrakování, které nás teď čeká.
<P>
Panu Borgovi jsem také velice vděčná, a myslím to doopravdy, za to, že dnes dopoledne projevil ochotu začlenit různé změny navržené ve Výboru pro rybolov včetně mého vlastního návrhu a že souhlasil s tím, aby rozhodné období pro přístup k výhodám podle plánu přizpůsobení loďstva zahrnovalo obrat za prvních šest měsíců roku 2008, kdy došlo k největšímu nárůstu cen pohonných hmot, kromě roku 2007.
<P>
Na závěr bychom si přáli, aby postižené členské státy věnovaly provádění těchto a ostatních opatření větší úsilí. Míč opravdu leží na jejich hřišti; musí jednat rychle a co nejdříve zajistit, aby tato opatření a opatření, která se dosud projednávají, skutečně pomohly zmírnit krizi v rybářském průmyslu.
<P>
Nepřeji si, aby se zde opakovala situace jako s nařízením o nezákonném, nehlášeném a neregulovaném rybolovu, které na základě rozhodnutí Rady vstoupí v platnost až v roce 2009.
<SPEAKER ID="519" NAME="Rosa Miguélez Ramos">
jménem skupiny PSE. - (ES) Pane předsedající, hovořila jsem na plenárním červnovém zasedání a zdůraznila jsem, že je nutné, aby Evropané řešili tuto krizi společně za pomoci účinného a objektivního nástroje, který umožní přijmout mimořádná opatření na úrovni Společenství.
<P>
Nás evropské socialisty těší, že na problémy v tomto odvětví se zareagovalo na úrovni Společenství a že příslušný návrh zahrnuje opatření, která jsme my jako poslanci Parlamentu, kteří jsme zde o nich při různých příležitostech diskutovali, a vlády nejvíce postižených členských států, tak dlouho požadovali. Věříme, pane Borgu, že vámi navrhovaná opatření pomohou osvětlit dva problémy, kterým čelí evropská loďstva již dlouhou dobu: přílišná závislost na pohonných hmotách a nutnost zlepšit uvádění produktů rybolovu na trh.
<P>
Souhlasíme, jak byste mohl očekávat, s finančními a některými dalšími opatřeními, například s časově omezeným přerušením rybářských činností a s výměnou motorů a lovných zařízení; máme velkou radost i z toho, že se pomoc poprvé vztahuje na pracovníky pracující na pobřeží, to socialisté požadovali při mnoha příležitostech.
<P>
Vítáme rovněž vaše vlastní prohlášení, že další, rozsáhlejší návrhy jsou v jednání, například návrhy na zlepšení uvádění na trh a také mechanismu stanovení cen s následným růstem v režimu de minimis, který, jak jste uvedl, závisí na výsledku studie o hospodářských dopadech.
<P>
Určitě jste si dobře vědom, že Strana evropských socialistů se vzdala možnosti změnit příslušný návrh, aby na zítřejším jednání mohl být bez oponování schválen, jak jste požadoval, vzhledem k tomu, že v březnu příštího roku ho má schválit Výbor pro rybolov.
<SPEAKER ID="520" NAME="Philippe Morillon">
jménem skupiny ALDE. - (FR) Pane předsedající, pane komisaři, očividně nyní pokračujeme v debatě, během níž jsme v této věci po téměř dvou hodinách dnes dopoledne pokročili dopředu. Chtěl bych se v krátkosti vrátit zpět ke třem bodům, které jsou podle mého názoru podstatné.
<P>
Plně chápeme vaše priority, pokud jde o výjimečná a dočasná opatření, která mají vyřešit problémy našich rybářských loďstev, hlavních spotřebitelů palivového oleje. Musím však zdůraznit, že by se tak nemělo dít na úkor těch, kteří snížili svou energetickou závislost za pomoci rybolovné techniky a zařízení lépe vyhovujících současným požadavkům. To je první věc, kterou je podle mého názoru zapotřebí z psychologického hlediska nutno zdůraznit.
<P>
Za druhé, navrhl jste opatření, která samozřejmě budou mít bezprostřední účinky, ale která budou působit rovněž střednědobě a dlouhodobě. Jedná se o velice vítaná opatření pro regulaci trhu, ačkoli v této oblasti bohužel nemůžeme v tak krátké době čekat zázraky.
<P>
Za třetí, a jako poslední bod, chci upozornit, že přes toto všechno musíme i nadále pokračovat v diskusi, kterou s vámi vedeme od té doby, kdy jste zaujal své nynější stanovisko, o reformě společné hospodářské politiky, která našim rybářům umožní udělat si lepší představu o své kapacitě, a předejít tak rozvratům, k nimž dochází, když celkové povolené odlovy a kvóty je nutno náhle a bez varování změnit, a které z hlediska ziskovosti náš rybářský průmysl nepochybně velice poškozují.
<SPEAKER ID="521" NAME="Pedro Guerreiro">
jménem skupiny GUE/NGL. - (PT) Pane předsedající, nadpis sdělení Komise a návrhu Komise pro nařízení Rady dostatečně potvrzuje, pokud byly nějaké pochybnosti, že cílem navrhovaných opatření není řešení příčin současného zhoršení socioekonomické situace v odvětví rybolovu. Navzdory ojedinělým opatřením, která splňují oprávněné požadavky převážné části odvětví rybolovu, opět čelíme pokusům využít zhoršení finanční situace v tomto odvětví a zavést opatření, která dále podpoří a urychlí snižování počtu plavidel.
<P>
Chceme poukázat na to, že jsou předkládány konkrétní návrhy, které reagují na dva hlavní problémy: na zvyšování cen pohonných hmot, motorové nafty a benzínu a na tvorbu a zvýšení prvotní ceny ryb, aniž by došlo k odpovídajícímu nárůstu pro spotřebitele. Neexistují žádné prostředky na koordinaci a provádění opatření, která mají pomoci tomuto odvětví zvládat rostoucí ceny pohonných hmot, ačkoli k dispozici jsou stovky milionů eur na podporu snižování počtu plavidel, což se označuje jako tržní opatření. Nikdo nechce tuto nepříjemnou situaci řešit a prosadit v řetězci spravedlivé rozdělování přidané hodnoty.
<P>
Komise v podstatě předkládá řadu návrhů, které jsou v zásadě nevhodné, protože nereagují na potřeby převážné části odvětví rybolovu. Ukazuje se, že nakonec jediným skutečným cílem je rozvrácení velké části tohoto strategického hospodářského odvětví.
<SPEAKER ID="522" NAME="Jim Allister" AFFILIATION="NI">
Pane předsedající, v tomto souboru opatření vidím i nadále hodně věcí, které vítám, ale přetrvává obava, která souvisí s nanejvýš důležitou otázkou dodávek.
<P>
Jak, pane komisaři, spolehlivě zajistíme v rámci celé EU, aby tato opatření do určité míry nezpůsobovala narušení hospodářské soutěže? Je tu skutečnost, která nevychází z jakýchkoliv kroků Komise, ale z faktu, že některé členské státy se mnohem více než jiné starají o veřejné výdaje a snaží se pomáhat různým odvětvím. Nebude tam kde se někde projevuje zdrženlivost a jinde nadšení, docházet k nerovnému uplatňování a k omezování těchto opatření s možnými důsledky pro hospodářskou soutěž?
<P>
Jak tohle budete sledovat? A když to budete sledovat, co podniknete, pokud k narušení dojde?
<P>
Můj druhý bod je také poněkud úzkého zaměření a týká se především plánu přizpůsobení loďstva. V rámci tohoto plánu předpokládáte zvláštní podpůrná opatření za podmínky, že plán přináší trvalé snížení kapacity loďstva o 30 %.
<P>
Vezměte si, pane komisaři, Spojené království. Ve třech z jeho hlavních zemí, Skotsku, Walesu a Severním Irsku, je rybolov záležitostí přenesených pravomocí a rozhodnutí přijímají vlády s přenesenou působností. Lze si představit, že každá z nich by mohla přijít s plánem přizpůsobení loďstva pro svůj vlastní region, čímž by se kapacita loďstva snížila o 30 %. Ale vezmeme-li celé Spojené království, tak pokud se někteří opozdili, celkový výsledek takový být nemůže.
<P>
Je to spravedlivé? Může Komise přijmout nějaká opatření, aby tuto nespravedlnost zmírnila? Stručně řečeno, může Komise nějak vyřešit potenciální nerovnost v zemích, kde jsou regionální vlády, které by si své splnily na rozdíl od národních vlád?
<SPEAKER ID="523" NAME="Paulo Casaca" AFFILIATION="PSE">
(PT) Pane předsedající, domnívám se, že politické směřování tohoto návrhu, stejně jako jeho načasování jsou naprosto správné. Myslím si, že jsou to vhodná opatření pro situaci, kterou zažíváme v evropských mořích. Domnívám se, toto je správná cesta.
<P>
Když si tento návrh pozorně prostudujeme, zjistíme, že hlavní problém spočívá v jeho proveditelnosti. Jelikož pan komisař žádal o urychlení, Parlament jednal bezodkladně a vzdal se svého práva zkoumat a předložit změny k nařízení. Problém však je, že nevíme, zda je možné zavést tato složitá pravidla v plánované době.
<P>
Jedna klauzule říká, že plány na snížení by měly být zahájeny do 30. listopadu. Avšak tyto plány, které mají snížit počet plavidel, musí být formulovány členskými státy a některé z těchto programů musí schválit Evropská komise, neboť finanční prostředky na programy půjdou ze stávajícího Evropského rybářského fondu. Tyto programy jsou nesmírně složité a obsahují povinná procenta a některá z pravidel jsou téměř nesrozumitelná, jak se dnes přesvědčil pan komisař u čl. 19 odst. 4. Připadá mi, že v tom spočívá hlavní problém: znemožní jednotlivosti tohoto návrhu jeho praktické uplatnění? Pokud ano, byla by to velká škoda.
<P>
Proto žádám Komisi, pana komisaře a všechny pracovníky generálního ředitelství, aby důkladně zvážili proveditelnost navrhovaných opatření, protože pokud to v navrhovaném období proveditelné není, je zbytečné na to vynakládat úsilí, které se v tomto směru od nás vyžaduje.
<SPEAKER ID="524" NAME="Elspeth Attwooll" AFFILIATION="ALDE">
Pane předsedající, skupina ALDE vítá návrh na regulaci, ale lituje, že nebyl čas předložit důkladně promyšlené změny k tomuto návrhu. Je proto dobré, jak se dozvídáme, že Komise vezme v úvahu obavy, které dnes dopoledne a ve večerní diskusi vyjádřil výbor, a že bude jednat s Radou o vhodných úpravách.
<P>
Dvě z těchto obav se týkají částečného odstavení z provozu, a to jednak toho, zda se tím příliš nevzdalujeme od záměru snížit kapacitu, a jednak způsobů využití, na něž by mohly být poskytnuty dotace. Pomohlo by, kdybychom v tomto směru získali od Komise některá ujištění.
<P>
Pokud jde o uvedené dvě změny, první změnou se podle našeho názoru účinně zabýval text. Nám se hodně líbí druhá změna, jelikož se domníváme, že jejím cílem je rozptýlit právě zmíněné obavy, ale máme pocit, že z hlediska snížení kapacity by se to nakonec mohlo ukázat jako kontraproduktivní. A tak raději než hlasovat ve spěchu, abychom prosadili její zahrnutí do legislativního textu, žádáme Komisi, aby zvážila hodnotu této myšlenky, a také vypracování dalších opatření, která kladou důraz na snížení spotřeby pohonných hmot.
<P>
Zakončím v poněkud osobnějším tónu. Upozornil bych na dvě věty ve sdělení Komise. Říkají toto: "Je důležité, aby tento soubor opatření byl použit způsobem, který zaručuje rovné podmínky v celé Unii. Nemělo by dojít k narušení hospodářské soutěže mezi rybáři EU vyplývajícího z odlišných schopností členských států mobilizovat veřejné prostředky nebo prostředky Společenství." Souhlasil bych s tím, co již zaznělo, a to že by nemělo docházet k narušení hospodářské soutěže vyplývajícího z různé míry ochoty členských států tyto prostředky mobilizovat. Věřím, že budou přijata veškerá potřebná opatření, aby každý z těchto států s rybářským loďstvem využil možností, které regulace nabízí.
<SPEAKER ID="525" NAME="Daniel Varela Suanzes-Carpegna" AFFILIATION="PPE-DE">
(ES) Pane předsedající, pane Borgu, dámy a pánové, v této rozpravě je řada věcí, které musíme uznat.
<P>
V první řadě, kdyby zástupci rybářského průmyslu nevolali "už toho bylo dost”, dnes bychom tady nediskutovali o nutnosti přijmout nějaká opatření. To za prvé.
<P>
Za druhé, musíme uznat, že evropské orgány na tento hlasitý protest zareagovali. Především Parlament, který na svém posledním dílčím zasedání již přijal usnesení o krizi. Kromě toho musíme připustit, jak jsme dnes dopoledne řekli panu Borgovi, že Komise jednala neobyčejně rychle a předložila nám soubor opatření, o nichž zde dnes diskutujeme. Měli bychom to všichni uvítat.
<P>
Je tedy všechno vyřešeno? Ani zdaleka ne. Právě teprve začínáme. Komise předložila dokument, který bychom mohli označit jako počáteční dokument první etapy k řešení krize, podpůrný plán zaměřený na restrukturalizaci loďstev. Nyní je potřeba, aby Komise stejně rychle předložila plán druhé etapy, obsahující opatření na zvýšení výnosnosti loďstev a zlepšení uvádění na trh a rovněž opatření zaměřená na podporu prvotní prodejní ceny ryb, opatření, pro která dosud nemáme přesný harmonogram.
<P>
Nicméně Rada a vlády členských států musí tato opatření uplatňovat a jednat při tom stejně rychle jako Komise a Parlament a v souladu s našimi požadavky musí zvýšit kontrolu dovážených rybích výrobků a zahájit rozsáhlou informační kampaň pro spotřebitele s cílem podpořit zájmy naši rybářů.
<P>
Pokud by se tento záměr neuskutečnil a pokud by nám zbylo jen to, co máme dnes na stole, pane Borgu, pak bychom měli pouze promyšlený a velkorysý plán, který využívá současné krize k omezení rybářského loďstva, nikoli plán, který se snaží zajistit jeho větší výnosnost a zachránit ho před vážnou krizí, se kterou se dnes potýká.
<SPEAKER ID="526" NAME="Luis Manuel Capoulas Santos" AFFILIATION="PSE">
(PT) Pane předsedající, pane komisaři, dámy a pánové, odvětví rybolovu je nepochybně odvětvím hospodářství, které nejvíce trpí současnou ropnou krizí. To všichni víme. Vítáme proto politický signál, který vyslala Komise tímto souborem opatření. Nebude to Evropský parlament, který stojí v cestě jeho rychlému schválení, jak už zde prohlásili moji kolegové poslanci.
<P>
Víme, že neexistují žádná kouzelná řešení vzhledem k rozsahu problému. Nicméně když jsem si prostudoval návrhy Komise, nemohu skrýt své nesmírné zklamání. Všechna opatření směřují k jedinému cíli: snížení počtu plavidel. Dokonce i údajně krizová opatření, například časově omezené přerušení činností, jsou spojené s povinným snížením počtu plavidel.
<P>
Nechápu, proč opatření uvedená v článku 7 vylučují výměnu motoru, a rovněž těžké je pochopit, proč plány přizpůsobení loďstva by se měly vztahovat na plavidla, jejichž náklady na energii se rovnají více než 30 % výrobních nákladů. Co ostatní plavidla, pane komisaři, což jsou téměř všechna kromě trawlerů? A co pobřežní plavidla, která jsou velmi důležitá ze sociálního hlediska? Nerozumím ani tomu, proč jedinými plavidly, pro něž je určen program částečného omezení, jsou plavidla, která používají jedno a totéž lovné zařízení, a představují 70 % plavidel, která toto zařízení používají. Tento požadavek ve spojení s pravidlem pro snížení kapacity o 60 % a pro omezení této kapacity na 25 % s cílem prosazovat nová plavidla je důvodem, proč je toto opatření zcela neproveditelné, jak před krátkou chvílí prohlásil můj kolega pan Casaca.
<P>
Pane komisaři, vím, jak je pro vás těžké najít řešení problémů takového rozsahu, ale nemůžeme tomuto odvětví dávat iluzi, že se snažíme léčit jejich nemoci, když to vede pouze k omezení kapacity a opuštění lovišť ryb. Je lepší nazývat věci pravým jménem a říkat, co děláte. Žádám vás tedy, navzdory krátké době, která nám zbývá do pondělního zasedání Rady, abychom se snažili zjednodušovat a uvažovat realisticky, aby se z jasného politického signálu nestalo nesmírné zklamání pro celé odvětví, které na nás s velkou nadějí spoléhá.
<SPEAKER ID="527" NAME="Avril Doyle" AFFILIATION="PPE-DE">
Pane předsedající, všichni tady už hodiny diskutujeme, poté co jsme obdrželi text Komise, který obsahuje soubor opatření na podporu rybářského loďstva v současné hospodářské krizi. Komise poskytuje nezbytná časově omezená opatření převážně sociální povahy, která vítáme.
<P>
Sociální opatření se týkají rybářů samostatně výdělečně činných i zaměstnanců. V Irsku máme zvláštní situaci poté, co soud před několika lety vynesl rozsudek, jímž se všichni naši nekvalifikovaní lodníci stávají samostatně výdělečně činnými osobami nebo "nájemnými rybáři” a doma byli dosud vyloučeni ze systému sociální pomoci, když z ekonomických důvodů nebo kvůli počasí byli bez práce, takže tento aspekt vítám.
<P>
Z hlediska časově omezených opatření pro "uvazování”, bych očekávala ujištění pana komisaře, že tato opatření se budou vztahovat na všechny, kteří musí na krátkou dobu z ekonomických důvodů zakotvit a že omezení, která budou platit pouze pro ty, kteří jsou zapojeni do plánu restrukturalizace, bude uplatňováno v nejvolnějším výkladu. Uplatnění jakékoli restrukturalizace by mělo stačit k tomu, aby bylo možné dovést toto opatření do konce v této konkrétní oblasti.
<P>
Velmi vítám také pomoc při částečném odstavení z provozu, která umožní rybářům přejít na menší ekologičtější a energeticky úsporná plavidla. Ráda bych věřila, že snížení uhlíkových emisí z těchto nových přírůstků do loďstva by měly financovat členské státy, aby tak přispěly svým dílem v rámci souboru opatření v oblasti změny klimatu, který se na nás už brzy chystá, a tento soubor opatření bychom měli spojit s úsilím členských států, pokud jde o energeticky úsporná plavidla, menší plavidla a nižší pořizovací výdaje v této konkrétní oblasti.
<P>
Zároveň považuji za velice důležité, že podporujeme částečné vyřazení z provozu navrhované v textu, protože to umožní rybářům, kteří by se skutečně chtěli dál věnovat rybolovu, kteří mají dovednosti a znalosti generací, aby i nadále provozovali svou činnost, třebaže v menším měřítku, až překonáme současnou hospodářskou krizi, které musí čelit.
<P>
Takže vám děkuji za přijatá opatření. Upřímně věřím, že členské státy je budou uplatňovat spravedlivě. Žádné další peníze nejsou. K dispozici máme pouze prostředky z Evropského rybářského fondu. Nově se tím upravují finanční záchranné sítě, ale doufejme, že tady vzhledem k různému objemu prostředků, kterými mohou členské státy na situaci reagovat, nemáme opatření narušující hospodářskou soutěž.
<SPEAKER ID="528" NAME="Catherine Stihler" AFFILIATION="PSE">
Pane předsedající, domnívám se, že všichni jsme si velmi dobře vědomi negativních dopadů současné ropné a palivové krize. Už v červnu organizace Age Concern Scotland oznámila, že vzhledem k růstu cen paliv lidé z ohrožených skupin budou mít co dělat, aby se zahřáli. Mluvčí jedné charity prohlásil a cituji, "Kdykoli ceny paliv vzrostou o 1 %, dochází k tomu, že zhruba tisícovka lidí ve Skotsku žije v palivové chudobě”. Mnozí z nich jsou ti nejchudší důchodci, kteří mají velice nízký trvalý příjem a mohou žít již pod hladinou chudoby.
<P>
V této souvislosti bychom se tedy mohli ptát, proč Komise pospíchá s předpokládanou záchranou jednoho odvětví. Říkám s předpokládanou záchranou, protože si myslím, že je nutno položit si otázku, zda zkoumané přepracování hlavních směrů EFF a případně hlavních směrů de minimis může zajistit udržitelný rybolovný průmysl. Pochybuji, že tento soubor opatření uspokojí požadavky části odvětví rybolovu, zejména pokud ceny pohonných hmot neklesnou, a přesto kapacita bude stále předimenzovaná.
<P>
Z nedávné odpovědi Komise ohledně rozsahu nadměrné kapacity rybářského loďstva EU jsem se dozvěděla, že podle odhadu Komise máme, cituji, "výrazně předimenzovanou kapacitu v některých rybolovných oblastech Společenství v průměru minimálně o 40 %”. Sdělení a doprovodné nařízení Rady poukazují na nutnost snížení této nadměrné kapacity. Přesvědčeme se, zda je to plněno.
<SPEAKER ID="529" NAME="Mairead McGuinness" AFFILIATION="PPE-DE">
Pane předsedající, je již pozdě, budu tedy stručná. Podle mého názoru je důležité, abyste věděli, jak reagovala Federace irských rybářů v červnu, když byl tento soubor opatření poprvé vyhlášen. Její zástupci vyjádřili skepsi a prohlásili, že rozhodující je, aby každý takový návrh byl dostatečně finančně zajištěn.
<P>
Mám dojem, že již bylo řečeno, že žádné další finanční prostředky už nejsou a my jen přeorganizováváme stávající objem financí, které máme k dispozici. Myslím, že tady musíme být upřímní, neboť tento soubor krizových opatření ubere jiným opatřením, která byla možná zapotřebí, pokud by ceny ropy nezpůsobily problémy v odvětví rybolovu a ostatně i v dalších odvětvích.
<P>
Je velká ostuda, že toto odvětví muselo vystoupit z moře a vyjít do ulic, abychom teprve pak dostatečně zareagovali. Tento soubor však obsahuje také některá opatření, která pokud by byla prováděna - a já si myslím, že to je tím klíčem - měla by velice pozitivní účinky. Myslím si, že je důležité, aby loďstvům, která musí takříkajíc skončit, byla před vyhlášením této regulace na základě těchto opatření poskytnuta pomoc.
<P>
Ale v rybolovném průmyslu je mnoho dalších problémů. Jedním z nich, který jste, pane komisaři, zmínil, je skutečnost, že ceny ryb spíše klesly, než stouply. Zajímalo by mě (ale možná, že dnes už je příliš pozdě), jak by se toto podle vás mohlo řešit, protože právě zde opravdu dosáhneme v odvětví rybolovu pokroku.
<P>
Když lidé mají nějaký problém, ať jsou to zemědělci nebo rybáři velice často říkají, že Evropa reaguje příliš pomalu. V tomto případě jsme nezareagovali příliš rychle, ale přinejmenším dost rychle jsme se dostali do stavu, v němž se nyní nacházíme.
<P>
Avšak jak už řekli druzí, jenom jsme dostali listinu. Je komplexní a trochu jako Lisabonská smlouva a doufám, že bude schválena - v Irsku určitě, na rozdíl od Lisabonské smlouvy.
<SPEAKER ID="530" NAME="Colm Burke" AFFILIATION="PPE-DE">
Pane předsedající, návrhy Komise vítám. Loni touto dobou jsem navštívil svůj volební obvod v Castletownbere. V té době, v červenci 2007, na tom rybáři v rámci celého odvětví rybolovu byli dost špatně. Nyní, dvanáct měsíců poté, se potýkáme s problémy a já vítám návrhy, které tady dnes Komise podrobně vyložila.
<P>
Členské státy však musí reagovat také v dalších oblastech ve vztahu k rybolovnému průmyslu. Celý problém, který jste nanesl ve svém vlastním memorandu o kvantitě, kvalitě a dodávkách, je velice závažný a je třeba si ověřit, zda lidé, kteří provozují rybolov a zajišťují dodávky ryb, jsou za odváděnou práci dostatečně odměňováni. Po tom všem se domnívám, že zatímco spotřebitel platí, značnou část zisku z toho mají obchodní mezičlánky. Myslím si, že jedna z věcí, kterou musíme změnit, je celá oblast dobrovolného označování. Musíme zavést takový mechanismus, abychom jasně poznali, který produkt nepochází z Evropské unie a v mnoha případech byl uloven v rozporu se stanovenými předpisy. Domnívám se, že v této oblasti je nutné provést změnu. Do Evropské unie se dostává příliš mnoho produktů, které nejsou uloveny řádně v souladu s předpisy a v této oblasti se dostatečně nesnažíme, abychom zajistili rovné podmínky pro všechny lidi uvnitř Evropské unie. Mám za to, že především na této oblasti musíme zapracovat. I když tyto předpisy a tyto návrhy vítám, musíme podle mého názoru provádět také nařízení vztahující se na produkty, které sem přicházejí ze zemí mimo Evropskou unii.
<SPEAKER ID="531" NAME="Avril Doyle" AFFILIATION="PPE-DE">
Pane předsedající, chtěla bych položit jednu konkrétní otázku, která zazněla dnes dopoledne na Výboru pro rybolov a kterou jsme vznesly společně s mou kolegyní paní Carmen Fragaovou Estévezovou. V čl. 12 odst. 3 se uvádí, že "Plán přizpůsobení loďstva se vztahuje pouze na loďstva, kde náklady na energii představují v průměru minimálně 30 % výrobních nákladů loďstva dotčeného tímto plánem, přičemž se vychází z obratu v roce 2007.”
<P>
Mohl byste nám tady zaručit a dát do zápisu, že při shromažďování těchto údajů bude přihlédnuto rovněž k prvním šesti měsícům roku 2008, které byly pro loďstvo, zejména jeho zranitelnější články, mimořádně zlé z hlediska skutečného procentuálního růstu nákladů na energii?
<SPEAKER ID="532" NAME="Catherine Stihler" AFFILIATION="PSE">
Pane předsedající, jelikož můžeme položit další otázku, ráda bych tuto otázku položila panu komisaři. Ve světle plánů částečného odstavení a návrhu, abychom případně nově rozdělili 25% rybolovné kapacity trvale převedené na nová plavidla, neznamenalo by to fakticky znovuzavedení škodlivých dotací na stavbu lodí?
<SPEAKER ID="533" NAME="Joe Borg">
člen Komise. - Pane předsedající, velmi vám děkuji za všechny vaše intervence a za řadu otázek, které zazněly. Pokusím se zodpovědět jich co nejvíce, ale vzhledem k naléhavosti tohoto návrhu nemáme dost času, jako obvykle míváme na projednání návrhů na zasedání Výboru pro rybolov a na zasedání pléna.
<P>
Pokud jde o zásadu de minimis, jak jsme uvedli ve sdělení, budeme v následujících týdnech a měsících provádět potřebné ekonomické analýzy a ještě letos máme v úmyslu případně předložit návrh Komise, pokud ekonomická analýza ukáže, že můžeme v tomto směru postoupit dopředu, a pokud to umožní pravidla WTO.
<P>
Následný dosti dlouhý proces zahrnující konzultace v poradním výboru členských států a se zúčastněnými stranami a závěrečné přijetí Komisí trvá běžně šest měsíců. Takže se bavíme o značně rozsáhlém časovém rámci, to je pravda. Avšak musím zdůraznit, že zásada de minimis není řešením pro nezbytnou restrukturalizaci loďstva.
<P>
Ať se nám to líbí, nebo ne, jsme v situaci, kdy kapacita je výrazně předimenzovaná, a pokud to účinně nevyřešíme, nikdy nenajdeme trvalé řešení. Nemá smysl, a řekl jsem to již při mnoha příležitostech, vynakládat peníze na problém, aniž se snažíme řešit skutečnou příčinu tohoto problému, a proto se o to teď pokoušíme. Jsme ochotni poskytnout rybářům pomoc okamžitě a ve střednědobém horizontu, ale zároveň zdůrazňujeme, že musí dojít k účinné restrukturalizaci. Jinak se sem budeme muset rok co rok vracet a diskutovat o stejné věci. A tak to musím říci dostatečně jasně: Komise prostě není ochotna za řešení tohoto problému vyhazovat peníze. Na žádnou štědrou dlaň se už rybáři v žádném případě nemohou spoléhat. Proto musím tak důrazně prohlásit, že ten problém musí být skutečně řešen. Tak zní moje odpověď na zásadu de minimis, kterou zkoumáme.
<P>
Pokud jde o tržní opatření, zaměříme se na specifika, a situace se stane přehlednější, neboť existují různé oblasti, kde se hodláme angažovat. Především budeme poskytovat více financí soukromým organizacím a jiným průmyslovým sdružením na vypracování plánů rybolovu, marketingových plánů, iniciativ zaměřených na kvalitu a označování a meziodvětvových iniciativ. A jak se ukázalo v druhých zemích, například v Norsku, lze pozorovat, jak efektivně mohou fungovat soukromé organizace při podpoře odvětví rybolovu. Už jsme naznačili ve svém sdělení, že se nejedná o nové nástroje. Ve značné míře se projevují ve společné organizaci trhů a v Evropském rybolovném fondu. Problém je, že průmysl a členské státy je dosud dostatečně nepodporovaly.
<P>
S ohledem na systém monitorování cen znovu využijeme, společně s průmyslem a členskými státy, těchto získaných znalostí k nastavení monitorovacích nástrojů spolu s hodnotovým řetězcem s cílem pomoci zmíněnému odvětví v budoucnu účinněji předvídat vývoj cen. Komise zahájila na toto téma studii, která bude dokončena v září. Této věci se v širším měřítku dostává politické pozornosti. Nedávná evropská vrcholná schůzka podpořila širší iniciativy Komise pro monitorování cen potravin a mechanismy pro vývoj cen. Dodatečné financování systému monitorování cen ryb schválí rozpočtové orgány do září. Zahájíme okamžitě práce a nejprve spustíme pilotní projekt zaměřený na rozsah a způsob provádění činnosti a celý systém monitorování cen by měl být poté definován a měl by začít fungovat ještě v roce 2009.
<P>
Pokud jde o větší kontrolu ohledně certifikace, požadavků na označování a zmírňování IEU, Komise zde opět finančně podpoří iniciativy průmyslu v oblasti monitorování trhu a zejména monitorování souladu s právními požadavky na certifikaci, označování atd., v rámci odvětví. Plánujeme, že do konce roku 2008 vyhlásíme výzvu k předložení návrhů, jíž bychom vyzvali odvětvové organizace, aby vypracovaly konkrétní návrhy. Provádění těchto projektů začne v průběhu roku 2009.
<P>
Poté nás v roce 2009 čeká také celkový přezkum hospodaření společné organizace trhů. A tak se pokusím uvést některé orientační časové rámce s ohledem na různá tržní opatření, o nichž uvažujeme.
<P>
K otázce rozhodného období, kterou vznesla paní Fragaová a paní Doylová, mohu pouze opakovat, že předběžné posouzení tohoto návrhu naznačuje, že na něm můžeme začít pracovat. Uvědomujeme si, že situace s pohonnými hmotami se od roku 2007 podstatně změnila a zdá se logické, aby účel tohoto souboru opatření odrážel současnou realitu. Nicméně budeme muset zajistit, aby všechny hospodářské údaje použité pro rozhodné období 2007 až 2008 přesně odpovídaly hospodářské situaci loďstva a dotčených plavidel. Povinné 30 % snížení kapacity bude zatím zachováno. Možné důsledky použití číselných údajů za rok 2008 by mohly nepřímo vést k intenzivnějšímu uplatňování uvedeného souboru opatření. Mohu tedy potvrdit, že budeme postupovat kupředu a začneme se zabývat tímto návrhem, který vzešel dnes dopoledne z Výboru pro rybolov.
<P>
Pokud jde o to, zda návrh zasahuje příčiny problému, řekl bych, a jsem o tom, přesvědčen, že existují dva hlavní cíle: vyřešení nadměrné kapacity, jak jsem právě uvedl, abychom v budoucnu mohli dlouhodobě přežít bez ztrát a také podpora rybářů, aby za své úlovky dostávali spravedlivé ceny. Právě jsem nastínil opatření, která v tomto ohledu navrhujeme.
<P>
Co se týče otázky pana generála Morillona ohledně opatření, která by neměla být uplatňována na úkor těch, kteří již prošli restrukturalizací, a otázky, kterou vznesl pan Allister a paní Attwooll a další, obě jsou velice důležité. Chtěl bych říci obecně, že pokud v některých členských státech dojde k dalšímu snížení kapacity, budou z toho mít užitek jiné členské státy, neboť dojde-li ke snížení kapacity, a tedy k následnému snížení výkonu, bude více prostředků a více tržních možností.
<P>
Avšak, dovolte, abych byl konkrétnější a řekl, že navrhované okamžité nástroje, k nimž se brzy dostanu, budou provedeny tak, aby nastavily kritéria, která vycházejí z potřeb a nezávisí na Evropském rybářském fondu (EFF), takže budou například uznány požadavky těch, kteří již prošli zásadní restrukturalizací, a uznáni budou i ti i ti, kteří mají nízké dotace z EFF.
<P>
Pokud jde o otázku sociální pomoci, musíme především zjistit, jak bude toto opatření vymezeno v praxi. Poskytuje-li toto opatření výhody pouze pracovníkům a nikoli společnostem, mohlo by se stát, že podpůrné prvky ani nebudou zahrnuty. Celý proces přijetí by se tak urychlil.
<P>
Je-li požadována změna hlavních směrů státní pomoci, vypracujeme rozhodnutí Komise, což obvykle trvá dva až tři měsíce. Pokud jde o ono rozhodnutí irského soudu, prozkoumáme, jaký dopad má definice samostatně výdělečně činných pracovníků na uplatňování tohoto opatření, a budeme se snažit pro tento specifický problém týkající se Irska najít řešení.
<P>
K požadavku, aby mimořádné časově omezené odstavení plavidel z provozu nebylo spojováno s restrukturalizací (který vznesla rovněž paní Doylová), uvádím, že restrukturalizace je v našem souboru opatření poměrně volně definována, aby ohrožená plavidla měla dostatek možností přizpůsobit se novým podmínkám. Nyní mohou získat pomoc a poté mají šest měsíců na to, aby se přizpůsobily. Tato vazba na restrukturalizaci musí být zachována, aby soubor krizových opatření přinesl žádané výsledky.
<P>
Co se týče otázky finančního požadavku, kterou vznesla paní McGuinness, odhaduje se, že finanční požadavek výhradně na dočasné a trvalé přerušení rybolovných činností činí okolo 1,6 miliard eur. Celkový finanční požadavek regionu je odhadován na 2 miliardy eur. Stávající programování osy 1 EFF pro tato opatření pokrývá podle odhadu přibližně 600 milionů eur a dalších odhadovaných 250 milionů jde z vnitrostátního spolufinancování.
<P>
Komise dále odhaduje, že 550 milionů eur bude muset přijít z programování operačních programů EFF. Vznikl by tedy schodek 600 milionů eur. A tak je tady také spolufinancování. Jenom zrovna nevyužíváme prostředky z EFF. Spolufinancování činí 600 milionů eur. Podstatná část této sumy by mohla být uhrazena prostřednictvím nerozdělených marží v okruhu 2 stropů finančního rámce pro období 2009-2010, přičemž převážná část přijde v roce 2009.
<P>
Právě spolufinancování by mohlo vytvořit okamžitý nástroj, který jsem už zmínil. Tento okamžitý nástroj by měl vycházet z potřeb, a neměl by tedy přímo odrážet poměrné příděly v rámci EFF, ale měl by se zaměřit na ty články loďstva, které potřebují restrukturalizaci, ale které by nenašly pomoc v rámci EFF, a to z toho důvodu, že finanční prostředky přidělené příslušnému členskému státu jsou velice omezené, nebo jde o nekonvergentní oblasti, které mají tudíž velice omezené příděly z EFF, nebo existuje obrovská poptávka, takže ji EFF nepokryje. Tím odpovídám na otázku finančních přídělů.
<P>
K danému dotazu chci ještě poznamenat, že i když vzhledem ke krátké lhůtě nenavrhujeme žádné zázračné řešení, zajišťujeme okamžité časově omezené odstavení plavidla na tři měsíce s účinností od 1. července 2008, a jak jsem uvedl, k definici restrukturalizace budeme přistupovat pružně, zatímco další časově omezené odstavení musí být zajišťováno v rámci plánu přizpůsobení loďstva.
<P>
Ale v prvních třech měsících, pokud jde o restrukturalizaci obecně, by nárok platil.
<P>
K otázce, zda můžeme plnit svou úlohu v daném časovém rámci vzhledem k existujícím podmíněnostem, odpovídám, že podmíněnosti se většinou vztahují k částečnému odstavení z provozu, které je novým nástrojem a které bylo velice sporné, ještě než dosáhlo této fáze. Zrušením částečného odstavení by se odstranila také většina podmíněností, které jsou s ním spojeny. Ale jsem si jistý, že o tohle zrovna nestojíte. Mohu vás však ujisti, že Komise vyzve členské státy a průmysl, aby se ujaly plánů přizpůsobení loďstva a zajistily jejich řádné monitorování a řádné provádění, aby předpokládané časové rámce a nastavené podmíněnosti byly dodržovány a uznávány.
<P>
Znovu bych chtěl zopakovat, že není pravda, že všechna opatření se týkají vyřazení plavidel z provozu. Pravdou je, že často pak navazuje úplné vyřazení, ale existuje možnost částečného odstavení a částečné odstavení znamená, že se budeme zbavovat starších plavidel a pořizovat nová menší a v tomto smyslu tedy dojde k zavedení nových plavidel s nižší celkovou kapacitou. Dosáhneme skutečně účinného snížení kapacity, ale zároveň vyřešíme problém pohonných hmot.
<P>
K dispozici jsou také opatření na výměnu motoru a na změnu zařízení a vybavení a opatření, o nichž jsem se zmínil v souvislosti s trhem a sociální pomocí. Nedomnívám se tedy, že je správné říkat, že to, co navrhujeme, prostě jen směřuje k úplnému vyřazení plavidel. Jsou různé další nástroje a věřím, že členské státy si z nich dokáží vybrat ta, která nejvhodnějším způsobem rozptýlí obavy a vyřeší situaci v daném odvětví.
<P>
Pokud jde o poznámku paní Stihlerové, která se týkala škodlivosti dotací na stavbu nových lodí, musím zdůraznit, že nezaplatíme ani jediný cent za vyřazení plavidla, jehož kapacita bude zachována. Budeme však hradit pomoc při vrakování v případě úplného vyřazení a pomoc při vrakování jednotlivých vyřazených částí. Na kapacitu, která zůstává zachována, žádnou státní pomoc neposkytujeme. Snažíme se prostě najít řešení, jímž by nezbytná restrukturalizace cestou snižování kapacity, které jsme se snažili dosáhnout prostřednictvím úplného vyřazení plavidel z provozu, což se nedařilo, mohla být efektivnější prováděna s pomocí tohoto nového nástroje částečného odstavení. Spojení částečného odstavení, úplného vyřazení a ponechání plavidla v provozu s možností výměny motoru, s možností modernizace plavidla, atd., dále všech stávajících opatření a celého souboru opatření v rámci plánu přizpůsobení loďstva by mohlo vést k tomu, že účinně snížíme kapacitu na potřebnou úroveň, a následně nebude nutné vynakládat tolik úsilí na řešení současné situace v souvislosti se kvalitou zdraví rybí populace.
<P>
Chtěl bych s poukazem na svéráznou intervenci paní Stihlerové zakončit tím, že pouze zopakuji dobře známé úsloví, že vás odsuzují, když něco děláte, a odsuzují vás, i když neděláte nic.
<SPEAKER ID="534" NAME="Předsedající">
Rozprava je ukončena.
<P>
Hlasování se bude konat ve čtvrtek 10. července 2008.
<P>
Písemná prohlášení (pravidlo 142)
<SPEAKER ID="535" NAME="Iles Braghetto  " AFFILIATION="PPE-DE">
písemně. - (IT) Vítám schválení návrhu nařízení, které má řešit krizi v odvětví rybolovu. Tato opatření samozřejmě nevyřeší všechny problémy odvětví, které je neuvěřitelně složité, jak poznala Evropská Rada na červnové vrcholné schůzce, vzhledem k dvojímu omezení, ze strany zdrojů a ze strany trhu, což způsobuje, že toto odvětví hůře odolává ekonomickému tlaku. Opatření, která byla dnes schválena vzápětí po palivové krizi, bezesporu otevírají nové perspektivy a nové scénáře. Je důležité, aby všechny naše subjekty provozující rybolov využily všech nabízených možností. Neměli bychom zapomínat, že růst cen pohonných hmot, který se během několika měsíců zdvojnásobil, nejenže snížil výdělky, ale vede nyní k tomu, že provozovatelé rybolovu hospodaří se ztrátou. Nařízení stanoví zvláštní časově omezené opatření s termínem 31. prosince 2010, jehož cílem je podpořit rychlejší přizpůsobení loďstva Společenství nynější situaci a zmírnit sociální a hospodářské dopady v přechodném období. Účelem souboru opatření je hlavně snížení námahy spojené s rybolovem a nadměrné kapacity a modernizace a přeměna loďstev, aby se odstranila vysoká závislost na pohonných hmotách.
<P>
Další opatření jsou určena na zvýšení energetické účinnosti a snížení emisí z rybářských plavidel a na podporu opuštění těch rybolovných technik, které poškozují životní prostředí - například trawlery lovící u dna.
<SPEAKER ID="536" NAME="Kathy Sinnott  " AFFILIATION="IND/DEM">
písemně - Soubor krizových opatření, který navrhla Komise, je krokem, který má vyřešit tíživou situaci evropských rybářů.
<P>
Irští rybáři mají určité vážné obavy, které je nutno vzít v úvahu. Jak budou rozděleny 2 miliardy pomoci? Jednotlivým loďstvům nebo na základě přidělených kvót?
<P>
Další věc je, co uděláme s trawlery pro lov u dna, které dnes tvoří velkou část evropského loďstva a hrozí jim, že je současný navrhovaný soubor krizových opatření úplně zničí. To se úzce souvisí se situací irských rybářů, neboť Irsko experimentuje s alternativami trawlerů lovících u dna a dosud nebylo dosaženo žádných úspěchů. Pokud má Irsko i nadále zajišťovat ryby zbytku Unie a pokud rybáři mají mít možnost uživit své rodiny, je to je nepřijatelné.
<P>
Irsko má největší pobřežní oblast v Evropském společenství. Společná rybářská politika pro Irsko nefungovala. Irští rybáři zažívali těžké časy už dříve, ale nyní už dál svým problémům nedokážou čelit. Je načase, aby se irský rybář stal opět hospodářem na irských vodách.
