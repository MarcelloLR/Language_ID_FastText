<CHAPTER ID="010-03">
3. Barma
<SPEAKER ID="229" NAME="Předsedají">
Dalším bodem programu je rozprava o šesti návrzích usnesení o Barmě .
<SPEAKER ID="230" NAME="Véronique De Keyser" LANGUAGE="FR">
Pane předsedající, situace v Barmě se nadále zhoršuje. Je třeba připomínat týraní vlastních lidí barmskou vládou, nekonečné věznění držitelky Sacharovovy ceny Aun Schan Su Ťij a její násilné vystěhování na základě falešného obvinění před nadcházejícími volbami?
<P>
Barmská vláda přislíbila přechod k demokracii v sedmi etapách, vedoucí nakonec k volbám. Pokud by se ovšem tyto volby konaly podle ústavy vytvořené vojenskou juntou, jak se zdá, že tomu bude, jediným výsledkem bude legitimizace pěti desetiletí vojenského režimu a zajištění 25 % parlamentních křesel pro armádu. Vyzýváme mezinárodní společenství, včetně Číny, Indie a Ruska, aby pokračovalo ve společném úsilí a vyvíjelo tlak na barmskou vládu, aby zastavila vážné porušování lidských práv páchaných v této zemi, aby se oznámený přechod k demokracii nestal politickou fraškou.
<SPEAKER ID="231" NAME="Filip Kaczmarek" LANGUAGE="PL">
Pane předsedající, vyhlášení prvních voleb za 20 let, v kterékoliv zemi, nás obvykle naplňuje optimismem. Vzbuzuje naději, že budou zavedeny změny a dojde k demokratizaci země. Bohužel, málokdo z nás a z obyvatel Barmy věří, že volby, které se zde mají konat koncem roku, budou demokratické a čestné, nebo že přinesou skutečnou změnu. Barmský režim představuje problém, se kterým bojujeme dlouhé roky. V našem usnesení odsuzujeme četná porušování lidských práv a občanských svobod, ke kterým v Barmě každodenně dochází. Dosud nevíme, co máme občanům Barmy říci o tom, jak brutálním činům režimu zamezit. Podle mého názoru mohou výsledky přinést pouze společná opatření. Společná - koho mám na mysli? Kdo by měl přijmout opatření? Sousední země? Země, které mají s režimem rozsáhlé obchodní vztahy a výměnu zboží a nepřímo ho financují, jinými slovy Rusko a Čína? Samozřejmě že Evropská unie, Spojené státy a OSN - s touto skupinou partnerů můžeme dosáhnout změny.
<SPEAKER ID="232" NAME="Marie-Christine Vergiat" LANGUAGE="FR">
Pane předsedající, Barma žije od roku 1962 pod jhem vojenské junty, která je jedním z nejrepresivnějších režimů na světě. Poslední demokraticky zvolení poslanci parlamentu byli zvoleni roce 1990. Všichni byli uvězněni nebo donuceni rezignovat. V zemi je registrováno 2 000 politických vězňů, mezi nimi více než 230 buddhistických mnichů, kteří se v září 2008 zúčastnili mírových pokojných demonstrací a od té doby jsou ve vězení.
<P>
Několik desítek tisíc - já bych řekla stovek tisíc - barmských imigrantů žije v Thajsku, Indii, Bangladéši a Malajsii v podmínkách, které jsou často více než svízelné, a jsou vystavení nelegálnímu obchodování. Desítky tisíc lidí byli proti své vůli vysídleni. V takové situaci jsou obzvláště ohroženi novináři. V současné době je ve vězení nejméně 14 novinářů a chtěla bych vyzdvihnout případ Hla Hla Win, pětadvacetileté novinářky, která byla odsouzena k 27 letům vězení za nelegální dovoz motocyklu, protože se odvážila navštívit buddhistický klášter.
<P>
Junta skutečně vyhlásila nové volby. Podobně jako paní De Keyserová se domnívám, že jejich jediným účelem je legitimizovat stávající vládu. K výsledkům můžeme být jedině skeptičtí.
<P>
Dnes hodláme znovu důrazně odsoudit systematické porušování lidských práv v Barmě a vyzvat barmskou vládu k dialogu a okamžitému ukončení praktik, kdy jsou do armády verbováni děti. Hodláme znovu vyzvat čínskou, indickou a ruskou vládu, aby uplatnily svůj vliv. Vybízím vás však, paní komisařko, abyste byl naším mluvčím v Komisi a Radě a abyste požadoval, aby Evropská unie pokračovala v restriktivních opatřeních vůči barmské vládě, protože kromě slov, nemáme nejmenší hmatatelný důkaz demokratické diskuse. Vyzýváme vás, abyste vyhodnotil účinnost přijatých opatření a učinil vše pro zajištění, že civilní obyvatelé ...
<P>
(Předsedající přerušil řečníka)
<SPEAKER ID="233" NAME="Charles Tannock">
autor. - Pane předsedající, za ta léta jsem ztratil v tomto Parlamentu spoustu času diskusemi o závažnosti a zhoršování situace v oblasti lidských práv v Barmě, ale pokud se stále pokoušíme změkčovat naši rétoriku vůči brutální vojenské juntě, musíme se jen porozhlédnout po našem vlastním Parlamentu a připomenout si, proč potřebujeme udržovat a zvyšovat tlak na generály. Samozřejmě mám na mysli Aun Schan Su Ťij, přední představitelku opozice a nositelku Nobelovy ceny, jejíž obraz je vystaven na prominentním místě v prostorách Parlamentu v Bruselu i ve Štrasburku. Je jí nepřetržitě odpírán hlas, stejně jako jejím zastáncům. To nejmenší, co můžeme udělat, je hlasitěji se jich zastat a slíbit jim neochvějnou podporu v jejich poslání dosáhnout v Barmě trvalé demokratické změny.
<P>
Upozorňujeme také na osud menšiny Rohingů, kteří, jsou znovu a znovu vystavováni kruté diskriminaci a perzekuci ze strany armády a z nichž mnozí byli nuceni uprchnout do sousedního Bangladéše. Generálové mohou jednoduše ignorovat naše žádosti, ale to je nečiní méně cennými, protože jako demokraté máme svatou povinnost odsoudit takovou krutost, kdekoliv na světě se s ní setkáme.
<SPEAKER ID="234" NAME="Raül Romeva i Rueda">
autor. - (ES) Pane předsedající, před několika měsíci jsem měl příležitost navštívit některé z tisíců uprchlíků na hranici mezi Thajskem a Barmou, kteří nyní doufají, že se budou moci vrátit do svých domovů. V některých případech jen doufají, že přežijí do druhého dne.
<P>
Také jsme se setkali s některými opozičními skupinami, mezi nimi s Národní ligou pro demokracii, jejíž čelní představitelkou, jak již bylo řečeno, je držitelka Sacharovovy ceny Aun Schan Su Ťij.
<P>
Při několika příležitostech jsem byl žádán, abych byl velmi opatrný a nepodporoval volby vycházející z ústavní reformy, kterou provedla sama vojenská junta, za podmínek podobných těm současným, kdy nepochybně dochází k porušování základních práv svobody vyjadřování a shromažďování, které také jasně ohrožují změny, transformaci a demokratickou reformu v této zemi.
<P>
Je pravda, že došlo k určité změně. Je pravda, že v roce 2009 byly propuštěny stovky vězňů; ovšem jen málo z nich bylo ve skutečnosti politickými vězni.
<P>
Vážným problémem je, že v Barmě je stále ještě více než 2 100 politických vězňů. V tomto kontextu je nemožné uvažovat o svobodných, spravedlivých volbách.
<P>
Proto je nezbytné nejprve uvažovat o tom, že pro konání voleb musí být vhodné prostředí. Jakýkoliv dialog, který nám umožní zlepšit situaci, bude vítaný, ale pouze na základě toho, že tyto osoby budou bezpodmínečně propuštěny a bude zaručeno, že uprchlíci se budou moci vrátit domů. V tomto ohledu musím přímo apelovat na Komisi. Pokles finančních prostředků, které jsou určeny pro tuto oblast a pro tyto uprchlíky, vzbuzuje velké obavy. Jde o naléhavé potřeby. Mluvíme o tisících lidí, kteří potřebují pomoc. Z tohoto důvodu se domnívám, že by bylo dobře se vyhnout krácení těchto rozpočtů.
<SPEAKER ID="235" NAME="Thomas Mann">
jménem skupiny PPE. - (DE) Pane předsedající, situace v oblasti lidských práv v Barmě se dramaticky zhoršila: politická represe doprovázená vojenským a sexuálním násilím, systematické verbování dětí do armády, 2 000 politických vězňů. První, domněle svobodné volny, které se mají konat na podzim tohoto roku, jsou totální fraškou. Opoziční strany je po právu hodlají bojkotovat. Zvláště znepokojující je situace Rohingů, z nichž více než 200 000 žije v uprchlických táborech. Mnoho jich uprchlo do sousedního Bangladéše a na cestě byli brutálně pronásledováni.
<P>
Velmi vítám ochotu Bangladéše přijmout Delegaci EP pro vztahy se zeměmi jižní Asie, aby mohla zjistit fakta. Zítra letíme do Dháky, abychom přímo na místě získali informace o situaci v Cox's Bazaru v regionu Bandarban. Již je ovšem jasné, že aby pronásledovaní Rohingové přežili, potřebují komplexní mezinárodní ochranu. Evropská unie musí trvat na odsouzení chování barmské vlády, dokud se nezačnou objevovat známky pokroku směřujícího k demokracii.
<SPEAKER ID="236" NAME="Justas Vincas Paleckis">
jménem skupiny S&D. - (LT) Podobně jako můj kolega pan Charles Tannock bych chtěl říci, že v tomto Parlamentu, který je bohužel v tuto hodinu vždy poloprázdný, to není poprvé, kdy diskutujeme o otřesné situaci v oblasti lidských práv v Barmě. Nedávno jsem o tom sám mluvil.
<P>
Rád bych věřil, že po dnešní rozpravě bude mít hlas Evropského parlamentu a Evropské unie větší účinek. Proč? Protože zde poprvé hovoříme o lidských právech ve světě nyní, když máme Lisabonskou smlouvu a s tím spojené funkce - mezi jinými, vysokou představitelku Unie pro zahraniční věci a bezpečnostní politiku paní Catherine Ashtonovou, schválenou Parlamentem. Nyní má Evropská unie větší možnost mít přímý vliv na situaci v Barmě i na situaci v jiných zemích, kde jsou porušována lidská práva.
<P>
V předvečer voleb v Barmě věřím, že budeme schopni něčeho dosáhnout, jedině když budeme naše kroky koordinovat s velkými státy: Čínou, Indií, USA a Ruskem.
<SPEAKER ID="237" NAME="Tomasz Piotr Poręba" LANGUAGE="PL">
Pane předsedající, až dosud neměly výzvy mezinárodního společenství k dodržování lidských práv v Barmě prakticky vůbec žádný výsledek. V barmských věznicích jsou stále tisíce politických vězňů a armáda pokračuje v páchání vražd, mučení a zatýkání. Přední představitelka opozice, nositelka Nobelovy ceny Aun Schan Su Ťij, byla po mnoho let v domácím vězení a byla také odsouzena k tříletému trestu vězení. Junta tak chce zabránit tomu, že by se mohla zúčastnit nadcházejících voleb.
<P>
Barma také figuruje na předním místě ostudného seznamu zemí, ve kterých dochází k perzekuci zástupců náboženských menšin, včetně křesťanů. Podle záměrů junty by Karenové, kteří jsou křesťany, měli úplně zmizet z barmského území. Minulý rok karenští uprchlíci prchající před represí našli útočiště v Thajsku. V současné době thajská vláda přes mezinárodní protesty připravuje nucenou repatriaci a masovou deportaci více než 4 000 Karenů, kteří potom budou vystaveni dalšímu špatnému zacházení. Je naší povinností, nás v Evropském parlamentu, dožadovat se práv náboženských menšin, včetně křesťanů, na celém světě.
<SPEAKER ID="238" NAME="Eija-Riitta Korhola" AFFILIATION="PPE">
(FI) Pane předsedající, co se týká lidských práv, Barma je jednou z nejvíce nestabilních zemí na světě. Seznam porušování lidských práv je nekonečný a nezdá se, že by se situace zlepšovala.
<P>
V našem usnesení jsme vyzvedli jen některé otázky. Mám pocit, že jeho hlavním účelem je dát jasně najevo, že víme a stále sledujeme, co se v Barmě děje.
<P>
Je také třeba, abychom vyjádřili naše poděkování Thajsku, které stáhlo své znepokojivé rozhodnutí vrátit uprchlíky do Barmy. Minulý týden jsem několikrát navázala kontakt s Thajskem, poté co oznámilo plány na vrácení těchto lidí. Karenským uprchlíkům hrozily nucené práce, mučení, možný nucený odvod do armády a zaminování země v oblasti, ze které uprchli. S pocitem úlevy jsem vyslechla, že se Thajsko po víkendových rozhovorech s organizacemi na ochranu lidských práv a mezinárodním společenstvím rozhodlo svých plánů na vrácení uprchlíků vzdát. Doufám, že EU společně se zbytkem mezinárodního společenství bude schopná co nejdříve nabídnout Thajsku pomoc a hledat alternativní řešení problému karenských uprchlíků.
<SPEAKER ID="239" NAME="Marc Tarabella" AFFILIATION="S&amp;D">
(FR) Pane předsedající, paní komisařko, Barma je znovu ústředním bodem návrhů usnesení Evropského parlamentu o porušování lidských práv. Opět se vyslovujeme pro odsouzení situace v zemi, v níž, jak se zdá, nedochází k žádnému zlepšení způsobu zacházení s občany a která velice potřebuje demokratizaci.
<P>
Zatímco v jiných zemích došlo v průběhu let k pokroku, Barma nadále volně porušuje základní práva svých občanů. Aun Schan Su Ťij, přední představitelka a symbol opozice, je stále v domácím vězení, celé populace byly vysídleny, děti jsou násilně verbovány do armády a lidé, kteří oponují režimu, jsou posílání do vězení. Existuje příliš mnoho příkladů, než aby je zde bylo možné vyjmenovat.
<P>
Doufáme, že nadcházející volby proběhnou svobodně a že opoziční strany a kdokoliv se bude chtít voleb zúčastnit , bude moci toto základní právo uplatnit. Doufáme také, že pozorovatelé budou moci ověřit svobodný průběh těchto voleb a že volby nebudou poznamenány žádným protiprávním jednáním a vojenská junta nevyužije volební urny k vlastní legitimizaci.
<SPEAKER ID="240" NAME="Monica Luisa Macovei" AFFILIATION="PPE">
Pane předsedající, vojenská junta vládne zemi prostřednictvím represí a hrubě a systematicky porušuje lidská práva. Jako zvolená zástupkyně občanů požaduji svobodné a spravedlivé parlamentní volby v roce 2010, aby Barma měla legitimní vládu. Současný požadavek mít v parlamentu nejméně 25 % zástupců armády vybraných velitelem branné moci je mimo jakoukoliv rozumnou představu, jak má vypadat legitimní vláda.
<P>
Zadruhé, připomínám, že vláda vojenské junty v roce 2005 podepsala Úmluvu Organizace spojených národů proti korupci, ale neratifikovala ji. Ratifikace by ovšem měla být považována pouze za první krok: v boji proti korupci je rozhodující její plnění. Korupce přináší chudobu a beztrestnost.
<SPEAKER ID="241" NAME="Lidia Joanna Geringer de Oedenberg" AFFILIATION="S&amp;D">
(PL) Pane předsedající, když se Barma rozhodla poprvé za 20 let uspořádat parlamentní volby, může to znamenat určitý krok kupředu v procesu demokratizace, pokud volby plánované na tento podzim budou poctivé. Jinými slovy, volby musí být především všeobecné, kdy bude moci volit každý dospělý občan, včetně nositelky Nobelovy ceny Aun Schan Su Ťij a 2 000 dalších opozičních aktivistů, kteří jsou v současné době vězněni z politických důvodů. Za druhé, voleb se musí zúčastnit také několik milionů Barmánců, kteří v obavách z mučení a smrti uprchli do Thajska, Bangladéše nebo Indie. Mělo by jim být umožněno volit v jejich původním bydlišti. Za třetí, příslušníci barmské armády by neměli mít zaručeno 25 % křesel v parlamentu, protože je to v rozporu se základním demokratickým mechanismem a od samého počátku to zkresluje výsledky voleb. Konečně barmská vláda musí respektovat pravidlo tajné volby a musí umožnit monitorování voleb mezinárodními pozorovateli a barmskými sdělovacími prostředky.
<P>
Pokud vláda v Barmě bude tyto požadavky ignorovat, myslím, že bude naprosto nezbytné pokračovat v restriktivních opatřeních proti režimu v souladu s článkem 16 usnesení.
<SPEAKER ID="242" NAME="Csaba Sógor" AFFILIATION="PPE">
(HU) Vojenská junta slíbila uspořádat v roce 2010 svobodné, demokratické volby. To je pro mezinárodní společenství důležité a EU by měla samozřejmě nadále na juntu vyvíjet tlak, aby se opravdu uskutečnil přechod k demokracii. Musíme se také ujistit, že ve volbách budou náležitě zastoupeny početné etnické minority žijící v Barmě. Tím by se mohlo skoncovat s opakujícími se etnickými konflikty. Čína má pravděpodobně nejlepší pozici, aby se mohla postavit za čínské menšiny, ale především by si měla vážit vlastních menšin: Tibeťanů a Ujgurů. EU může být věrohodná a může vyvíjet účinný tlak, jedině když zajistí, že práva menšin budou respektována ve všech jejích členských státech. Pokud na území Evropské unie existují jazykové zákony, a to nemluvím pouze o Slovensku, pokud se na území Evropské unie znovu oživuje pravidlo kolektivní viny způsobem, který je v rozporu s výsledky druhé světové války, a pokud je na území Evropské unie popírána pouhá existence menšin, jejich mateřský jazyk a jejich práva, Evropská unie nemůže být věrohodná, když se snaží vyvíjet tlak, a také nemůže být úspěšná.
<SPEAKER ID="243" NAME="Andreas Mölzer" AFFILIATION="NI">
(DE) Pane předsedající, paní komisařko, dramatické zhoršování situace v oblasti lidských práv v Barmě způsobené vojenskou juntou přináší další brutální krveprolití. Perzekuce náboženských skupin, etnické čistky a vyhánění ze země, zatýkání, únosy a věznění tisíců politických odpůrců režimu je na denním pořádku. Nová ústava a nyní předstírané plánované volby samozřejmě situaci žádným způsobem nezlepší.
<P>
Evropské delegace a pokrytecká usnesení Parlamentu ve skutečnosti také ničeho nedosáhnou. Co bychom z hlediska praktické politiky měli dělat, je soustředit veškeré síly Unie k přesvědčování Číny, Indie a Ruska, aby svojí politickou váhou přispěly k tlaku na barmskou vládu, aby zlepšila situaci v oblasti dodržování lidských práv v této zemi. EU by také měla apelovat na země sousedící s Barmou, aby uplatnily svůj vliv a tlačily na zlepšení situace v oblasti lidských práv.
<SPEAKER ID="244" NAME="Cristian Dan Preda" AFFILIATION="PPE">
(RO) Někdo dříve zmiňoval, že jsme v tomto již Parlamentu o Barmě jednali. Myslím, že je třeba, abychom v debatě o Barmě pokračovali, protože Barma zůstává jednou z nejrepresivnějších a nejuzavřenějších společností na světě. Jak prokázaly různé agentury a organizace OSN zabývající se ochranou lidských práv, systematické porušování práv jednotlivců je nadále pro život v této zemi charakteristické.
<P>
Současným trendem je zavírat lidi za vyjadřování politických názorů. Byly zaznamenány také násilné, represivní činy proti opozici, ať už proti studentskému hnutí nebo proti společenství buddhistických mnichů.
<P>
Myslím, že v tomto okamžiku není možné uvažovat o organizaci voleb, protože, v první řadě je třeba zahájit proces konzultací, do kterého budou zapojeny všechny politické strany. Jinak, bez svobodného, transparentního a všem přístupného procesu, zůstane demokracie v Barmě fraškou inscenovanou vojenským režimem.
<SPEAKER ID="245" NAME="Viviane Reding">
místopředsedkyně Komise. - Pane předsedající, jak poslanci velmi jasně zdůraznili, v Barmě nadále dochází k závažnému porušování lidských práv. Vojenská vláda nereaguje na mezinárodní výzvy k zastavení tohoto porušování lidských práv a nepropustila politické vězně, v to počítaje Aun Schan Su Ťij. Zvýšil se tlak na menšinu Rohingů, kteří jsou nuceni opouštět zemi, a dále se zhoršují sociálně ekonomické podmínky. Odhaduje se, že 80 % obyvatel žije ve venkovských oblastech, kde se objevují vážné problémy v zemědělství a produkci potravin.
<P>
EU několikrát vydala usnesení odsuzující porušování lidských práv. EU také zpřísnila sankce a současně vyvíjíme tlak na sousedy Barmy/Myanmaru - ASEAN, Čínu a Indii - aby také vyvíjely diplomatický nátlak, a některé ze sousedních zemí tak činí. Kromě toho EU silně podporuje úsilí Organizace spojených národů. Tato opatření přinesla vojenské vládě potíže, ale nepodařilo se změnit její chování.
<P>
Nyní vojenská vláda slíbila, že v roce 2010 uspořádá volby, jako krok k postupnému předání moci. Tyto volby můžeme hodnotit, až bude vydán volební zákon a budeme vidět, zda jsou připraveny jasné a spravedlivé podmínky pro hlasování. Mezitím EU chce jednat se současnou vládou a přesvědčit ji, aby využila příležitosti voleb ke změně situace a zahájila novou, pozitivní etapu v historii Barmy.
<P>
Tím chci jasně říci, že EU nechce izolovat Barmu. Jsme prakticky největšími poskytovateli humanitární a související pomoci této zemi. Podstatná část naší pomoci jde na venkov - zejména do delty - která se stále ještě zotavuje z cyklónu Nargis. Pomoc jde také do uprchlických táborů u thajské hranice. Měli bychom si také uvědomit, že zpráva zvláštního zpravodaje Organizace spojených národů hovoří velmi jasným jazykem. Podporujeme zvláštního zpravodaje Organizace spojených národů a jsme připraveni mu pomoci.
<P>
Ale uvědomujeme si také, že přímé aktivity ve věci lidských práv v Barmě jsou sotva možné. EU například nebude pozvána jako pozorovatel voleb, takže musíme využívat nepřímých opatření. Proto je obrana lidských práv součástí všech našich programů pomoci. Abychom mohli prosazovat naše hodnoty - rozvoj lidských práv, dialog - potřebujeme vyslat velmi jasné poselství. Dnes spojený Parlament toto velmi jasné poselství má k dispozici, a jsem si jista, že bude vyslyšeno. Jsem si také jista, že bychom neměli náš úkol připomínat Barmě její povinnosti neměli delegovat na sousední země. Musíme sami zůstat angažovaní. Musíme o lidských právech jednat s příslušnými představiteli a budeme v tom pokračovat.
<SPEAKER ID="246" NAME="Předsedající">
Rozprava je ukončena. Hlasování se bude konat po ukončení rozpravy.
<P>
Písemná prohlášení (článek 149 jednacího řádu)
<SPEAKER ID="247" NAME="Maria Da Graça Carvalho  " LANGUAGE="PT">
Barma nadále zažívá velmi obtížnou situaci, co se týče lidských práv, protože barmští činitelé dávají přednost udržení moci před tím, aby obyvatelstvo přežilo. Chtěla bych vyjádřit svoji solidaritu s utrpením barmských obyvatel utlačovaných vojenskou juntou, která neustále porušuje lidská práva, když používá nucené práce, nelegální obchodování s lidmi, dětskou práci a sexuální násilí. Je nezbytné, aby političtí vězni, včetně vedoucí představitelky opozice a Národní ligy pro demokracii Aun Schan Su Ťij, která byla v roce 1990 vyznamenána Sacharovovou cenou Evropského parlamentu a roce 1991 Nobelovou cenou, byli okamžitě propuštěni, aby mohli přispět k podpoře svobodných, spravedlivých a transparentních voleb v roce 2010. Z tohoto důvodu apeluji na Evropskou unii, aby přijala promyšlenou strategii a rozvíjela vztahy se sousedními zeměmi, zejména s Čínou a Indií, s cílem prosadit v Barmě transparentní volby.
