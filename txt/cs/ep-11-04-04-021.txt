<CHAPTER ID="021">
Úloha žen v zemědělství a ve venkovských oblastech (krátké přednesení) 
<SPEAKER ID="245" NAME="Předsedající">
Dalším bodem je zpráva paní Jeggleové jménem Výboru pro zemědělství a rozvoj venkova o úloze žen v zemědělství a ve venkovských oblastech.
<SPEAKER ID="246" NAME="Elisabeth Jeggle" LANGUAGE="DE">
Paní předsedající, paní komisařko, jako parlamentní zpravodajka ke zprávě z vlastního podnětu o úloze žen v zemědělství a ve venkovských oblastech jsem měla zájem vést širokou veřejnou debatu, abych dodala viditelnost a váhu důležité multifunkční úloze žen ve venkovských oblastech.
<P>
Ústředním úkolem evropské politiky pro venkovské oblasti nadále zůstává snaha o dosažení rovnocenných životních podmínek ve všech regionech a zabránění jednostrannému rozvoji městských oblastí, aby ženy i muži měli perspektivu zůstat na venkově a být tam úspěšní. V uplynulých desetiletích se společná zemědělská politika zaměřovala na pozitivní hospodářský rozvoj zemědělství a venkovských oblastí. Do budoucna jde více o to, aby se pokračovalo ve formování a využívání venkovských oblastí orientovaných na budoucnost.
<P>
To vyžaduje nové úsilí a nové strategie všech subjektů. V této fázi vývoje je více než jindy žádoucí zohledňovat a využívat potřeby a potenciál žen ve venkovských oblastech. Zkušenost totiž ukazuje, že kvalita života a hospodářská kapacita zejména ve venkovských regionech souvisí s přítomností žen a jejich mnohostrannou činností. V uplynulých letech se zejména ukázalo, že z podpory žen a jejich projektů celkově vyplývají důležité vývojové kroky pro venkovskou společnost. Tuto zkušenost můžeme konstatovat v rámci podpory z druhého pilíře a v rámci různých dalších možností podpory ze strany Evropské unie ve všech regionech Evropy.
<P>
Ženy ovšem hrají zásadní úlohu i v zemědělství. To je odvětví, kde ženy v uplynulých letech podstatně přispěly k diferenciaci podniků a k jejich přizpůsobení se trhu. Tím se dále konkretizoval multifunkční charakter zemědělství. Zemědělské podniky zůstávají důležitými nosnými pilíři zajištění dostupných služeb a zboží na venkově, mj. prostřednictvím inovačních nabídek a služeb mimo vlastní produkci potravin. Tento hospodářský potenciál je možno využít ještě více. Možnosti zde existují v konkrétní podpoře žen v zemědělství. Je třeba výrazněji zohledňovat jejich mnohostranné profesní dovednosti, zájmy a uplatnění. K tomu je třeba, aby se ženy plně podílely na zdrojích pro různé podoby života a hospodaření v zemědělství. Ženy pracující v zemědělství se musí v souladu se svou profesní spoluodpovědností podílet na právech a povinnostech. K tomu patří zastoupení v zemědělských grémiích. Nelze opomenout ani odpovídající sociální zabezpečení všech žen činných v zemědělství.
<P>
Po intenzivním dialogu se nám podařilo při hlasování ve Výboru pro zemědělství a rozvoj venkova zprávu přijmout jen s jedním hlasem proti. Na zítřejší hlasování v plénu nebyly předloženy žádné pozměňovací návrhy. To je pro mne známkou, že jsme nalezli velmi dobrý kompromis, který je přijatelný pro všechny skupiny. Jednomyslné hlasování by této zprávě dodalo nezbytnou váhu, aby, jak doufám, získala dostatečné uznání u Komise a u Rady. Chtěla bych poděkovat svým kolegům, zejména stínovým zpravodajům, za jejich skutečně skvělou spolupráci.
<P>
V nadcházející rozpravě o budoucnosti SZP po roce 2013 nelze přehlížet důležitou úlohu žen v zemědělství a ve venkovských oblastech. Věřím, že naše zpráva bude důležitým základem této zásadní rozpravy a že i významně přispěje k nadcházející rozpravě o finančních věcech.
<SPEAKER ID="247" NAME="Mairead McGuinness" AFFILIATION="PPE">
Paní předsedající, blahopřeji Elisabeth Jeggleové k její skvělé práci na této zprávě a za její neustálou práci v této oblasti po mnoho let, co ji znám. Skutečnost, že k této důležité zprávě nebyly předloženy žádné pozměňovací návrhy, je poklonou její práci.
<P>
Za tu krátkou chvíli, kterou mám, chci upozornit na několik odstavců této zprávy. Vítám odstavec 4 o významu odpovídajícího rozpočtu na zemědělství obecně a odstavec 10 o nových technologiích ve venkovských oblastech a o potřebě rozšířit přístup k širokopásmovému připojení. Myslím si, že zvláště významný je odstavec 34. Ženy by měly být přiměřeně zastoupeny ve všech politických, hospodářských a sociálních grémiích v zemědělství, aby se do rozhodovacích procesů začlenily způsoby, jakými problematiku vnímají ženy i muži. To je skutečně důležité a já s politováním konstatuji, že tvář zemědělských organizací je bohužel až příliš mužská. Touto věcí se musíme zabývat.
<P>
A nakonec, Komise si musí být vědoma, že problémem žen i mužů v zemědělství v současné době je nejistota, co se týče diskuse o reformě SZP. Obávám se, že někteří zemědělci se snaží předvídat výsledek těchto reforem a mohou mít dodatečné výdaje, které je budou zatěžovat. Chtěla bych vás požádat, abyste toto poselství předala Komisi.
<SPEAKER ID="248" NAME="Silvia-Adriana Ţicău" AFFILIATION="S&amp;D">
(RO) Paní předsedající, hlavním problémem žen ve venkovských oblastech je nedostatek pracovních míst. Nedostatek pracovních míst znamená nízký příjem pro starší osoby, což pak zvyšuje nebezpečí chudoby. Zdrojem síly těchto komunit je navíc vzdělávání dětí a zdravotnické služby.
<P>
Nejistá povaha základní infrastruktury na venkově znamená, že podnikatelé mají menší zájem o rozvoj zemědělských podniků a výrobních jednotek v těchto oblastech. Naléhavě žádám členské státy, aby využívaly strukturální fondy k nápravě nedostatečné základní infrastruktury ve venkovských oblastech a aby uplatňovaly politiky, které zlepší dostupnost veřejných infrastruktur pro všechny. Vyzývám Komisi a členské státy, aby dostály svému závazku a zlepšily infrastrukturu širokopásmového připojení ve venkovských oblastech jako prostředek na podporu jejich konkurenceschopnosti.
<P>
Cestovní ruch na venkově v rodinných turistických zařízeních vytváří pracovní místa, umožňuje skloubit rodinné povinnosti s prací a podněcuje venkovské obyvatele k tomu, aby zůstali na venkově.
<SPEAKER ID="249" NAME="Marian Harkin" AFFILIATION="ALDE">
Paní předsedající, vítám tuto aktuální zprávu Elisabeth Jeggleové a dekuji jí za dobrou spolupráci.
<P>
Málokdo si uvědomuje, že 42 % lidí pracujících v zemědělství tvoří ženy a že tři z deseti zemědělských hospodářství v EU řídí ženy. Aby ženy a rodiny zůstaly na venkově a přispívaly k dosažení cílů strategie EU 2020 v oblasti zemědělství, musí mít k dispozici širokou škálu služeb a zařízení pro běžný každodenní život. Mezi tyto služby by mělo patřit zdravotnictví a pečovatelské služby, vzdělávání, zábava ve volném čase, doprava a širokopásmové připojení.
<P>
Důležité je, aby všechny služby nebyly tržně orientované. Ženy pracující v zemědělství potřebují i řádné sociální pojištění, aby měly zajištěnou budoucnost a důchody. Důležitá je i podpora podnikatelských schopností žen a všeobecně je nutné, aby ženy byly zapojeny do rozhodování na místní a regionální úrovni, do zemědělských organizací a skutečně do všech orgánů přijímajících rozhodnutí. To bude mít velký význam a pomůže to zajistit ženám budoucí úlohu v zemědělství.
<SPEAKER ID="250" NAME="João Ferreira" AFFILIATION="GUE/NGL">
(PT) Paní předsedající, situace žen v zemědělství a ve venkovských oblastech odráží hlubokou krizi, do níž stávající politiky, např. společná zemědělská politika (SZP) a další politiky, uvrhly zemědělské oblasti, i to, jak jsou touto krizí poškozovány. Ve všech zemích Evropské unie představují ženy 42 % osob pracujících v zemědělství. Velká většina těchto žen pracuje na rodinných farmách. Jsou proto zvláště postiženy zavíráním stovek tisíc malých a středních farem a zkázou rodinného farmaření, která je způsobena následnými reformami SZP. Také v jiných oblastech činnosti jsou ženy zvláště těžce postiženy nezaměstnaností, nejistými pracovními místy, nízkými mzdami a chudobou. To vše ještě zhoršuje asociální politika zaváděná pod záminkou krize.
<P>
Hezká slova a prohlášení o dobrých úmyslech proto nestačí. Je potřeba skoncovat s těmito politikami, připsat význam úloze žen, jejich právům a rovnosti a připsat význam a posílit mimo jiné síť služeb souvisejících s venkovskými zdroji, se zdravím, vzděláváním a s pomocí rodinám. Je také nezbytné zpřístupnit kulturní a volnočasové aktivity a bojovat proti různým asymetriím a vylidňování.
<SPEAKER ID="251" NAME="Rareş-Lucian Niculescu" AFFILIATION="PPE">
(RO) Paní předsedající, já osobně jsem přesvědčen, že nejdůležitějšími pasážemi zprávy jsou pasáže o životních podmínkách na venkově, a chtěl bych k tomuto bodu zmínit několik poznámek.
<P>
Zaprvé, důležitou úlohu při modernizaci vesnic hraje Evropský zemědělský fond pro rozvoj venkova. Tento fond je třeba řádně financovat a jako součást budoucí společné zemědělské politiky je třeba pomoci zmenšit rozdíly mezi venkovskými a městskými oblastmi. Zadruhé, myslím si, že zejména v nových členských státech musíme zahájit modernizaci základní fyzické infrastruktury. To musí bez výjimky zůstat součástí EZFRV.
<P>
Můj poslední komentář se týká stárnutí venkovského obyvatelstva. Chtěl bych v souvislosti s tímto bodem zdůraznit význam programů zaměřených na jedné straně na dřívější odchod farmářů a zemědělských dělníků do důchodu a na druhé straně na přípravu mladých farmářů na podnikání.
<SPEAKER ID="252" NAME="Vasilica Viorica Dăncilă" AFFILIATION="S&amp;D">
(RO) Paní předsedající, chtěla bych poblahopřát paní Jeggleové za přístup, který v této zprávě zvolila.
<P>
Myslím si, že je velmi důležité odhalit významnou úlohu žen v zemědělství, a to jak v primární výrobě, tak při diverzifikaci hospodářských činností na farmách a ve venkovských oblastech.
<P>
Jsem přesvědčena, že musíme upozornit na vysokou míru chudoby a izolace, která postihuje ženy na venkově, a zdůraznit potřebu účinných opatření, která zaručí ženám v zemědělství rovné příležitosti jako hlavní cíl společné zemědělské politiky. V této souvislosti je hlavní zlepšit kvalitu života žen žijících ve venkovských oblastech tak, že jim nabídneme nejsnadnější možný přístup ke vzdělání a odborné přípravě, celoživotnímu vzdělávání a účinným místním zdravotnickým službám, a to nehovořím o infrastruktuře a službách na podporu dětí a rodin.
<P>
Chtěla bych zdůraznit, že do zlepšení rovných příležitostí pro ženy ve venkovských oblastech patří aktivnější podpora jejich úlohy při práci v zemědělství i v jiných oblastech hospodářské činnosti, včetně ochrany multufunkcionality zemědělství.
<SPEAKER ID="253" NAME="Viviane Reding">
místopředsedkyně Komise. - Paní předsedající, nejprve bych ráda poděkovala zpravodajce a členům Výboru pro zemědělství a rozvoj venkova, neboť bylo důležité nastolit toto téma.
<P>
Komise si jasně uvědomuje zásadní úlohu, kterou hrají ženy v zemědělství a ve venkovských oblastech. Je jí jasné, že je to úkol pro politiku rozvoje venkova. Nařízení o rozvoji venkova stanoví podporu v řadě oblastí, které jsou důležité pro ženy ve venkovských oblastech. Zakládání a rozvoj mikropodniků, dodávání hodnoty zemědělským projektům a hledání odbytových možností - to je jen několik příkladů.
<P>
Politika rozvoje venkova také stanoví možnosti, jak pomoci mužům a ženám vyvážit rodinný a profesní život. Na základě opatření týkajícího se základních služeb je například možno podporovat sociální zařízení, jako jsou centra denní péče o děti a seniory. Na podporu mají navíc nárok i místní dopravní služby a drobná infrastruktura.
<P>
Situace ve venkovských oblastech je v jednotlivých členských státech velmi různorodá, včetně možností a požadavků týkajících se žen. Členské státy a regiony musí pečlivě analyzovat situaci a vypracovat opatření na míru šitá místním podmínkám, která zohlední konkrétní problémy žen. Členské státy mohou dát v některých opatřeních například přednost ženám. Kromě toho mohou použít finanční inženýring a zřídit záruční fondy, které pomohou ženám s přístupem k úvěrům. Ženy by měly hrát také významnou úlohu v programu LEADER, kde mohou uplatnit své specifické zájmy a svůj potenciál s cílem mobilizovat rozvojový potenciál oblasti.
<P>
Komise souhlasí s tím, že by bylo užitečné získat více údajů o situaci žen. Zejména ve světle výzvy členských států ke zjednodušení by ovšem mohlo být obtížné přesvědčit je o další zátěži, jež představuje podávání zpráv. Ale pokud jde o údaje, u nichž je to možné, měly by být předkládány a analyzovány statistiky rozdělené podle pohlaví. Komise zahrne podle možnosti údaje o ženách do své zprávy o pokroku v oblasti provádění strategických směrů rozvoje venkova.
<P>
Velmi důležitým faktorem při podpoře žen v zemědělství a ve venkovských oblastech je výměna zkušeností. V této souvislosti bych vás chtěla upozornit na Evropskou síť pro rozvoj venkova a národní sítě, které jsou její součástí. Mohou si vzájemně vyměňovat osvědčené postupy a bylo by žádoucí, kdyby více ženských organizací využívalo těchto existujících sítí s cílem vzájemně propojit ženy v různých venkovských oblastech.
<SPEAKER ID="254" NAME="Předsedající">
Rozprava je ukončena.
<P>
Hlasování se bude konat v úterý, 5. dubna 2011.
<P>
Písemná prohlášení (článek 149)
<SPEAKER ID="255" NAME="Iosif Matula" AFFILIATION="PPE">
písemně. - (RO) Pocházím z Rumunska, kde velká část obyvatelstva žije na venkově. Právě proto jsem si vědom, že je naprosto nutné, abychom věnovali větší pozornost postavení žen v těchto oblastech a zohlednili i specifické možnosti a problémy.
<P>
Jako člen Výboru pro kulturu a vzdělávání a Výboru pro regionální rozvoj chci zdůraznit potřebu existence systému odborného vzdělávání, který nabídne ženám odpovídající vzdělání jako producentkám i jako podnikatelkám, abychom tak mohli dosáhnout cílů strategie Evropa 2020. Toho můžeme dosáhnout i tím, že zemědělcům poskytneme lepší přístup k širokopásmovému připojení na internetové služby.
<P>
Podpora podnikatelské iniciativy u žen jim může přinést příjmy, jež podpoří jejich stabilní způsob života a zajistí jim ekonomickou nezávislost. To nám umožní eliminovat dopad sociálního vyloučení a chudoby, která má na ženy nepřiměřený dopad.
<P>
Ve stejné souvislosti hovoříme i o budoucí reformě společné zemědělské politiky, v jejímž rámci budeme muset věnovat větší pozornost úloze a potřebám žen ve venkovských oblastech. Zatraktivnění života na venkově a zemědělství zůstává trvalým úkolem, ale může přinést ženám v těchto oblastech skutečné příležitosti k hospodářskému a osobnímu rozvoji.
<SPEAKER ID="256" NAME="Jarosław Kalinowski" LANGUAGE="PL">
Kariéru v zemědělství volí především muži, ale ženy jsou ve venkovských oblastech přítomny od nepaměti a jejich příspěvek byl bohužel vždy podceňován. Jejich soustavná činnost a dlouhodobý přístup k mnoha problémům napomáhá zlepšení kvality života a práce ve venkovských oblastech. Velmi často však nejsou zastoupeny ve fázi plánování zdrojů, přičemž zohlednění potřeb žen pracujících v zemědělství by mohlo v tomto ohledu přinést venkovským komunitám mnoho výhod. Měli bychom ženám pracujícím v zemědělství zajistit dostupnost možností odborného rozvoje a poskytnout jim skutečnou podporu ve formě vzdělávání a kariérního poradenství. Důležité je prezentovat ženám venkovské oblasti jako přitažlivé místo k práci, kde je možné uskutečňovat jak rodinné, tak profesní plány.
