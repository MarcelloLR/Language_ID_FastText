<CHAPTER ID="010-02">
2. Uganda: Bahatiho návrh zákona a diskriminace LGBT obyvatelstva
<SPEAKER ID="284" NAME="Předsedající">
Dalším bodem je rozprava o šesti návrzích usnesení o Ugandě: Bahatiho návrh zákona a diskriminace lesbických žen, homosexuálů, bisexuálů a transsexuálů.
<SPEAKER ID="285" NAME="Véronique De Keyser" LANGUAGE="FR">
Vážený pane předsedající, vážený pane komisaři, přesně před rokem jsme v této sněmovně přijali usnesení týkající se gayů a lesbiček a Bahatiho návrhu zákona v Ugandě.
<P>
Proč se tedy po roce vracíme s téměř stejným usnesením?
<P>
Jelikož problém ještě zdaleka není vyřešen. V první řadě, evangelické hnutí "The Family" ("Rodina"), které stálo za tímto Bahatiho návrhem, se nevzdalo, takže můžeme být stále svědky toho, jak se tento návrh zákona v Ugandě znovu a znovu objevuje.
<P>
Druhým důvodem je skutečnost, že loni v říjnu a v listopadu spustily ugandský list Rolling Stone očerňovací kampaň a zveřejnily seznam ugandských homosexuálů, kteří byli okamžitě vypátráni a napadeni a dodnes se skrývají jako vyvrhelové. Ugandský ústavní soud vydávání těchto novin zastavil, ale je nad slunce jasnější, že atmosféra stále více houstne a že jde o hon na lidi.
<P>
Zatřetí, pouze 13 afrických zemí uznává práva homosexuálů. Zbývající země mají různé zákony, ale v některých z nich - Súdánu, severní Nigérii, Mauritánii - lze za homosexualitu udělit stále trest smrti.
<P>
Přesto, a tím skončím svůj projev, před nedávnou dobou země Afriky, Karibiku a Tichomoří (AKT) učinily prohlášení - z mého pohledu jaksi jednostranné -, v němž uvedly, že jsou si vědomy toho, že nás problém týkající se homosexuálů poněkud znepokojuje, ale že tyto postoje jsou součástí jejich kultury. Nikoli, jde o lidská práva, jde o univerzální hodnoty a my skutečně chceme, aby Komise a celá Evropská unie tyto univerzální hodnoty důsledně hájila.
<SPEAKER ID="286" NAME="Charles Tannock">
autor. - Vážený pane předsedající, africká společenství jsou obecně sociálně konzervativní. V mnoha afrických zemích je bohužel homosexualita postavena mimo zákon. Mnoho lidí vnímá veškeré úsilí na podporu homosexuálů jako hrozbu, především pak když za tímto úsilím stojí nevládní organizace a organizace se sídlem na Západě. V některých částech Afriky panuje široce rozšířený názor, že liberální demokraté se snaží prosazovat své vlastní, tolerantnější hodnoty týkající se společenství na úkor velmi odlišných a starobylých tradic.
<P>
Ať už je to jakkoliv, nemůže to sloužit jako omluva či ospravedlnění rostoucí homofobie, která bují v některých oblastech Afriky. Bohužel tuto homofobii často vyvolávají vlády a za ně hovořící média. O Ugandě a extremismu a hysterii některých jejích zákonodárců se znovu dočítáme v tisku. Podporují zákon, který hodlá zavést trest smrti nebo doživotní odnětí svobody pro homosexuály v závislosti na povaze jejich takzvaného zločinu. Já, stejně jako celá skupina Evropských konzervativců a reformistů, odmítám tento tvrdý zákon, který by byl nehorázným porušením práv jednotlivce, a vyzývám pana prezidenta Museveniho, aby jej vetoval. Uganda je země, v níž většina obyvatel přežívá s jedním dolarem na den: ugandští páni zákonodárci zcela jistě přijdou na jiný způsob, jak sloužit zájmům ugandské společnosti, než vystavovat gaye trestnímu stíhání.
<SPEAKER ID="287" NAME="Marietje Schaake">
autorka. - Vážený pane předsedající, onen zákon proti homosexualitě předložený ugandskému parlamentu, trestá homosexuální styky odnětím svobody v rozmezí sedmi let až doživotí, případně trestem smrti. Evropský parlament tento návrh zákona ostře odsuzuje, což ovšem neznamená, že bychom vnucovali jiným státům evropské hodnoty, jak se někteří nechali slyšet ve snaze vyhnout se odpovědnosti za porušování lidských práv a odpovědnosti za ochranu občanů před útoky z důvodu sexuální orientace.
<P>
Skutečnou hrozbu a atmosféru strachu umocnilo říjnové a listopadové vydání místního listu Rolling Stone, který otiskl seznam se jmény a osobními údaji lidí, údajných homosexuálů, obviněných z homosexuality, přičemž naváděl čtenáře k jejich napadení či dokonce pověšení. Několik lidí bylo následně napadeno.
<P>
Ve skutečnosti je homosexualita legální jen ve 13 afrických zemích, kdežto ve zbývajících 38 je kvalifikována jako trestný čin. V Mauritánii, Súdánu a severní Nigérii se trestá dokonce smrtí.
<P>
Ugandské orgány jsou povinny, v souladu s dohodou z Cotonou, sledovat dodržování mezinárodních a lidských práv a Komise, Rada Evropské unie a Evropská služba pro vnější činnost by také měly plně využívat všechny nástroje na prosazování a ochranu požívání lidských práv lesbických žen, homosexuálů, bisexuálů a transsexuálů.
<SPEAKER ID="288" NAME="Raül Romeva i Rueda">
autor. - Vážený pane předsedající, návrh zákona proti homosexuálům Davida Bahatiho v ugandském parlamentu, který umožňuje trestat homosexuální styky odnětím svobody v rozmezí od sedmi let do doživotí či dokonce trestem smrti, je jednoduše nepřijatelný.
<P>
Musíme mít na paměti, že v Africe je homosexualita uznána za legální v pouhých 13 zemích a ve zbývajících 38 zemích je trestným činem, přičemž v Mauritánii, Súdánu a severní Nigérii se homosexualita trestá smrtí.
<P>
Proto musíme znovu zopakovat a zdůraznit skutečnost, že sexuální orientace je věcí spadající do oblasti práv jednotlivce na soukromí zaručeného mezinárodním právem v oblasti lidských práv, podle něhož je nutné zajistit rovnost a nediskriminaci a zároveň zaručit svobodu projevu. Proto musíme znovu veřejně odsoudit jakýkoli pokus o podněcování nenávisti a obhajobu násilí vůči jakékoli menšině, včetně z důvodů pohlaví či sexuální orientace. Musíme ugandským orgánům připomenout jejich závazky vůči mezinárodnímu právu podle dohody z Cotonou.
<P>
Proto také vyzývám Komisi a Radu a Evropskou službu pro vnější činnost, aby při jednáních s Ugandou plně využily veškeré nástroje na prosazování a ochranu požívání lidských práv lesbických žen, homosexuálů, bisexuálů a transsexuálů.
<SPEAKER ID="289" NAME="Filip Kaczmarek">
autor. - (PL) Vážený pane předsedající, pokusy diskriminovat ugandské občany z důvodů sexuální orientace představují závažný problém. V této otázce se na stranu Ugandy kloní mnoho afrických zemí, které nechtějí, aby na ně mezinárodní společenství nebo Evropská unie vyvíjely tlak a nutily je homosexualitu dekriminalizovat.
<P>
Toto nedorozumění vyplývá ze skutečnosti, že podle našeho názoru patří zákaz diskriminace v této oblasti mezi univerzální lidská práva, jak již dříve uvedla paní De Keyserová. Většina afrických zemí na tuto otázku nepohlíží stejně, a proto je dialog tak obtížný. My tvrdíme, že tyto věci nemůžeme jen tak přehlížet, a oni tvrdí, že se vměšujeme do jejich záležitostí, které s námi nijak nesouvisejí.
<P>
Tyto návrhy zákona skutečně představují radikální změnu ugandské legislativy. Zavádějí možné využití trestu smrti za opakované porušení zákazu, který je již v platnosti, nebo za homosexualitu s přitěžujícími okolnostmi, ačkoli není jasné, co se těmito okolnostmi myslí. Nesouhlasíme s těmito návrhy a doufáme, že nebudou schváleny.
<SPEAKER ID="290" NAME="Marie-Christine Vergiat">
autorka. - (FR) Vážený pane předsedající, Uganda je jedním z afrických států, kde je homosexualita stále krutě stíhána. Uganda skutečně patří k těm nejvyhlášenějším a nejhorším oblastem, co se této otázky týče, jelikož pod vedením amerických fundamentalistických evangelistů, jejichž blízkým spolupracovníkem je prezident Ugandy, zahájila opravdovou křížovou výpravu proti homosexuálům. Ztratili jsme představu o počtech lidí, kteří byli perzekuováni nebo týráni pouze z důvodů sexuální orientaci.
<P>
Muslimové a křesťané poprvé v této zemi společně brojí za tuto ohavnost. Christopher Senyonjo, 70letý anglický biskup, dostal od svých nadřízených zákaz vykonávat svou funkci, jelikož byl jedním z mála lidí, kteří se postavili za práva homosexuálů.
<P>
Návrh zákona, o němž zde diskutujeme, se může kdykoli znovu objevit. Jde to tak daleko, že homosexuálům podezřelým z toho, že jsou HIV pozitivní nebo že měli styk s nezletilými, hrozí trest smrti. Vyzývá k tomu, aby takové osoby lidé nahlašovali.
<P>
Místní list Rolling Stone, které nemají nic společného s časopisem téhož jména, skutečně otiskl seznamy jmen a adres vůdců komunity homosexuálů s revoltujícím titulkem: "Pověste je!" Vydávání tohoto listu bylo dočasně zastaveno, ale škoda jak už tu několikrát zaznělo, je napáchána.
<P>
V Africe je homosexualita často vnímána jako ďábelská věc ze Západu, která způsobuje, že Afrika ztrácí své dávné hodnoty. Podle nevládních organizací je přibližně 500 000 z 32 milionů obyvatel Ugandy homosexuálních. Mnoho z nich žádá o azyl v evropských zemích. Mohli bychom alespoň udělat vše proto, aby byla těmto žádostem a samozřejmě všem mužům a ženám, kteří se stali oběťmi utlačování a mučení, věnována zvláštní pozornost a ohled?
<SPEAKER ID="291" NAME="Monica Luisa Macovei">
jménem skupiny PPE. - Vážený pane předsedající, jsem vysoce znepokojena zneužitím trestního práva proti osobám, které v soukromí udržují homosexuální vztahy. To již tvoří součást ugandských právních předpisů a vyměřeným trestem může být doživotní odnětí svobody. Avšak Bahatiho návrh zákona může situaci ještě zhoršit. Trest smrti je povolen, zatímco aktivity jakkoli spojené s otázkami a projevy LGBT jsou okamžitě zakázány.
<P>
Nový zákon jen zhorší atmosféru strachu a nenávisti v zemi, kde již perzekuce lesbických žen, homosexuálů, bisexuálů a transsexuálů probíhá. Lidé budou nuceni jeden na druhého donášet v soukromých záležitostech. Životy těchto lidí budou v ohrožení. Pokud bude tento návrh zákona schválen, lidská důstojnost nebude v Ugandě mít žádný význam. Tohle nesmíme dopustit.
<SPEAKER ID="292" NAME="Michael Cashman">
jménem skupiny S&D. - Vážený pane předsedající, od loňského roku se toho mnoho změnilo. Dne 23. listopadu tato sněmovna sama zopakovala zásadu univerzality lidských práv a nediskriminace jako základ pro zlepšení našeho partnerství s SPS. Tato sněmovna také vyzvala k posílení zásady, že doložky o lidských právech nejsou předmětem vyjednávání a za nedodržení těchto doložek, především pak těch, jež se týkají diskriminace, např. na základě sexuální orientace, hrozí sankce.
<P>
Skutečnost je taková, že tyto země s námi chtěly spolupracovat. Rozhodly se pro partnerství s námi. Máme SPS AKT, máme dohodu z Cotonou. Na základě toho je žádáme, aby s námi sdílely společné, univerzální zásady. Zásady, které jsou neoddiskutovatelné. Pokud se těmito zásadami nechtějí řídit, pak vyzývám Komisi a Radu, aby podnikly nezbytné kroky a uvalily sankce, jež by posílily existenci těchto zásad, za kterými si pevně stojíme. Stejně tak v budoucnu v rámci strategického partnerství EU-Afrika vyzýváme, aby veškeré kroky učiněné v rámci nejrůznějších partnerství byly podnikány bez jakékoli diskriminace, a to i diskriminace na základě sexuální orientace.
<P>
Postavit se za práva druhých není kolonialismus. Lidská práva jsou univerzální a nedělitelná a zavírat nad tím oči a nepodnikat žádné kroky, když někdo porušuje základní lidská práva, by znamenalo stát se spolupachatelem. V Africe nelze jakkoli propagovat homosexualitu. V Africe by každý, kdo by se ráno vzbudil a řekl: "Dnes se stanu homosexuálem", musel být šílenec. Život takového člověka by byl v ohrožení a jeho rodina by jej musela nahlásit na policii. Představte si, že tou osobou jste vy, a podnikněte všechno proto, abyste tato práva hájili.
<SPEAKER ID="293" NAME="Alexandra Thein">
jménem skupiny ALDE. - (DE) Vážený pane předsedající, Úmluva OSN o lidských právech, Evropská úmluva o ochraně lidských práv a základních svobod i Listina základních práv Evropské unie zakazují jakoukoli diskriminaci na základě sexuální orientace. Evropská unie nemá jen závazky v souvislosti s lidskými právy na svém území, ale také mezinárodní povinnost vyžadovat dodržování těchto práv a kritizovat jejich zneužití ve třetích zemích, především pak když prostřednictvím Evropského rozvojového fondu poskytujeme finanční pomoc právě třetím zemím, jako je Uganda, které s námi uzavřely partnerství.
<P>
Podobně máme také právo komentovat, když tyto třetí země nesplňují požadavky dodržování lidských práv, které jim ukládají tyto smlouvy o partnerství. Z toho vyplývá, že i Uganda musí respektovat mezinárodní standardy týkající se lidských práv, protože ty byly součástí dohody z Cotonou, která je rámcem pro naši systematickou rozvojovou pomoc poskytovanou zemím AKT.
<P>
Přesně před rokem jsme vyzvali Ugandu, aby upustila od svých plánů týkajících se zákona kriminalizujícího homosexuály. Po roce je situace ještě daleko horší. Stále hrozí za homosexuální styky dlouhé tresty odnětí svobody nebo dokonce trest smrti. Já sama jsem spolu s ostatními demonstrovala v květnu tohoto roku před ugandským velvyslanectvím, ale nepřineslo to žádný výsledek. Chtěli bychom znovu zdůraznit, že Evropská unie je obecně proti trestu smrti a proti homofobní legislativě, jakou tato je.
<SPEAKER ID="294" NAME="Ryszard Czarnecki" LANGUAGE="PL">
Vážený pane předsedající, toto je zajímavá a důležitá rozprava. Rád bych poukázal na dva problémy. Zaprvé, skutečnost je taková, že Uganda není ostrovem diskriminace v moři plném respektu k lidským právům. Tři čtvrtiny afrických zemí přijala v této věci extrémně přísná nařízení, která se rovnají diskriminaci. Nejde tedy dozajista pouze o otázku Ugandy, ale především o širší problém zahrnující celý kontinent a africkou kulturu. Druhá otázka je následující: je zcela zřejmé, že Uganda nevede žebříček respektování lidských práv v Africe. Víme o mnoha případech porušování lidských práv, což znamená, že jde o širší, složitější problém, a my o tomto problému musíme samozřejmě mluvit otevřeně.
<SPEAKER ID="295" NAME="Corina Creţu" AFFILIATION="S&amp;D">
(RO) Vážený pane předsedající, naše usnesení je zaměřeno na extrémně závažné případy porušování lidských práv a bohužel chápání homosexuality jako trestného činu je v Africe normální. To se odráží v legislativě 38 států, přičemž pouhých 13 afrických zemí považuje homosexualitu za legální.
<P>
V tomto kontextu představuje návrh zákona pokoušející se prosadit v Ugandě tvrdé sankce, od trestů odnětí svobody až po trest smrti, závažný útok proti lidským právům, včetně práva na soukromí. Zveřejnění černé listiny 100 jedinců obviněných z homosexuality v místním listu a výzva čtenářům, aby je pověsili, je příkladem konkrétní hrozby pro komunitu, která je obviněná ze své sexuální orientace.
<P>
Jak vyplývá z našeho usnesení, cílem našeho opatření není zavedení specificky evropských hodnot, z čehož jsme často obviňováni, ale obrana lidských práv, jež je jedním z hlavních cílů celé Evropské unie. Věřím, že z tohoto důvodu musí Evropská služba pro vnější činnost a další evropské orgány uvalit mnohem tvrdší sankce, aby zajistily dodržování mezinárodních dohod, jejichž signatářem je i Uganda.
<SPEAKER ID="296" NAME="Cristian Dan Preda" AFFILIATION="PPE">
(RO) Vážený pane předsedající, před několika měsíci jsme zde ve sněmovně také hovořili o Ugandě a o homosexualitě. Od té doby se nic podstatného nestalo. Jistě, někdy se říká, že "žádné zprávy jsou dobré zprávy". V tomto případě to bohužel neplatí. I když projekt Davida Bahatiho nebyl schválen, nedošlo ani k jeho stažení. Zůstává nadále blokován ve Výboru pro právní a parlamentní záležitosti a i přes veškerý mezinárodní tlak se nakonec nepodařilo jeho úplné stažení.
<P>
Naprosto otřesná je, jak již někteří mí kolegové uvedli, kampaň namířená proti homosexuálům, která teď v zemi probíhá. Zjevně se stále spoléháme na racionalitu orgánů a na to, že zvítězí zásada, která praví "Ne diskriminaci".
<SPEAKER ID="297" NAME="Joe Higgins" AFFILIATION="GUE/NGL">
Vážený pane předsedající, štvavá kampaň v Ugandě namířená proti gayům a lesbičkám je skutečně šokující. Zahájení této zpátečnické homofobní kampaně ze stran některých náboženských spolků a médií, která vyhrožuje homosexuálům zabitím, má za následek, že mnoho lesbických žen, homosexuálů, bisexuálů a transsexuálů v Ugandě nyní žije v neustálém strachu a nejistotě. Je opovrženíhodné, že někteří politici také zneužívají tuto otázku a šíří kolem sebe nenávist, přičemž někteří dokonce navrhují popravit lidi s homosexuální orientací.
<P>
Smekám před odvahou příslušníků komunity homosexuálů v Ugandě, kteří každý den statečně bojují proti hrozbám, jež jsou namířeny proti jejich identitám i životům samotným. Tato homofobní kampaň je založena na očerňování, lžích a zkreslených informacích o homosexuálech a o tom, co znamená být homosexuál. Musíme vyslat jasné poselství ugandskému parlamentu a také zvážit poskytování finanční pomoci, ačkoli samozřejmě nechceme, aby tím trpěli obyčejní Uganďané.
<P>
Měli bychom podporovat aktivní solidaritu s organizacemi v Ugandě, které bojují za práva homosexuálů, pomáhat jim v tomto klíčovém boji za spravedlnost a lidská práva a za základní právo být tím, kým jsem.
<SPEAKER ID="298" NAME="Andris Piebalgs">
člen Komise. - Vážený pane předsedající, návrh zákona namířený proti homosexuálům, jenž byl předložen v ugandském parlamentu, vzbuzuje mnoho závažných otázek týkajících se lidských práv. Ochrana lidských práv lesbických žen, homosexuálů, gayů, bisexuálů a transsexuálů patří mezi priority Evropské unie. Plně sdílím obavy Evropského parlamentu týkající se situace v Ugandě, ale také v jiných zemích, kde byla přijata nebo navržena represivní a diskriminující legislativa proti LGBT obyvatelstvu.
<P>
Komise se domnívá, že kriminalizace homosexuality, jak ji předpokládá tento návrh zákona, porušuje závazky dané Úmluvou o lidských právech OSN, jejímž signatářem je i Uganda, a tudíž je povinna se těmito zásadami řídit.
<P>
Tento návrh zákona je také v rozporu s Deklarací o sexuální orientaci a genderové identitě OSN. Předsednictví Evropské unie a šéf mise EU v Ugandě na tento problém upozorňoval ugandskou vládu při několika příležitostech během setkání s prezidentem, předsedou vlády, ministrem zahraničí a ministrem spravedlnosti v rámci formálního politického dialogu a také s ugandskou komisí pro lidská práva.
<P>
Otištění seznamu se jmény, fotografiemi a adresami lidí, kteří byli označeni za homosexuály, spolu s titulkem "Pověste je" v listu Rolling Stone ze dne 2. října 2010 představuje nehorázný čin, který ohrožuje životy těchto lidí, a my jej ostře odsuzujeme.
<P>
Delegace Evropské unie i nadále podrobně sleduje situaci, spolu s misemi členských států EU v Ugandě a s partnerskými zeměmi, jako je Norsko či Spojené státy, a Úřadem vysokého komisaře OSN pro lidská práva.
<P>
Tuto záležitost řeší také odborná pracovní skupina pro lidská práva, která představuje fórum pro získávání spojenců v Ugandě s cílem diskutovat, monitorovat, koordinovat a podnikat konkrétní kroky v případech souvisejících s lidskými právy. Komise má v plánu i nadále vyjadřovat při každé možné příležitosti své silné znepokojení v souvislosti s návrhem zákona namířeného proti homosexuálům a jinými akcemi, které jsou namířeny proti lesbickým ženám, homosexuálům, bisexuálům a transsexuálům v Ugandě.
<P>
Komise bude i nadále podporovat místní organizace hájící lidská práva v jejich úsilí změnit postoje v zemi a zlepšit právní podmínky pro LGBT obyvatelstvo.
<SPEAKER ID="299" NAME="Předsedající">
Rozprava je ukončena.
<P>
Hlasování se uskuteční po skončení příští rozpravy.
