<CHAPTER ID="021">
Provádění směrnice o jakosti pohonných hmot, (rozprava) 
<SPEAKER ID="269" NAME="Předsedající">
Dalším bodem je rozprava k otázce k ústnímu zodpovězení pro Komisi týkající se směrnice o jakosti pohonných hmot, včetně standardní hodnoty EU pro dehtové písky a ropné břidlice, kterou předložila paní McAvanová jménem Výboru pro životní prostředí, veřejné zdraví a bezpečnost potravin - B7-0209/2011).
<SPEAKER ID="270" NAME="Linda McAvan">
autorka. - Pane předsedající, nejprve bych ráda poděkovala konferenci předsedů za to, že vyčlenila čas na tuto rozpravu v tomto týdnu, a to ve velmi krátké lhůtě. Ráda bych také poděkovala paní komisařce, že sem přišla v tak pozdní hodinu diskutovat o této otázce, která je pro náš parlament velmi důležitá.
<P>
Na první pohled to vypadá jako čistě technická otázka. Jedná se o provádění opatření směrnice o jakosti pohonných hmot a stanovení základních nebo standardních hodnot pro emise skleníkových plynů u paliv používaných v dopravě. Skutečná, velmi závažná otázka však zní: jak vážně to myslíme v Evropské unii se snižováním emisí vzniklých při dopravě? Víme, že přibližně 20 % emisí skleníkových plynů vzniká při dopravě. Víme, že toto číslo stoupá, na rozdíl od odvětví bydlení a energetiky, kde toto číslo klesá. Vyčištění našich paliv používaných v dopravě je důležitou součástí boje proti změně klimatu, a proto je směrnice o jakosti pohonných hmot tak důležitá.
<P>
To mne přivádí k otázce dehtových písků a ropných břidlic. Parlament očekával prováděcí návrhy Komise k této směrnici koncem minulého roku. Došlo ke zpoždění a víme, že důvodem bylo to, že v Komisi probíhala vnitřní diskuse o tom, zda stanovit samostatnou hodnotu pro dehtové písky. Bylo nám řečeno, že důvodem, proč nemůžeme tato opatření mít, je to, že neexistuje vědecká studie, o kterou by se návrh Komise mohl opřít. Ve starších návrzích Komise jsme však viděli, že v konzultačních dokumentech samostatná hodnota pro dehtové písky existovala, ale z pozdějšího návrhu tato hodnota zmizela.
<P>
Díky vám, paní komisařko, nyní studii týkající se dehtových písků máme. Tato studie, která vyšla před dvěma měsíci, ukazuje něco, co ukázaly již jiné studie, tj. že emise skleníkových plynů u kanadských dehtových písků činí v průměru 107,3 g CO2 na 1 megajoule ve srovnání s 87,1 g u konvenčních pohonných hmot. U ropných břidlic činí hodnoty 122 a 139 g CO2 na l megajoule. Jinými slovy, ukazuje, že tyto pohonné hmoty jsou špinavější než tradiční ropa. Nyní, když tyto studie máme, doufám, že od paní komisařky dnes večer uslyšíme, že brzy uvidíme návrh na provádění směrnice o jakosti pohonných hmot.
<P>
V úvodu jsem řekla, že se nejedná jen o technickou otázku. Minulý týden mnozí poslanci Evropského parlamentu, kteří jsou dnes večer zde, obdrželi petici od tisíců evropských občanů, které tato otázka velmi znepokojuje. Chtějí to, co chci já, totiž řádné, pravdivé označení dehtových písků a ropných břidlic. Často slýcháme, že EU zaujímá vedoucí pozici v otázkách změny klimatu, avšak Kalifornie již zavedla normu pro nízkouhlíková paliva, která hodnotí dehtové písky jako vysokouhlíkové.
<P>
Vím, že kolem toho byla spousta lobbování, všichni jsme o tom slyšeli, potkávali různé lobbisty, a dokonce i nyní, když víme, že dehtové písky a ropné břidlice jsou špinavější než tradiční ropa, nyní nám říkají "ne, potřebujeme další studie, potřebujeme více času”. Nyní však již fakta o dehtových pískách máme, takže nevidím žádný důvod k odkladu. Dehtové písky jsou jedním z nejvíce znečišťujících způsobů výroby paliv používaných v dopravě, jaké lidstvo zná. Z toho plyne, že by měly být ve směrnici o jakosti pohonných hmot zařazeny do jiné kategorie; v opačném případě není nic, co by zabránilo tomu, aby paliva používaná v dopravě na základě této směrnice byla špinavější, místo aby byla čistší.
<P>
Paní komisařko Hedegaardová, vím, že za chvíli uslyšíte, kolik našich kolegů ze všech skupin napříč sněmovnou naše obavy sdílí. Jste známa svým odhodláním bojovat proti změně klimatu a jste za to v této sněmovně respektována. Chceme s vámi spolupracovat na splnění vašeho nízkouhlíkového plánu, tak abychom skutečně snížili emise vzniklé v dopravě o 60 %, jak jste oznámila minulý týden, a doufám tedy, že dnes večer k nám přicházíte s nějakými dobrými zprávami a řeknete nám, že během několika příštích týdnů budeme tuto prováděcí normu mít a že budeme mít vyšší hodnotu pro dehtové písky a ropné břidlice.
<SPEAKER ID="271" NAME="Connie Hedegaard">
členka Komise. - Pane předsedající, právě jsme od paní McAvanové slyšeli, že se shoduje s Komisí v názoru na to, jak důležité je snižovat emise vzniklé při dopravě; odráží to i Bílá kniha o dopravě, která bude dnes vydána. Vypracování prováděcího opatření souvisejícího s cílem snížit intenzitu skleníkových plynů, který obsahuje směrnice o jakosti pohonných hmot, trvalo bohužel déle, než se předpokládalo. Tento odklad však neovlivní schopnost dodavatelů plnit své povinnosti podle této směrnice, neboť žádný členský stát si nestanovil průběžný cíl pro rok 2014.
<P>
Při přípravě svého návrhu Komise vycházela z toho, že vhodný legislativní přístup musí nalézt rovnováhu mezi přesností a složitostí způsobu měření a mírou variability v intenzitě skleníkových plynů u různých paliv. V průběhu loňského podzimu a v prvních týdnech tohoto roku probíhaly v rámci Komise rozsáhlé vnitřní diskuse, které nyní byly dokončeny, a v příštích měsících by tedy mohl být návrh prodiskutován s členskými státy.
<P>
Pokud jde o standardní hodnoty pro ropné písky a ropné břidlice, mohu vám s potěšením oznámit, že Komise nedávno zveřejnila zprávy uvádějící průměrnou standardní hodnotu pro ropné písky a řadu orientačních standardních hodnot pro ropné břidlice. Tyto zprávy jsou dostupné na internetových stránkách Komise. Vzhledem k širokému zájmu o tuto záležitost se Komise domnívá, že by bylo užitečné tyto zprávy podrobit zkrácenému procesu nezávislého přezkoumání (peer review). Při práci na této otázce jsem byla v úzkém kontaktu s kolegou odpovědným za obchodní záležitosti, aby bylo zajištěno, že náš přístup bude pevně zakotven z hlediska našich závazků podle mezinárodního práva, a budu tak postupovat i nadále.
<P>
Aniž bych tedy předjímala výsledek procesu nezávislého přezkoumání a následných vnitřních konzultací v Komisi, záměrem Komise v této fázi je předložit příslušnému regulativnímu výboru návrh prováděcího opatření, který bude obsahovat standardní hodnoty pro ropné písky i pro ropné břidlice a také pro jiná nekonvenční paliva, jako je zkapalněné uhlí a zkapalněný plyn.
<P>
Předpokládá se rovněž, že návrh prováděcího opatření stanoví, že Komise prozkoumá intenzitu skleníkových plynů u jiných kategorií výchozích produktů s vysokými emisemi skleníkových plynů, a bude-li to vědecky opodstatněné, bude prováděcí opatření změněno doplněním nových kategorií výchozích produktů.
<P>
Tím by bylo zajištěno, že toto opatření nebude diskriminační, neboť by to ukázalo, že seznam kategorií výchozích produktů je otevřený a že Komise aktivně zkoumá i jiné kategorie a je připravena seznam rozšířit, až bude shromážděn dostatek důkazů a údajů týkajících se jiných kategorií.
<P>
Čili vzhledem k tomu, že nezávislé přezkoumání a následně dokončení vnitřních diskusí v Komisi vyžadují několik týdnů, dojde ještě k určitému odkladu, než bude moci být návrh prováděcího opatření v celém balíčku projednán s členskými státy. Jakmile však bude toto opatření schváleno regulativním výborem, bude předáno Evropskému parlamentu k posouzení.
<SPEAKER ID="272" NAME="Horst Schnellhardt">
jménem skupiny PPE. - (DE) Pane předsedající, chtěl bych poděkovat paní McAvanové za položení této otázky. Revize směrnice o jakosti pohonných hmot by nejen uložila dodavatelům paliv snižovat emise skleníkových plynů produkovaných z paliv během jejich životního cyklu, například při přepravě a během rafinačního procesu, a toto snižování měřit, ale také počínaje rokem 2011 snižovat emise na jednotku energie každoročně o 1 % a do roku 2020 celkem o 10 %. Domnívám se však, že snižování emisí během životního cyklu paliv je možné měřit jen tehdy, budou-li stanoveny odpovídající standardní hodnoty. Tyto hodnoty musí být konečně zjištěny a zveřejněny.
<P>
Když však paní McAvanová pokládala svou otázku, měl jsem pocit, že by dala přednost zastavení výroby v tomto odvětví energetiky. Chtěl bych varovat před zaujímáním takového přístupu, protože údaje a zjištění týkající se emisí vzniklých při získávání ropy nebo ropných produktů z písků či břidlic se značně liší. Teprve před hodinou jsem hovořil s jedním představitelem chemického průmyslu, který mi řekl, že potenciál technického rozvoje je tak velký, že by bylo možné dosáhnout v této oblasti mnohem lepších výsledků. Chtěla bych této sněmovně připomenout, že neustále hovoříme o nezávislosti na zdrojích energie mimo Evropskou unii. Tato surovina je nám k dispozici zde, v Evropské unii, takže bychom to v našich diskusích měli také zohlednit. To vše však bude fungovat jen tehdy, budou-li zavedeny standardní hodnoty, které musí být ověřeny. Vyzývám proto Komisi, aby jednala rychle.
<SPEAKER ID="273" NAME="Kriton Arsenis">
jménem skupiny S&D. - (EL) Pane předsedající, paní komisařko, diskutujeme skutečně o velmi důležité otázce: emise vzniklé při produkci ropy z dehtových písků jsou tři- až pětkrát vyšší než při použití jiných výrobních metod, a tento dlouho očekávaný ukazatel, který chceme v této směrnici mít, zajistí, abychom tuto katastrofální výrobní metodu nesubvencovali.
<P>
Řekla jste, že studie byla dokončena. Avšak ačkoli máme studii, protože jsme říkali, že k tomu, abychom mohli pokračovat, potřebujeme studii, chceme nyní tuto studii podrobit nezávislému přezkoumání. Otázka, paní komisařko, zní, kdy bude tento postup dokončen? Jaké jsou lhůty? O kolik déle musíme čekat, než bude tento ukazatel pomocí této metodiky přezkoumán, tak abychom ho už konečně mohli zahrnout do našeho právního předpisu?
<P>
Problém dehtových písků se ve skutečnosti netýká jen emisí: Jedná se o ničení jedinečných lesů, kanadských arktických lesů, našich důležitých spojenců proti změně klimatu. Zároveň ničíme přírodní krajinu, ve které k tomuto mohutnému ničení dochází, a nezahrneme-li tento ukazatel do svého právního předpisu, rozšíří se toto ničení do jiných zemí.
<SPEAKER ID="274" NAME="Fiona Hall">
jménem skupiny ALDE. - Pane předsedající, chci poděkovat paní komisařce Hedegaardové za její dlouhodobé úsilí věnované této otázce a za její pozitivní prohlášení dnes večer. Paní komisařko, s poslanci Evropského parlamentu jste se setkala již vícekrát a my oceňujeme, že tato překážka nevznikla u vás. Nicméně nedostatečný pokrok nás velice znepokojuje.
<P>
Nejprve nám bylo řečeno, že nestačí, že existuje desítka studií, které všechny ukazovaly, že dehtové písky mají větší emise skleníkových plynů než tradiční ropa. Bylo nám řečeno, že musí existovat studie používající přesně stejnou metodiku. Nyní, když takovou studii ze Společného výzkumného střediska máme - a ukazuje hodnotu 107 g na 1 megajoule, řádově vyšší, než je průměrná hodnota 87,1 g pro ropu, oponenti říkají, že potřebujeme nezávislé přezkoumání. Skutečně to připomíná plýtvání časem ve velkém rozsahu.
<P>
Je škoda, že lobbování proti stanovení samostatné hodnoty pro dehtové písky přichází tak zjevně z jedné strany, protože se naprosto nejedná o diskriminaci vůči Kanadě. Existuje mnoho jiných potenciálních nalezišť dehtových písků, a některé z nich, jak jsme právě slyšeli, v samotné Evropské unii. Skutečnost, že tyto alternativní zdroje ropy přitahují zájem investorů po celém světě, je právě tím důvodem, proč musíme trvat na samostatné hodnotě emisí skleníkových plynů pro ně. V opačném případě s tím, jak postupně poroste podíl dehtových písků v energetickém systému, ocitneme se v situaci, kdy na papíře budeme splňovat cíl 6% snížení podle směrnice o jakosti pohonných hmot, ale v reálném životě budeme vyrábět palivo s ještě vyššími emisemi než dnes.
<P>
Bylo by, paní komisařko, velice užitečné, kdybyste mohla vysvětlit GŘ pro obchod, a jsem si jistá, že jste tak již učinila, že se nejedná o nějaký útok proti Kanadě a že Parlament bude v každém případě chtít, aby otázka standardní hodnoty pro dehtové písky byla vyřešena, což zajistí hladké schválení obchodní dohody mezi EU a Kanadou.
<SPEAKER ID="275" NAME="Satu Hassi">
jménem skupiny Verts/ALE. - (FI) Pane předsedající, paní komisařko, dámy a pánové, v rámci klimatického balíčku jsme rozhodli o tom, že uhlíková stopa paliv používaných v dopravě by se do roku 2020 měla snížit o 6 %. Bylo by naprosto nedůsledné a nesmyslné, kdybychom nyní přimhouřili oči nad vůbec nejšpinavějšími palivy, jako je ropa z ropných písků, a zároveň podporovali jejich výrobu na celém světě, například v Kanadě a Africe. Je zcela očividné, že bychom měli mít své vlastní standardní hodnoty pro uhlíkovou stopu ropy vyráběné z ropného písku a ropné břidlice. Musíme také co nejdříve vyčlenit ostatní zdroje ropy.
<P>
Kanadská vláda podle mého názoru velmi nevhodně vytváří tlak na EU, a neměli bychom před ním ustupovat. Pokud je v Kanadě stopa ropy z dehtových písků nižší než referenční hodnota, může to Kanada prokázat. Neměli bychom v případě fosilních paliv vycházet ze stejné zásady, jakou uplatňujeme u biopaliv, tj. že standardní hodnoty jsou rozlišeny podle zdroje surovin?
<SPEAKER ID="276" NAME="Bogusław Sonik" AFFILIATION="PPE">
(PL) Pane předsedající, paní komisařko, světové zásoby živičných písků jsou velmi rozsáhlé. Odhaduje se, že zásoby ropy ve formě živic jsou více než dvojnásobné ve srovnání se zásobami ropy těžené tradičními metodami. Současné technologie umožňují využívat nalezišť surovin v místech, o kterých by dříve nikdo nepředpokládal, že je to možné. Zároveň se však zvýšily požadavky v oblasti ochrany životního prostředí, takže existuje střet mezi environmentálními normami a honbou za surovinami a snahou těžit je za každou cenu. To vede ke znehodnocování půdy, odlesňování a využívání vodních zdrojů.
<P>
Těžební společnosti musí být donuceny rekultivovat půdu, kterou využily, a umožnit tak, aby tam jednou opět mohly vyrůst lesy. Společnosti, které mají zisky ze zpracování živičných písků, musí část těchto zisků vyčlenit na ochranu životního prostředí, například formou bankovní záruky. Evropská komise by měla takové požadavky a technologie pro snižování emisí CO2 podporovat. Vždyť Evropa a Kanada mají tak silné hospodářské vazby, že kanadský průmysl se, ať chce nebo ne, musí přizpůsobit evropským požadavkům v oblasti ochrany životního prostředí, aby mohl operovat na evropském trhu, například v této oblasti.
<SPEAKER ID="277" NAME="Peter Liese" AFFILIATION="PPE">
(DE) Pane předsedající, paní komisařko, dámy a pánové, chtěl bych poděkovat paní McAvanové za to, že se ujala iniciativy v tomto případě, a paní Hedegaardové za to, že se tímto problémem zabývá. Nejsme spokojeni s rychlostí, jakou věci postupují, ale víme, že tato záležitost je u paní Hedegaardové v dobrých rukou. Rádi bychom ji podpořili během diskusí v Komisi a se všemi ostatními, kdo jsou na věci zainteresováni.
<P>
Dopad dehtových písků na životní prostředí je jasný. Vedle Parlamentu je výstava, která jasně ukazuje, že sice můžeme o něčem z toho, co se říká, nebo o některých údajích pochybovat, ale máme v rukou závažný environmentální problém. To je neoddiskutovatelné. Vzhledem k tomu, že jsme tak podrobně diskutovali o účincích biopaliv a dokonce zamýšleli provést nepřímá šetření vývoje situace v oblasti zúrodňování půdy, musíme tomuto problému, který je tak očividný, věnovat mnohem větší pozornost. Proto je tato iniciativa důležitá.
<P>
Během rozpravy a během příprav na ni se mi honila hlavou věta, kterou opakovaně pronesl německý ministr pro životní prostředí Norbert Röttgen: Pokud jde o fosilní paliva, nízko rostoucí ovoce jsme již očesali. V souvislosti s tímto tématem a s ohledem na výstavu vedle Parlamentu je to zcela zřejmé. Vytěžení všech našich zbývajících nalezišť fosilních paliv bude spojeno s obrovským množstvím práce a vyvolá nové problémy. Proto bych chtěl dnes večer znovu zdůraznit, že my všichni máme důvod důkladněji přemýšlet o energetické účinnosti, zejména vzhledem k událostem posledních dnů. Chtěl bych, abychom vyvinuli větší tlak na Komisi a na pana Oettingera, aby se řídil 20% cílem v oblasti energetické účinnosti. Doufám, že generální ředitelství pro mobilitu a dopravu a komisař pro dopravu budou v několika příštích letech schopni přicházet s konkrétními opatřeními, a ne s pouhými prázdnými slovy, a že s tím nebudou čekat do příštího volebního období.
<SPEAKER ID="278" NAME="Gerben-Jan Gerbrandy" AFFILIATION="ALDE">
(NL) Pane předsedající, na náměstí vedle našeho parlamentu je výstava fotografií o dehtových pískách v Kanadě. Z jedné z těch fotografií vás skutečně zamrazí. Vidíte krásné panenské lesy a pak ostrou linii, která vyznačuje počátek znečištěného černého olejnatého jezera o rozloze 170 metrů čtverečních. Při tom vás skutečně zamrazí a doporučoval bych, aby si všichni dnes večer zašli tu výstavu prohlédnout.
<P>
Ropa z dehtových písků vede nejen k obrovské ztrátě biologické rozmanitosti, ale má i mimořádně vysoké emise CO2. Podle mého jsou biologická rozmanitost a emise CO2 samy o sobě dostatečnými důvody pro to, abychom se důrazně postavili proti vytěžování dehtových písků v Kanadě i v jiných zemích. Avšak to nejmenší, co můžeme udělat, je zahrnout do směrnice o jakosti pohonných hmot znečišťující hodnotu ropy z dehtového písku .
<P>
Po vyslechnutí toho, co řekla paní Hedegaardová, předpokládám, že se tak stane, ale doufám, že bude také rozhodněji vystupovat proti těžbě dehtových písků v Kanadě a v jiných částech světa.
<SPEAKER ID="279" NAME="Silvia-Adriana Ţicău" AFFILIATION="S&amp;D">
(RO) Pane předsedající, je možné dosáhnout významných výsledků, bude-li se investovat do opatření ke zvýšení energetické účinnosti v budovách a v odvětví dopravy.
<P>
V době, kdy byla přijímána směrnice o jakosti pohonných hmot, jsme vedli dalekosáhlé debaty. Odvětví výroby automobilů si tehdy myslelo, že pro zvýšení podílu paliva pocházejícího z biopaliv potřebuje delší období na zkonstruování a výrobu nových motorů schopných vyrovnat se se zvýšeným tlakem par.
<P>
Směrnice v konečném znění však stanoví výrobcům automobilů i výrobcům paliv povinnost investovat do snižování znečišťujících emisí a do zlepšování jakosti pohonných hmot.
<P>
Myslím si, že k tomu, abychom snížili znečišťující emise produkované odvětvím dopravy, by Evropská unie měla přednostně investovat do rozvoje celoevropské inteligentní elektrické sítě, která dokáže přijímat energii vyráběnou místně a regionálně z obnovitelných zdrojů energie a bude integrovaná do infrastruktury nezbytné pro využití vozidel na elektrický pohon.
<SPEAKER ID="280" NAME="Alajos Mészáros" AFFILIATION="PPE">
(HU) Pane předsedající, paní komisařko, musím říci, že tato směrnice vyvolává vážné obavy u společností střední a východní Evropy zpracovávajících ropu. Ani ne tak proto, že musí ještě vstoupit v platnost, ale spíše proto, že si počínáme podivně, pokud jde o metody, jimiž budou emise vypočítávány. Bude to "fixní” metoda, která je založena na průměru EU, nebo "hybridní” metoda, která bude vypočítávat emise podle času a místa těžby? Bude-li použita posledně jmenovaná metoda, výrobci pracující s ruskou ropou budou ve skutečnosti muset snížit své emise skleníkových plynů o 12 %, neboť je již vysoké znečistění na místě těžby.
<P>
Paní komisařko, v lednu jsem vám v této souvislosti spolu se čtyřmi svými kolegy zaslal dopis a obdrželi jsme od vás odpověď, avšak tato odpověď plně nerozptýlila naše pochybnosti. Rád bych vás proto požádal, abyste mne pokud možno znovu ujistila, že tento právní předpis neznevýhodní společnosti, které zpracovávají ruskou ropu, a v důsledku toho nepostaví členské státy ve střední a východní Evropě do diskriminující situace.
<SPEAKER ID="281" NAME="Seán Kelly" AFFILIATION="PPE">
(GA) Pane předsedající, nejsem členem Výboru pro průmysl, výzkum a energetiku; měl bych jím být, rád bych jím byl a doufám, že jeho členem budu. Pokud ho někdo bude opouštět, nebo pokud se chystají někoho vyloučit, dejte mi vědět a já nastoupím na jeho místo.
<P>
Komise před několika týdny předložila velmi dobrý dokument týkající se energetické účinnosti. Poukazoval na to, že je třeba odvést více práce v oblasti budov a dopravy, a já s tím stoprocentně souhlasím.
<P>
Pokud jde o dopravu, je nutné učinit mnohem více tím, že stanovíme omezení pro výrobce vozidel, aby přicházeli s vozidly s vyšší účinností paliv. To je velmi důležité a dosud v tom nebylo uděláno dost. Jsem členem delegace pro vztahy s Kanadou a Kanada pro nás včera uspořádala prezentaci k této záležitosti. Jsou připraveni nás tam vzít a ukázat nám, jak to funguje, a do té doby, než budou vyvinuty technologie, bychom měli k těmto ropným pískům a břidlicím přistupovat s menší předpojatostí.
<SPEAKER ID="283" NAME="Connie Hedegaard">
členka Komise. - Pane předsedající, předně bych chtěla poděkovat Parlamentu za velmi jasnou zprávu, kterou dnes v noci vyslal. Myslím si, že je to zcela jasné - včetně netrpělivosti a pocitu naléhavosti. Pan Schnellhardt řekl, že bychom měli urychleně konat, a pan Arsenis v souvislosti s lhůtami položil otázku: kdy už to skončí? Jsem ráda, že mohu říci, že nyní hovoříme o dosti krátké době. Existuje nezávislé přezkoumání, kde hovoříme o týdnech, poté se to musí vrátit do Komise, a pak bude následovat vnitřní postup. Na tom to neskončí, ale přejdeme tím do další fáze, která se týká členských států.
<P>
Takže se přibližujeme, ale jak řekla paní Hallová, nejedná se v žádném případě o nějakou diskriminující iniciativu a myslím si, že všichni chápete, proč má smysl postarat se o to, aby byla důkladně dokumentačně podložena. To jsme zajistili a všichni víme, jaké jsou pro to důvody. Jedním z těchto důvodů je to, že to nebylo zahrnuto již od samého začátku, když celý tento případ před několika lety začínal. Odvádíme tuto práci nyní, takže ji můžeme dovést do konce.
<P>
Závěrem bych chtěla říci, že pokud jde o tyto standardní hodnoty pro dehtové písky, celkové zpoždění při provádění této směrnice znamená, že bychom mohli dosáhnout zahrnutí této standardní hodnoty v přibližně stejném období, kdy provádíme směrnici jako takovou. V tomto smyslu, hovoříme-li o standardní hodnotě pro dehtové písky, budeme ji schopni stanovit o něco dříve, než někteří z nás považovali za možné, když jsme s tím před devíti měsíci začínali. Děkuji vám za tuto velmi jasnou zprávu. Doufám, že si uvědomujete, že pracujeme velmi usilovně, abychom to dotáhli do konce.
<SPEAKER ID="284" NAME="Předsedající">
Rozprava je ukončena.
<P>
Písemná prohlášení (článek 149)
<SPEAKER ID="285" NAME="Ioan Enciu" AFFILIATION="S&amp;D">
písemně. - V loňském roce jsem navštívil ropné písky v Kanadě a jsem očitým svědkem tohoto jevu. Měl jsem možnost se zapojit do rozsáhlých konzultací s vládou provincie Alberta a kanadskou federální vládou týkajících se této otázky. Před mým odjezdem do Kanady mi Přátelé Země Evropa, WWF a Doprava a životní prostředí předali otázky pro vládu provincie Alberta týkající se ropných písků. Na všechny tyto otázky jsem obdržel odpovědi od ministra pro mezinárodní vztahy provincie Alberta.
<P>
Bylo mi sděleno, že Kanada plně uznává své závazky v oblasti snižování globálních emisí skleníkových plynů a dekarbonizace fosilních paliv, a zdůraznil, že studie ukazují, že intenzita emisí skleníkových plynů pocházejících z ropy z dehtových písků může být stejná nebo nižší než u některých jiných paliv. Na druhé straně přetrvávají obavy týkající se veřejného zdraví, biologické rozmanitosti a místních volně žijících druhů.
<P>
Chtěl bych vyzvat Komisi, aby vyslala skupinu odborníků na návštěvu ropných písků v Kanadě za účelem provedení nezávislé analýzy těchto ropných písků, neboť bude nejpozději v prosinci 2012 navrhovat změny ve směrnici o jakosti pohonných hmot, s možností přijmout další opatření zaměřených na to, aby dodavatelé snížili emise skleníkových plynů během životního cyklu na jednotku energie o 2 %.
<SPEAKER ID="286" NAME="Pavel Poc" AFFILIATION="S&amp;D">
písemně. V Kanadě probíhá řadu let boj mezi ochránci přírody a investory, kteří bohužel s tím, jak rostou celosvětové ceny a poptávka po ropě, berou na ochranu přírody čím dál tím menší ohledy. Nadnárodní ropné společnosti vnímají ochranu životního prostředí pouze jako položku nákladů, kterou je třeba snížit. Jejich bezohlednost se nezastaví ani před faktickou genocidou místního obyvatelstva, které je životně závislé na okolním prostředí. Alarmující růst počtu nemocných rakovinou mezi místními obyvateli je přímým důsledkem bezohledné těžby. Zvykli jsme si vše ohodnocovat penězi. Vidíme pouze krátkodobý výnos v celosvětové variantě deskové hry Monopoly, které říkáme ekonomika. Nebereme v úvahu, co nakonec zaplatíme za další odlesňování mírného pásu a otravování celých ekosystémů v mnohem dlouhodobější a závažnější hře o přežití. Za současných ekonomických a politických podmínek budou zdroje prostě vytěženy a předpokládaná škoda na životním prostředí vznikne. Výnosy jsou příliš lákavé, hlad po energiích je příliš velký. Kdo tedy rozhoduje? Občané a jejich demokraticky zvolení zástupci nebo kapitál a vedení ropných společností? Pokud se Evropa nepostaví k problému neudržitelné těžby dehtových písků a ropných břidlic kategoricky, pak jenom hrajeme politické divadlo, které má ukázat, že se o problém sice zajímáme, ale ve skutečnosti nemáme žádnou vůli ani moc situaci změnit.
