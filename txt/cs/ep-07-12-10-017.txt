<CHAPTER ID="017">
Kvalita vnějšího ovzduší a čistší ovzduší pro Evropu (rozprava)
<SPEAKER ID="087" NAME="Předsedající">
Dalším bodem jednání je doporučení pro druhé čtení jménem Výboru pro životní prostředí, veřejné zdraví a bezpečnost potravin, týkající se společného postoje Rady k přijetí směrnice Evropského parlamentu a Rady, kterou se stanoví rámec činnosti Společenství v oblasti mořské environmentální politiky (rámcová směrnice o strategii pro mořské prostředí) [09388/2/2007 - C6-0261/2007 - (Zpravodajka: Marie-Noëlle Lienemann).
<SPEAKER ID="088" NAME="Holger Krahmer">
zpravodaj. - (DE) Pane předsedající, pane komisaři, dámy a pánové, kompromis ve věci směrnice o kvalitě ovzduší je především výsledkem úspěšné týmové práce. To bych rád zdůraznil na samém začátku. Můj dík patří zejména kolegům poslancům, kteří se aktivně účastnili vypracování znění této směrnice, zejména zpravodajům - paní Weisgerberové jménem skupiny Evropské lidové strany (Křesťanských demokratů) a Evropských demokratů a paní Corbeyové jménem skupiny sociálních demokratů v Evropském parlamentu a rovněž paní Hassiové jménem skupiny Zelených / Evropské svobodné aliance. Dále bych rád poděkoval Komisi za její cennou pomoc a portugalskému předsednictví Rady, které k tomuto dobrému výsledku přispělo, neboť bylo v jednáních otevřeným a konstruktivním partnerem.
<P>
Kompromis postavil budoucí politiku EU týkající se kvality ovzduší na spolehlivý základ. Nová směrnice zachovává rovnováhu mezi ambiciózními cíli a mezními hodnotami a pružností nezbytnou pro provedení v členských státech. Mimoto se více soustředí na expozici a na zvýšení povědomí o potřebě opatření týkajících se zdrojů znečištění.
<P>
Dovolte mi nejdříve načrtnout klíčové body kompromisu. V souladu s účelem změny právních předpisů týkajících se kvality ovzduší bylo dosaženo rozhodujícího pokroku v regulaci nejjemnějších částic PM2.5. Odborníci se shodují na tom, že největším rizikem pro lidské zdraví jsou nejjemnější částice, mající původ výhradně v lidské společnosti. Jemné prachové částice PM2.5 o průměru méně než 2,5 mikrometru, a tedy pouhým okem neviditelné, pronikají do plic a mají za následek závažná dlouhodobá onemocnění dýchacích cest. Zaměření evropské politiky týkající se kvality ovzduší na nejmenší částice je proto dávno očekávané.
<P>
Ve Spojených státech platí od roku 1997 pro PM2.5 přísné limity. Pokud jde o právní předpisy týkající se této oblasti, jsou Spojené státy o dobrých deset let před EU. Při vší úctě k politice USA týkající se kvality ovzduší bych rád uvedl, že nelze jen zkopírovat to, co již léta činí Spojené státy. V Evropě panují zcela jiné podmínky, a to zejména pokud jde o hustotu obyvatel a o hustotu provozu.
<P>
Požadavek okamžitého zavedení přísných mezních hodnot pro PM2.5, který vznesly ekologické skupiny, je nereálný. V Evropě nejsou k dispozici příslušné údaje a zkušenost s opatřeními je nedostatečná - to nejsou dobré podmínky pro ukvapené zavádění mezních hodnot. Mezi Radou a Parlamentem panovala od počátku shoda o regulaci PM2.5 ve dvou etapách. Zaprvé by měl být stanoven cíl pro období po roce 2010 a dále mezní hodnota pro období od roku 2015 ve výši 25 mikrogramů na metr krychlový. Parlament na Komisi trvale vytváří nátlak a vede kampaň proti odmítavému postoji Rady vůči přísnějším mezním hodnotám pro PM2.5. Je proto zásluhou Parlamentu, že dnes chceme snížit mezní hodnotu pro PM2.5 na 20 mikrogramů na metr krychlový ve druhé fázi do roku 2020.
<P>
Kromě cíle a mezních hodnot pro PM2.5 bude pro členské státy do roku 2015 zavedena maximální koncentrace expozice ve výši 20 mikrogramů. To má za cíl snížit pozaďové koncentrace a bude to mít pozitivní dopad na ochranu lidského zdraví, zejména v městských aglomeracích. Podobně byl zaveden model navržený Evropským parlamentem pro snížení koncentrací PM2.5 do roku 2020. Jsou v něm odlišeny jednotlivé členské státy a více zohledněny vstupy.
<P>
V případě PM10 lobbovala parlamentní většina v prvním čtení za ambiciózní roční mezní hodnotu, která je rovněž lépe provázána s platnou denní mezní hodnotou. V průběhu jednání byl uznán postoj Rady a Komise vůbec neměnit současné mezní hodnoty. Konečná lhůta pro PM10 prodloužená o tři roky je zaručena do roku 2012 poté, co směrnice vstoupí v platnost pro místní orgány, které navzdory veškerému evidentnímu úsilí nebyly schopny dodržovat mezní hodnoty v důsledku svého zeměpisného umístění či meteorologických podmínek.
<P>
Přestože zlepšování kvality vnějšího ovzduší bude hlavní výzvou pro EU také v budoucnosti, rád bych poukázal na tři body, které by neměly být opomenuty při provedení této směrnice a při revizi právních předpisů v roce 2013.
<P>
Zaprvé - znečištění vnějšího ovzduší v posledních několika desetiletích výrazně pokleslo. Jak se uvádí v nové studii Evropské agentury pro životní prostředí, byly emise jemných prachových částic v období od roku 1990 do roku 2004 - tedy dokonce ještě před zavedením mezních hodnot pro PM10 - sníženy. Nebylo toho dosaženo ani tak prostřednictvím právních předpisů jako spíše technického pokroku.
<P>
Zadruhé se mimořádně liší podmínky v rámci Evropské unie a mezi členskými státy. Již výše jsem uvedl meteorologické a zeměpisné podmínky. Největší vliv ale v zásadě má velmi rozdílná hustota obyvatel, provozu a průmyslu. V budoucnosti je tomu třeba při provádění právních předpisů věnovat větší pozornost.
<P>
Zatřetí, cílů dalšího snížení znečištění ovzduší nelze dosáhnout ani krátkodobými akcemi, například blokádami silnic a dopravními zákazy, ani přísnějšími mezními hodnotami zakotvenými v právních předpisech.
<P>
Parlament vřele vítá stanovisko Komise k přijímání opatření u zdroje, které má být společně s novou směrnicí v roce 2008 vydáno v Úředním věstníku. Znečištění ovzduší lze snížit pouze dlouhodobou činností a na úrovni EU konkrétně prostřednictvím posilování přeshraničních opatření. Politika zdrojů, jíž byla dosud věnovaná jen malá pozornost, by měla být ohniskem zájmu v budoucnosti, zejména pokud jde o soukromá spalovací zařízení, lodní průmysl a také zemědělství.
<SPEAKER ID="089" NAME="Charlie McCreevy">
člen Komise. - Pane předsedající, ujmu se tohoto bodu za svého kolegu komisaře Dimase, který je na konferenci na Bali.
<P>
Rád bych začal poděkováním a gratulací zpravodaji Krahmerovi za výtečnou práci, kterou odvedl na směrnici o kvalitě ovzduší, a Výboru pro životní prostředí, veřejné zdraví a bezpečnost potravin, zejména stínovým zpravodajům za jejich pozitivní příspěvek.
<P>
Cesta návrhu až do současné fáze nebyla jednoduchá. Evropský parlament sehrál v práci směrem k dohodě o správném a účinném znění konstruktivní úlohu. Rád bych zdůraznil, že Komise to oceňuje.
<P>
Při přípravě návrhu Komise i v průběhu jednání jsme byli jasně vedeni vědeckými důkazy o důležitosti trvalého úsilí ke zlepšení kvality ovzduší a o potřebě řešit nejmenší částice (PM2.5) Průměrná naděje na dožití klesla u občanů EU z důvodu znečištění ovzduší o více než osm měsíců. To je nepřijatelné a tento trend musíme zvrátit.
<P>
V posledních letech došlo jen k mírnému zlepšení kvality ovzduší v EU, přičemž ústředním tématem diskusí byla dosažitelnost cílů PM2.5, jakož i platné normy.
<P>
Na úrovni Společenství i na vnitrostátní, regionální a místní úrovni jsou zjevně zapotřebí další opatření. Opatření Společenství, která se zabývají emisemi u zdroje, byla naznačena v tematické strategii týkající se znečištění ovzduší. Jsme na správné cestě, pokud jde o rozvoj a přijetí těchto opatření. Aktuální informace o dosaženém pokroku lze nalézt také v prohlášení připojeném ke kompromisnímu balíčku. Komise a Parlament sdílejí stejný názor týkající se významu těchto opatření pro dosažení účinného snížení emisí.
<P>
Směrnice se vyznačuje těmito základními rysy: Směrnice zachovává platnou mezní hodnotu a cílové hodnoty, zatímco umožňuje po nějakou dobu dosahovat plného souladu ve specifických zónách, za předpokladu, že jsou splněny určité podmínky. Kompromisní znění zajišťuje, aby byl omezen odklad, a nevytváří pobídky k odkládání opatření, která je třeba přijmout. Ovzduší neuznává hranice, proto budou opatření podporovat úsilí o dosažení souladu i v sousedních regionech a státech.
<P>
Pokud jde o hodnotu ročního limitu pro PM10, vidím za návrhem Výboru snahu to ohrozit. Vědecké důkazy však ukazují, že v případě dlouhodobé expozice je v rámci PM10 nejvýznamnější právě složka PM2,5. Komise proto doporučuje ponechat mezní hodnotu pro PM10 beze změn a řešit tuto snahu prostřednictvím nových cílů pro PM2,5. Normy pro PM10 budou v plném rozsahu znovu posouzeny při přezkumu v roce 2013, s cílem zajistit, aby tyto normy řádné odrážely nejnovější vědecké poznatky a rovněž zkušenosti s prováděním.
<P>
Stanovení včasných, reálných, a přitom ambiciózních cílů pro PM2.5 bylo ústřední otázkou při jednáních. Kompromisní balíček stanovuje ve znění článku o přezkumu velmi jasně povinnosti, přičemž ukazuje, že ambicióznější mezní hodnota bude řešena v rámci povinného přezkoumání v roce 2013 a stanovením orientační mezní hodnoty pro PM2.5.
<P>
Význam zavedení nové, právně závazné expoziční koncentrace již v roce 2015 nelze přeceňovat. Zatímco nový přístup zaměřený na snížení expozice již členským státům poskytuje pružnost pro co nejúčinnější maximalizaci přínosů jejich snah o zmírnění pro veřejné zdraví, nová právní povinnost a relativně krátká lhůta pro její provedení zajišťují, aby členské státy neprodleně podnikly kroky a vážně se zabývaly snížením expozice obyvatel vůči jemným částicím.
<P>
Jsem velmi potěšen tím, že zvláštní význam Výbor připisuje citlivým skupinám, zejména dětem. Dodatky podpoří příslušné zohlednění citlivých skupin v koncipování opatření na zmírnění.
<P>
Díky tomuto významnému právnímu předpisu je Evropská unie připravena nadále účinně snižovat a minimalizovat značné nepříznivé dopady znečištění ovzduší. Komise tento proces aktivně podporuje rozvojem opatření Společenství a trvalou podporou provedení směrnic ze strany členských států poskytováním poradenství a napomáháním výměně informací mezi členskými státy.
<SPEAKER ID="090" NAME="Anja Weisgerber">
jménem skupiny PPE-DE. - (DE) Pane předsedající, i já bych ráda poděkovala zpravodaji Krahmerovi a stínovým zpravodajům za jejich účinnou spolupráci. Dosažení dohody s Radou ve druhém čtení je pro Evropský parlament úspěchem. Tato dohoda je hlavním krokem ke zlepšení kvality ovzduší v Evropě. Skutečně však potřebujeme pomoc všech zúčastněných. Města a obce, které nedodržují mezní hodnoty, musí například vypracovat plány pro čisté ovzduší a vytvořit ekologické zóny. Členské státy k tomu musí vytvořit podmínky - jako například v Německu vydáním nařízení o označování motorových vozidel.
<P>
To je také požadováno v rámci Evropy. Jen 20-30 % sazného prachu v ovzduší pochází z dopravy ve městech. Avšak pouze zde jsou místní orgány jednoznačně schopny uplatnit svůj vliv. Místní orgány nemají šanci dodržovat mezní hodnoty, pokud nejsou na evropské úrovni přijata opatření na snížení emisí nepocházejících z dopravy. Samotné měření emisí kvalitu ovzduší nezlepší. Potřebujeme opatření na boj proti vypouštění jemných prachových částic u zdroje. Bude tak zajištěna skutečná ochrana zdraví.
<P>
Komise se nyní politicky zavázala k přijetí následujících kroků. Chce učinit legislativní návrhy, například pro normu Euro 6 pro nákladní automobily (která nevyhnutelně vede i k povinnému zavedení filtrů sazných částic), emisní normy pro malá průmyslová zařízení a nová nařízení pro lodní motory. Aby došlo ke skutečnému zlepšení kvality ovzduší, musí ruku v ruce s těmito nařízeními jít normy místních orgánů.
<P>
Zaprvé, budou stanoveny mezní hodnoty pro nejmenší prachové částice. Tyto částice jsou pro lidské zdraví škodlivější, neboť je lze vdechnout. Musíme to tedy zohlednit. Prostřednictvím ambiciózních avšak realistických hodnot vysíláme další signál pro ochranu zdraví. Zákonodárce tak prokázal smysl pro přiměřenost, zároveň však zajistil vysoký stupeň ochrany zdraví. Vzhledem k tomu, že se Parlamentu podařilo dosáhnout dobrého výsledku v případě nejmenších prachových částic, přijali jsme stanovisko Rady neměnit nic na platných mezních hodnotách pro PM10, včetně denních mezních hodnot. To však zároveň znamená, že roční mezní hodnoty pro PM10 nejsou zpřísněny. Znění směrnice zcela jasně říká, že místní orgány nejsou povinny přijímat neúčinná krátkodobá opatření, jako jsou například blokády silnic. Soustředit by se měly na dlouhodobá udržitelná opatření, jako například ekologické zóny. Místní orgány v tomto ohledu již odvádějí velký kus práce a měly by v tom pokračovat.
<P>
Města však mohou v budoucnu požádat o prodloužení lhůty ke splnění platných mezních hodnot pro PM10, za přísných podmínek. To však znamená - a to chci rozhodně zdůraznit - žádné "volné jízdenky" pro místní orgány. Mezní hodnoty nelze překračovat donekonečna a prodloužení lhůty lze dosáhnout pouze při splnění dvou přísných podmínek: město (či obec) trpí nepříznivými klimatickými či provozními podmínkami, jako jsou například kritická místa, a podniklo veškerá vhodná a přiměřená opatření na místní úrovni. Tato pružnost pro místní orgány přispívá k proveditelnosti směrnice, aniž by byla opomíjena úroveň ochrany zdraví.
<P>
Dámy a pánové, předložili jsme vám odpovědný balíček. Dosáhli jsme pokroku v oblasti ochrany zdraví.
<SPEAKER ID="092" NAME="Dorette Corbey">
jménem skupiny PSE. - (NL) Pane předsedající, čisté ovzduší je základní podmínkou pro život. Ovzduší se v posledních třiceti letech zlepšilo, stále je však velmi znečištěné. Soulad se směrnicemi, které jsou v současnosti platné, je neadekvátní. Pokud máme znečištění řešit účinněji, je třeba přezkoumat směrnici o kvalitě vnějšího ovzduší. Parlament a Rada dosáhly minulý týden ve věci nové směrnice dohody. Vítám tento výsledek a chtěla bych poděkovat panu Krahmerovi, paní Weisgerberové a dalším stínovým zpravodajům za jejich konstruktivní spolupráci v posledních dvou letech. Ráda bych zdůraznila tři věci.
<P>
Především přísnější normy. Moje skupina se trvale angažuje za ambicióznější normy pro částice a další znečišťující látky, které jsou pro lidské bytosti a životní prostředí škodlivé, a jsem proto potěšena, že, díky nám, vznikne nová norma pro mikročástice. Znečištění způsobené mikročásticemi není vidět ani cítit, má však největší podíl na poškození zdraví majícím za následek stovky tisíc předčasných úmrtí Evropanů. Řada lidí trpí astmatem a dalšími obtížemi. Nové normy nám umožní přistupovat k řešení těchto škod na zdraví cíleněji.
<P>
Tato dohoda je tedy dobrou zprávou po veřejné zdraví. Parlament se nepodrobil mírné ambici Komise a Rady; požadovali jsme přísnější závazek, a získali jsme jej. Norma pro PM2.5 byla z 25 snížena na 20 mikrogramů. Podle vědců se tak zvýší průměrná naděje na dožití o dodatečných 4 až 5 měsíců. Ani nové normy však nejsou dostačující. Jsou zapotřebí další zlepšení, zejména je třeba věnovat větší pozornost dětem. Rozhodně se musíme dostat na normu méně než 10 mikrogramů částic na metr krychlový vzduchu. To je strop doporučený Světovou zdravotnickou organizací a zaručuje skutečně čistý vzduch. Směrnice v současné podobě je krokem správným směrem.
<P>
Druhým bodem je, že Evropa nemůže jen stanovovat dobré normy, ale musí také vyvíjet nástroje na plnění těchto cílů. Evropa je koneckonců většinou dobrá ve vytváření obecných politických cílů, mnohem méně účinná však je ve chvíli, kdy dojde na vytvoření vhodných nástrojů zaměřených na skutečné naplnění těchto cílů. Bez čistších aut, lodí, zemědělství a průmyslu zůstanou normy pro kvalitu ovzduší jen cárem papíru.
<P>
Nedávno jsme hlasovali o normách Euro V a Euro VI: čistších osobních vozidlech od roku 2009, a dokonce ještě čistších vozidlech od roku 2014. Tento druh právních předpisů musí být zaveden urychleně i pro těžká nákladní vozidla a pro autobusy. Parlament naléhavě žádal Radu a Komisi, aby uspíšily vytvoření doplňkové politiky s cílem řešit zdroje znečištění. V návaznosti na to vydala Komise prohlášení uvádějící seznam veškerých opatření, která mají být v nadcházejících letech přijata. Toto prohlášení bude připojeno ke směrnici a bude na ni odkazovat. Jde o jasný politický signál veřejnosti, že Evropa podniká kroky a zahajuje operace k odstranění důsledků znečištění ve všech typech odvětví.
<P>
Třetím bodem projednávání byla pružnost norem. Dvacet čtyři členských států nedokáže splnit normy, které stanovuje platná směrnice. To mi nepřipadá jako dobrý příklad účinného právního předpisu. Mým stanoviskem vždy bylo, že pro členské státy, které přijímají řadu opatření, je to celkem přijatelné, nejsou ale schopny splnit normy, kterým je třeba věnovat mimořádný čas na řešení kritických míst; avšak za předpokladu, že jsou přísnější normy zavedeny ve střednědobém horizontu. Je velmi důležité, aby právní předpisy, které zde vytváříme, byly proveditelné.
<P>
Dnes se ukázalo, že Evropský parlament bere stížnosti členských států o neproveditelných právních předpisech vážně. Zkušenost nás naučila, že pokud zanedbáme provedení směrnice, vzduch čistší nebude. Nová směrnice o kvalitě vnějšího ovzduší je vylepšením té staré. Lepší a přísnější normy jsou dobrou zprávou pro veřejné zdraví, místní orgány i stavební firmy. Můžeme opět dýchat!
<SPEAKER ID="093" NAME="Marios Matsakis">
jménem skupiny ALDE. - Pane předsedající, především bych rád blahopřál panu Krahmerovi k jeho výtečné zprávě o tomto obtížném a velmi důležitém předmětu.
<P>
Dále bych rád pogratuloval stínovým kolegům a těm, kteří přispěli svými návrhy, radami a pozměňovacími návrhy, které daly nakonec vzniknout kompromisnímu právnímu předpisu schválenému při jednání, a které se, pokud budou provedeny, pokusí o lepší směrnici o kvalitě ovzduší a zajistí do jisté míry čistší a zdravější vzduch pro Evropu.
<P>
V době, kdy jsou onemocnění dýchacího ústrojí, jako je astma, rozedma a rakovina plic, v řadě oblastí v Evropě na vzestupu, přičemž ti, kdo jsou jimi dotčeni, patří velkou měrou mezi nejvíce zranitelné, tedy děti a starší lidi, máme my jako zákonodárci povinnost zajistit, aby se uskutečnilo, co je v našich silách, pro zdravější dýchání našich občanů.
<P>
Za tímto účelem jsme byli soudržní ve svém odhodlání neustoupit neodůvodněným požadavkům Rady, která nepřijala žádné změny ustanovení, pokud jde o platné denní a roční mezní hodnoty pro PM10, a zamítla jasný návrh Parlamentu vázat každou odchylku na přijetí dodatečných opatření EU týkajících se zdrojů znečištění.
<P>
Dohody bylo sice dosaženo, ale Rada musí pochopit, že tento Parlament více upřednostňuje zdraví milionů občanů před bohatstvím několika evropských průmyslových gigantů. Každý si musí plně uvědomit, že Parlament mnohem více zajímá předcházení škod na lidském zdraví (v důsledku plicních chorob) než napomáhání tomu, aby tloustly peněženky chamtivých průmyslových baronů.
<P>
Jsem si jist, že Parlament bude mít v budoucnosti příležitost úspěšně přijmout všechna svá opatření v méně kompromisním právním předpisu, který bude skutečně a komplexně chránit občany před nejvýznamnějšími respiračními chorobami.
<SPEAKER ID="094" NAME="Mieczysław Edmund Janowski">
jménem skupiny UEN. - (PL) Pane předsedající, jménem skupiny Unie pro Evropu národů bych rád vyjádřil naše uznání kvalitám zprávy pana Krahmera.
<P>
Pokračujeme v naší práci na směrnici, která má značný význam pro celý ekosystém, zejména pokud jde o zlepšení zdravotního stavu obyvatel Evropy a - z širšího hlediska - i celého světa.
<P>
Ani hospodářský aspekt těchto opatření by neměl být zastírán. Naším cílem by proto mělo být nalezení kompromisu, který skutečně umožní členským státům provádět přijaté parametry upřesňující přípustnou nejvyšší hodnotu emisí pro částice a plyny, které znečišťují atmosféru. Hovořím o koncentraci částic PM2.5 a PM10 a plynu oxidu uhelnatého a uhličitého, oxidu siřičitém, oxidech dusíku a ozonu, benzenu, těkavých organických sloučeninách a také olovu.
<P>
To také znamená spolehlivé a pravidelné sledování. Budou zapotřebí značné výdaje na radikální modernizaci řady podniků, včetně těch, které dodávají energii, a obzvláště teplo. Budou nutné základní změny v metodách a organizaci pozemní, vzdušné i vodní přepravy.
<P>
Ano, bude třeba nést tyto a další náklady.
<P>
Dále je však pravda, že nikoli všechny země jsou připravené přijmout přísná opatření v této věci v relativně krátkém čase, jak se navrhovalo, aniž by přitom nedošlo ke zřejmým hospodářským ztrátám.
<P>
Jde zejména o nové členské státy, hlavně Polsko, které činí mnohé v této oblasti.
<P>
Nakonec bych rád zdůraznil, že je důležité, aby kroky, které podniká EU, našly své následovníky jinde, zejména ve Spojených státech, Číně, Rusku, Japonsku a Brazílii. Vzduch koneckonců patří všem lidem na světě.
<SPEAKER ID="095" NAME="Marie Anne Isler Béguin">
jménem skupiny Verts/ALE. - (FR) Pane předsedající, pane komisaři, dámy a pánové, máme na paměti výzvu Světové zdravotnické organizace ze dne 5. října 2006, která apeluje na mezinárodní společenství, aby zlepšilo kvalitu ovzduší. Bylo nutné přijmout velmi přísné normy týkající se znečištění ovzduší a cílem bylo snížit počet úmrtí ve znečištěných městech pod 15 %. Evropská unie, která často stála v čele regulace životního prostředí, byla v prvním čtení velkým zklamáním - v tom smyslu, že náš komisař pro životní prostředí pan Dimas byl osobně pobouřen postojem Evropského parlamentu, který oslabuje platné právní předpisy, které jsou již tak téměř bezzubé.
<P>
Ve druhém čtení dne 9. října 2007 upozornili Zelení Výbor pro životní prostředí na kontraproduktivní důsledky administrativního zjednodušení a konkrétněji na zvýšení povoleného počtu dní, kdy je dovoleno překračovat mezní hodnoty, a rozšíření výjimek pro některé znečišťující látky. Kompromis, který byl ve druhém čtení v Evropském parlamentu nedávno dohodnut, je cvičením v omezování škod z prvního čtení. Pokud jde o PM2,5 v městských oblastech, je navržena nová mezní hodnota ve výši 20 mikrogramů na metr krychlový, která má být Evropskou komisí přezkoumána v roce 2015.
<P>
Lze samozřejmě zavádět doplňková opatření s cílem zohlednit situaci citlivých skupin obyvatel, jako jsou děti a starší lidé. Třebaže se jedná o zlepšení oproti počáteční situaci, není tento kompromis pro Evropský parlament nijak zásadním krokem vpřed. Členské státy nebudou mít povinnost přijmout omezující opatření nezbytná ke zlepšení zdraví Evropanů. Dopad znečištění ovzduší na naše občany se projevuje snížením naděje na dožití o devět měsíců. Musíme proto jít dále, integrovat omezení částic v suspenzi dříve, za použití preventivních nástrojů zaměřených na omezení emisí z jednotlivých odvětví, zejména přepravy, a z průmyslu.
<SPEAKER ID="096" NAME="Dimitrios Papadimoulis" LANGUAGE="EL">
Pane předsedající, pane komisaři, vážení poslanci, každý rok zemře v Evropě předčasně 370 000 lidí na choroby spojené se znečištěním ovzduší. Podle oficiálních údajů Komise poklesla naděje na dožití v některých evropských zemích o osm měsíců až dva roky v důsledku nebezpečných vzduchem přenášených znečišťujících látek. Velkou část úmrtí mají na svědomí jemné vzduchem přenášené částice. Moje politická skupina podporuje konečnou smírčí dohodu a váhavé, leč v každém případě pozitivní kroky, které činí v reakci na tuto situaci.
<P>
Rád bych se však zaměřil na některá závažná slabá místa: mezní hodnoty stanovené při tomto smíru pro jemné vzduchem přenášené částice jsou více než dvakrát vyšší než příslušné hodnoty doporučené Světovou zdravotnickou organizací. Agentura pro ochranu životního prostředí USA stanovuje přísnější mezní hodnoty než Evropská unie. Nebylo dosaženo dohody ohledně bezpečnějších mezních hodnot pro jemné vzduchem přenášené částice (PM10). Byly omezeny požadavky na sledování, přestože je pro zlepšení situace velmi důležité sledování množství kritických znečišťujících látek.
<P>
Lhůty pro dodržení souladu pro benzen byly vráceny do původního stavu, přičemž kvalita paliva, největší viník, zůstala nedotčena. Byla vyňata kvalita ovzduší a její sledování na pracovišti, přestože všichni říkají, že jsou zapotřebí lepší paliva a čistší auta. Navíc je členským státům poskytnuta značná volnost nevymáhat platné právní předpisy a nesledovat jejich správné vymáhání. Činíme krok správným směrem, není však dostatečný, a přesně z tohoto důvodu podporuje má politická skupina smírčí dohodu Evropského parlamentu, zároveň však žádá Radu a Komisi, aby činily odvážnější kroky.
<SPEAKER ID="097" NAME="Bastiaan Belder" LANGUAGE="NL">
Pane předsedající, vystoupím zde za svého kolegu pana Bloklanda, který se v současnosti účastní konference o změně klimatu na Bali.
<P>
Po dlouhých jednáních byla konečně dosažena dohoda o kvalitě vnějšího ovzduší. Nejde o žádnou maličkost a dohoda je rovněž velmi důležitá, neboť kvalita vnějšího ovzduší má přímý dopad na kvalitu životního prostředí a lidské zdraví. Proto bych rád poděkoval zpravodaji Krahmerovi především za všechnu jeho práci, kterou odvedl, aby toho dosáhl.
<P>
Tato směrnice skutečně přispívá ke zlepšení zdraví a životního prostředí. Kvalita vnějšího ovzduší se v posledních letech již zlepšila a tato směrnice v budoucnu přinese další zlepšení. Pro řadu zemí je však stále náročné dostat se do souladu s přísnými normami tak brzy. Z toho důvodu jsem potěšen, že tato dohoda povoluje odklad, který umožní členským státům, pokud vyvinou dostatečné úsilí, sladit svou kvalitu vnějšího ovzduší s těmito normami.
<P>
Dalším důležitým hlediskem je, že opatření není vyžadováno na místech, na něž nemá veřejnost přístup a která nejsou trvale obydlená. Pružnost je zejména důležitá v přístavních oblastech. Dále velmi vítám skutečnost, že byla učiněna konkrétní zmínka týkající se opatření u zdroje. Podle mne jsou tato opatření, například nová norma Euro VI pro těžká nákladní vozidla, zásadní pro dosažení dobré kvality vnějšího ovzduší.
<P>
Na závěr mohu proto říci, že současnou dohodu vítám a budu hlasovat v její prospěch.
<SPEAKER ID="098" NAME="Andreas Mölzer" AFFILIATION="NI">
(DE) Pane předsedající, nárůst respiračních onemocnění, který je v současnosti zaznamenáván - zejména mezi dětmi, staršími lidmi a nemocnými - a rovněž nárůst dýchacích obtíží spojených s alergií je přímo spjat s přepravní lavinou, která se denně valí našimi městskými aglomeracemi a na hlavních dopravních trasách.
<P>
Neúspěšná dotační politika EU se v posledních desetiletích projevila především v meziměstské přepravě.
<P>
V případě mimořádně citlivých regionů, jako jsou Alpy, jsme, jak je všeobecně známo, dosud nebyli schopni proměnit hezká slova vyřčená v minulosti ve skutky, a to například provedením Alpské úmluvy.
<P>
Vymstil se však i prodej našich veřejných podniků, který vedl ke katastrofálně nedostatečné veřejné rychlostní přepravní síti.
<P>
Podle mého názoru je velmi sporné, do jaké míry se zde ještě mohou kroky jako omezení dopravy a vytvoření ekologických zón či městské poplatky uchytit.
<P>
Zaprvé a především musí být velmi rychle nahrazeni hlavní původci emisí znečišťujících látek, například dodávková vozidla se stárnoucími naftovými motory.
<SPEAKER ID="099" NAME="Péter Olajos" AFFILIATION="PPE-DE">
(HU) Děkuji vám, pane předsedající. Více než 300 milionů lidí na celém světě trpí astmatem, z toho je 30 milionů v Evropě a 200 000 v Maďarsku. Osmnáct procent astmatiků v západní Evropě trpí jeho závažnou formou. Počet pacientů s astmatem se v mé vlasti - Maďarsku - v posledních deseti letech zvýšil o 250 %. Počet nových pacientů diagnostikovaných každý rok se ve stejné době zdvojnásobil. Prvenství mezi příčinami, které spouštějí astma a astmatické záchvaty, hraje znečištění ovzduší. Myslím si, že údaje v předložené zprávě hovoří samy za sebe, a její úděl, o němž zítra rozhodneme, je pouze částečně otázkou ochrany životního prostředí, mnohem více se však týká kvality života a ochrany zdraví.
<P>
Jedním z největších dnešních problémů platných právních předpisů Unie je nedostatečné provedení. Platí to bohužel i v případě právních předpisů týkajících se kvality ovzduší. Naším prvotním úkolem proto není hlasovat pro větší počet pravidel, která by byla ještě přísnější, ale podporovat dodržování platných pravidel. Budapešť - město, v němž žiji, je městem se dvěma miliony obyvatel, a pokud jde například o prachové částice v ovzduší, překračuje mezní hodnoty již v prvních čtyřech měsících roku, přičemž čtyř- až pětinásobné překročení není ničím výjimečným.
<P>
Naším úkolem proto je dále rozvíjet současné právní předpisy citlivým způsobem a připravovat pokyny, které by nestanovovaly nové úkoly, ale zdokonalovaly ty platné, s cílem skutečně přispívat k čistšímu ovzduší pro obyvatele EU.
<P>
Domnívám se, že zpráva pana Krahmera tento požadavek splňuje. Její síla spočívá v tom, že chce měřit a zachycovat znečištění ovzduší především na místě znečištění, což je technicky správný přístup. Kompromis tedy sice není ambiciózní, je však pokrokový. Věřím, že dotčená města a členské státy budou nyní schopny provádět směrnici soudržnějším způsobem, a že se nám možná podaří předat našim dětem lépe obyvatelnou Evropu. Mnohokrát vám děkuji, pane předsedající.
<SPEAKER ID="100" NAME="Justas Vincas Paleckis" AFFILIATION="PSE">
(LT) Blahopřeji zpravodajovi. Na úvod bych rád řekl, že je vždy příjemné mít dobré počasí. My sice počasí ovlivnit nemůžeme, můžeme však něco udělat pro jeho kvalitu. Míra znečištění ovzduší v hustě osídlených a průmyslových městských oblastech v Evropské unii je stále nepřijatelná. Pokud se nacházíte v největších evropských městech, můžete cítit ohrožení znečištěním ovzduší až příliš jasně. Každým rokem zaviní znečištění předčasnou smrt desítek tisíc Evropanů. Znečištění má vliv na délku i kvalitu lidského života.
<P>
V posledních letech došlo v zemích EU k výraznému snížení škodlivých emisí plynů. To je však pouze začátek. Musíme zkrotit nestvůry, které prskají plyn do ovzduší, nejhorší znečišťovatele ovzduší na silnicích. Musíme přijmout rozhodná opatření pro rozvoj veřejné dopravy, abychom povzbudili lidi k méně častému používání prostředků soukromé přepravy. To je zásadní problém v nových členských státech, kde životní prostředí i nadále znečišťují vozidla v děsivém stavu stará dvacet a dokonce i třicet let.
<P>
Postoj skupiny socialistů v Evropském Parlamentu a obecně Parlamentu je velmi důležitý pro země, které přistoupily k Evropské unii ve 21. století, zejména pokud jde o závaznější lhůty a cíle pro snížení znečištění ovzduší, pružnost při provádění těchto cílů a koordinaci dlouhodobých a krátkodobých cílů.
<P>
Musíme učinit vše, co je v našich silách, abychom ve většině Evropy dosáhli do roku 2015 nejmenší možné koncentrace vzduchem přenášených částic různé velikosti. Země, které podnikají aktivní kroky ke snížení znečištění, přesto se jim však dosud nepodařilo splnit stanovené cíle, by měly dostat šanci, aby tak učinily. Je důležité, aby se lhůta pro odchylky snížila ze čtyř plus dvou let na tři plus dva roky.
<SPEAKER ID="101" NAME="Zdzisław Zbigniew Podkański" AFFILIATION="UEN">
(PL) Pane předsedající, Evropský parlament se dnes podruhé zabývá návrhem směrnice o kvalitě ovzduší. Jedním z cílů této směrnice je omezit množství prachových částic v suspenzi v ovzduší v průběhu příštích několika let - částic, které vdechujeme, ve velikosti 2,5 až 10 mikronů. Vědci upozorňují, že nejjemnější částice vážně ohrožují lidské životy, a jsou to právě ony, na co se probíraná směrnice soustředí.
<P>
Kompromis mezi Parlamentem a Radou přinesl ústupky Radě, která je zastáncem méně omezující regulace. Věřím, že kroky uvažované v této směrnici se neukážou jakou nepřiměřené, a že až se bude Evropská komise tímto problémem znovu zabývat v roce 2013, budou přijaty ambicióznější cíle, neboť se zde jedná o zdraví současných a budoucích generací.
<P>
Na závěr bych rád poděkoval panu zpravodajovi za dobrou práci a připomenul vám, že je lepší se něčeho vyvarovat, než potom řešit následky.
<SPEAKER ID="102" NAME="Hiltrud Breyer" AFFILIATION="Verts/ALE">
(DE) Pane předsedající, dosažený kompromis je lepší, než se očekávalo, jeho oslavování by však bylo falešné, neboť byl rozmělněn. Všude, kde se umírňuje v porovnání s revidovanými ustanoveními, byl rozmělněn, neboť lze nyní zohledňovat silně znečištěná místa.
<P>
Navrhovaný kompromis je však pouze snižováním škod, neboť plánované období úlev bude teď chápáno jako výzva k nicnedělání. Aby se výjimka nestala pravidlem, musí Komise sledovat příslušné akční plány a soulad s mezními hodnotami a udělovat sankce, pokud nedojde k převedení do vnitrostátního práva. Směrnici opravdu nelze oslavovat jako velký úspěch, neboť jsme si dobře vědomi toho, že měla ve skutečnosti být v platnosti již dávno.
<P>
Neměla by však ani, a to je pozitivní aspekt kompromisu, dovolovat nicnedělání německým místním orgánům. Nová pobídka k nicnedělání takto odradila místní orgány a federální státy od vytvoření akčních plánů.
<P>
Musíme však také zdůraznit, že rozsudek německého Federálního správního soudu říká a pro Německo zdůrazňuje, že místní orgány jsou vázány povinností jednat v každém případě. Jsme si vědomi, že v Evropské unii již existují dobré iniciativy, například ekologické zóny či přeměna vozového parku. Musí být však zcela jasně řečeno i to, že jde o poslední odklad. Po slovech nyní skutečně musí následovat činy, jimiž se zajistí, aby se ambiciózní politika čistého ovzduší nestala směšnou.
<SPEAKER ID="103" NAME="Jaromír Kohlíček" AFFILIATION="GUE/NGL">
(CS) Milé kolegyně, vážení kolegové, monitorování znečištění ovzduší a snaha o zlepšení jeho kvality je velmi potřebnou a chvályhodnou aktivitou. To, že některé části projednávaného návrhu stanovují trochu vysoké požadavky a jiné zjednodušují skutečnost, není nikterak na závadu. Závažnější je skutečnost, že diskuze o sledování a odstraňování mikročástic sice správně posunuje pozornost od hrubých částic přes PM10 k PM2,5, ale sledování a redukce by se měly týkat také těch nejjemnějších aerosolů o průměru částic pod PM2,5. Ty totiž pronikají až do plicních sklípků a mají navíc obrovský měrný povrh, a tím se na nich může absorbovat velké množství škodlivin. Protože se tyto částice nezachytí v horních cestách dýchacích, jsou potenciálně velmi nebezpečné. Přes tyto výhrady návrh směrnice podporuji, stejně jako skupina GUE/NGL, jejíž jsem členem, a věřím, že se k tomuto tématu brzy opět poněkud kvalifikovaněji vrátíme.
<SPEAKER ID="104" NAME="Françoise Grossetête" AFFILIATION="PPE-DE">
(FR) Pane předsedající, všichni se shodujeme a uznáváme, že naše zastavěné oblasti, naše města, jsou stále více znečištěna, a že jsou stále běžnější úmrtí v důsledku tohoto znečištění. Jako předsedkyně sítě sledující kvalitu ovzduší v mém okrsku, jíž jsem se stala před šestnácti lety, bych vám ráda připomněla, že občané vnímají snižování kvality ovzduší jako prioritní úkol pro veřejné orgány v oblasti životního prostředí, a že pro 54 % Francouzů je snižování kvality ovzduší dokonce největším zdrojem obav.
<P>
Tento text je proto odpovědí na obnovené propuknutí respiračních onemocnění, jako je astma, zánět průdušek a rozedma, která mají dopad zejména na malé děti - hovořím o zánětu průdušek u malých dětí v průběhu zimy - a na starší osoby v případě rakoviny plic.
<P>
Proto je zavedení nových norem pro nejjemnější a nejvíce škodlivé částice, které dosud nebyly regulovány, dostačujícím opatřením. My však máme řešení pro lepší kvalitu vzduchu na dosah ruky, například opatření v oblasti paliv, druhů přepravy či vozidel. Stále nám zbývá použít řada právních předpisů EU, které již máme, což většina členských států bohužel nedodržuje. Podle textu, o němž budeme zítra hlasovat, budou členské státy muset vytvořit v městských oblastech místa pro odběr vzorků. Ve skutečnosti bude každý muset mít "plány pro částice". Rovněž musíme veřejnosti, zejména těm, kteří jsou obzvlášť citliví, poskytovat denně informace o částicích v ovzduší.
<P>
Neměli bychom konečně zapomínat ani na kvalitu ovzduší v uzavřených prostorech, kde můžeme trávit více než 80 % našeho času. Ve studiích je věnována malá pozornost kvalitě domácího prostředí, ačkoli její dopad na zdraví je přinejmenším tak velký jako v případě vnějšího prostředí.
<SPEAKER ID="105" NAME="Silvia-Adriana Ţicău" AFFILIATION="PSE">
(RO) Pane předsedající, ráda bych na úvod blahopřála zpravodaji Krahmerovi.
<P>
Návrh směrnice o kvalitě vnějšího ovzduší a čistším ovzduší pro Evropu se zabývá vztahem mezi kvalitou ovzduší a lidským zdravím a navrhuje akce Společenství na zlepšení kvality ovzduší v Evropě.
<P>
Městská doprava má na svědomí 40 % emisí oxidu uhličitého a 70 % emisí ostatních znečišťujících látek produkovaných vozidly a na dopravní zácpy, především v oblastech hlavních měst, musí EU vynaložit přibližně 1 % HDP.
<P>
Řada Evropských hlavních měst je zahlcena dopravou a znečištění má závažné dopady na jejich obyvatele. Více než 66 % evropských občanů považuje dopravní přetížení měst a s ním spojené znečištění za problémy, které mají závažný dopad na kvalitu jejich života, a požadují, aby Unie jednala soudržně a především rozhodně.
<P>
Evropská unie se na zasedání Evropské rady ve dnech 8. a 9. března 2007 odhodlaně postavila ke snižování emisí skleníkových plynů, a to nejméně o 20 % do roku 2020 v porovnání s rokem 1990.
<P>
Evropská unie a členské státy musí své akce zaměřit na přelidněná území hlavních měst a měst obecně a zabývat se otázkou kvality ovzduší v městských aglomeracích ambicióznějším dodržováním zásady subsidiarity. provedením strategie pro spolupráci a koordinaci na evropské úrovni. Zelená kniha městské dopravy podporuje rozvoj veřejné osobní dopravy, zabývá se však i opatřeními na snížení emisí skleníkových plynů pocházejících ze silniční dopravy.
<P>
Pokud jde o pozměňovací návrh 31, ráda bych upřesnila, že některé kroky v oblasti povinných technických norem pro snižování znečištění pocházejícího z pozemních vozidel a plavidel vnitrozemských vod již byly přijaty v rámci jiných právních předpisů.
<P>
Domnívám se, že je mimořádně důležité, aby parlament byl každých pět let informován o dosaženém pokroku ve zlepšování kvality ovzduší, kterého členské státy dosáhly; považuji však navíc za mimořádně důležité, aby taková opatření byla financována ze strukturálních fondů.
<SPEAKER ID="106" NAME="Leopold Józef Rutowicz" AFFILIATION="UEN">
(PL) Pane předsedající, směrnice Evropského parlamentu a Rady o kvalitě vnějšího ovzduší a čistším ovzduší má pro zdraví evropských občanů zásadní význam, a to zejména s ohledem na to, že látky pocházející z průmyslu, přepravy a elektráren mohou být přenášeny na velkou vzdálenost podobně jako částice oxidů síry, dusíku a olova.
<P>
Směrnice stanovuje mezní hodnoty jejich emisí a zdůrazňuje význam snížení emisí znečišťujících látek a jejich zdrojů. Podmínky pro splnění těchto požadavků se však liší. V zónách a městských aglomeracích, kde je v provozu řada jednotek produkujících emise znečišťujících látek, například uhelné pece a továrny využívající zastaralé technologie, bude přizpůsobení se s cílem naplnit požadavky směrnice vyžadovat čas a odpovídající finanční výdaje.
<P>
V odůvodněných případech by pak proto mělo být datum zavedení požadavků směrnice, v souladu s pozměňovacím návrhem 2, odloženo. Tato směrnice správně zdůrazňuje potřebu sledovat emise znečišťujících látek, což má velký význam pro omezení znečišťujících látek, včetně těch, které mají původ za hranicemi. Blahopřeji zpravodaji Krahmerovi.
<SPEAKER ID="107" NAME="Richard Seeber" AFFILIATION="PPE-DE">
(DE) Pane předsedající, jsem potěšen tím, že jsme ve všech skupinách tak rychle dosáhli shody o tomto významném dokumentu. Kvalita ovzduší je klíčová pro zdraví a dobré životní podmínky našich obyvatel. Jsem rovněž potěšen, že jsme stanovili přísné mezní hodnoty, především nové mezní hodnoty pro částice PM2.5, neboť ty jsou pro zdraví obzvlášť důležité. Bohužel v mnoha odvětvích, kde by to bylo žádoucí, nedošlo k žádnému zpřísnění. To se týká samozřejmě částic PM10 a také oxidů dusíku.
<P>
Více než mezní hodnoty, které jsme stanovili, mne znepokojuje současný stav ovzduší v členských státech. Jak všichni víte, téměř všechny členské státy překračují platné mezní hodnoty. Míč je nyní na naší straně a my máme provést tento ambiciózní legislativní balíček a povinností Komise je to sledovat. Komise dosud nezahájila žádné řízení pro porušení právních předpisů, přestože jsou mezní hodnoty trvale překračovány. Na jedné straně musí být proto provedení čisté, na straně druhé však Komise musí rovněž podniknout účinné kroky proti členským státům, které nejsou schopny nebo ochotny dodržovat mezní hodnoty.
<P>
Významné je i to, že se nám podařilo nalézt soudržná kritéria pro opatření. Praxe se v tomto v jednotlivých členských státech velmi liší. S ohledem na dopravu - jednu z hlavních příčin znečištění ovzduší v mé vlasti - je třeba říci, že Komise je poněkud nepřipravena podporovat iniciativy, které země přijímají s cílem dodržet mezní hodnoty. Komise by měla skutečně požadovat, aby byly členské státy podporovány, nikoliv aby jim bylo bráněno v jejich zájmu o to, udržet ovzduší čisté. Zaznamenali jsme několik významných nárůstů dopravy napříč Alpami a i zde je zapotřebí s ohledem na kvalitu ovzduší něco učinit.
<SPEAKER ID="108" NAME="Lambert van Nistelrooij" AFFILIATION="PPE-DE">
(NL) Pane předsedající, Evropský parlament dnes poskytuje jasnost v dlouhodobé diskusi o upřesnění norem požadovaných z důvodu veřejného zdraví, pokud jde o tyto částice: PM2.5 a PM10. Dnes nastává výrazné zlepšení pro citlivé osoby: děti a starší osoby. Z celého srdce tuto politiku podporuji.
<P>
Je rovněž jasné, že jsou možná přiléhavější opatření. Má být umožněno členění našich převážně urbanizovaných regionů na zóny, čímž se zlepší proveditelnost, aniž bychom museli slevovat ze svých jednoznačných cílů. Je rovněž zřejmé, že politika zdrojů je nyní brána vážně, a že v Evropě probíhá přeshraniční spolupráce.
<P>
Co však, pane předsedající, není jasné - alespoň mně to není jasné -, zda byla překážka v nizozemských právních předpisech týkající se řady projektů kvůli integrovanému povolení u environmentálního a hmotného plánování skutečně odstraněna. Nizozemsko, především dolní sněmovna nizozemského parlamentu a legislativa, musí vědět, zda lze toto objasnit v rámci Plánu spolupráce v oblasti kvality ovzduší.
<P>
Evropa dnes poskytuje velmi jasný rámec toho, co je uplatnitelné, a to i v Nizozemsku. Je nyní na Nizozemsku, aby citlivě propojilo hmotné plánování a environmentální politiku a vyhnulo se tak dalším zbytečným překážkám. V tomto duchu je pro mne dnes potěšením slíbit dosažené dohodě podporu.
<SPEAKER ID="109" NAME="Charlie McCreevy">
člen Komise. - Pane předsedající, do celkového kompromisního balíčku, který je nyní předkládán, byla zahrnuta řada klíčových prvků.
<P>
Nejvýznamnější jsou tyto prvky:
<P>
časové prodloužení volby pro PM10 je ponecháno na úrovni společného postoje; při přijímání opatření nemůže dojít k žádnému zpoždění a postup o jednom kroku sníží administrativní zátěž;
<P>
normy pro PM10 zůstávají nezměněny v souladu s původním návrhem Komise;
<P>
realistický a vhodný roční cíl pro PM2.5 a mezní hodnota 25 µg na metr krychlový, jíž má být dosaženo do roku 2010 resp. 2015;
<P>
orientační mezní hodnota pro rok 2020, která se doplňuje k ambicióznímu programu pro PM2.5 pro povinné přezkoumání v roce 2013;
<P>
právně závazná expoziční koncentrace pro rok 2015, která doplňuje cíl snížení expozice pro spuštění včasných opatření, od nichž se očekává, že poskytnou maximální přínosy pro veřejné zdraví; a
<P>
prohlášení Komise o pokroku v rozvoji opatření Společenství, pokud jde o zdroje znečištění.
<P>
Nový bod odůvodnění 15 rovněž posiluje odhodlání dvou zákonodárců prioritně se zabývat legislativními návrhy, které předložila Komise s cílem zabývat se emisemi u zdroje na úrovni Společenství.
<P>
Jsem si vědom, že všechny tyto prvky byly pro Parlament nanejvýš důležité v prvním čtení a také při jednání ve výboru. Věřím, že v současnosti navržený kompromis uspokojí Parlament, neboť byl získán důležitý podklad na základě klíčové zásady ambiciózního avšak realistického stanovení norem pro kvalitu vnějšího ovzduší s jasným plánem zahrnujícím přijetí nezbytných opatření Společenství a dobře vymezeným přezkoumáním v roce 2013.
<P>
S mimořádným potěšením zaznamenávám, jakou důležitost Parlament i Rada přikládají dosažení kompromisu v této směrnici.
<P>
Vzniklý kompromis i demonstrované řešení umožňují Evropské unii přijmout účinné další kroky k zajištění zdravějšího ovzduší pro své občany.
<P>
Na závěr bych rád uvedl, že Komise je velmi potěšena výsledkem jednání. Komise může navrhované kompromisní pozměňovací návrhy přijmout v plné podobě.
<P>
Rád bych poděkoval zpravodaji Krahmerovi za jeho úsilí směřující k dosažení dohody ve druhém čtení a ještě jednou mu poblahopřál.
<SPEAKER ID="110" NAME="Předsedající">
Rozprava je ukončena.
<P>
Hlasování se bude konat v úterý 11. prosince 2007.
<P>
Písemná prohlášení (článek 142)
<SPEAKER ID="999" NAME="Małgorzata Handzlik  " AFFILIATION="PPE-DE">
písemně. - (PL) Význam dobrého ovzduší, které nás obklopuje, nepotřebuje vysvětlení ani zdůrazňování.
<P>
Současná evropská politická priorita, která se soustřeďuje na urychlené a rozsáhlé zavedení soudržných a jednotných právních norem zaměřených na zaručení kvality ovzduší je tím správným přístupem.
<P>
Návrh směrnice, která je nyní probírána, spojuje a slaďuje platné evropské právní předpisy prostřednictvím vytvoření jednotného soudržného návrhu. Podle analýzy návrhu, který v současnosti obsahuje, lze s jistotou říci, že kompromisní balíček schválený skupinou Evropské lidové strany (Křesťanských demokratů) a Evropských demokratů, skupinou sociálních demokratů v Evropském parlamentu a skupinou Aliance liberálů a demokratů pro Evropu plně odráží zájmy všech dotčených stran, na něž bude směrnice mít přímý vliv. Pro členské státy je to vyvážený návrh, z nějž pocítí váhu jeho ustanovení a současně zlepšení kvality ovzduší v Evropě a v dlouhodobém výhledu, jakož i značné snížení PM.
<P>
Kromě velmi podrobného řešení jednotlivých cílových hodnot pro PM10 a PM2,5 považuji za velmi důležité zaměřit se na opatření vztahující se k pružnosti při dosahování přijatelných hodnot ze strany členských států. Je vhodné poukázat na to, že členské státy mají již nyní velmi vážné problémy s dodržováním platných opatření pro zlepšení kvality ovzduší.
<P>
Je rovněž důležité zdůraznit dlouhodobá opatření pro kvalitu ovzduší. Ze zkušenosti víme, že krátkodobá opatření nejsou často tak účinná jako ta dlouhodobá. Měli bychom podpořit členské státy, aby použily na dobrovolném základě dlouhodobé politické strategie pro znečištěné ovzduší.
<SPEAKER ID="111" NAME="Gyula Hegyi" AFFILIATION="PSE">
písemně. - (HU) Jelikož je úkolem členských států a Evropské unie zajistit základní lidské životní podmínky (čistou vodu a ovzduší), lze právo na čisté ovzduší vykládat rovněž jako lidské právo. Před padesáti až sto lety byl symbolem industriální společnosti kouřící tovární komín. Naše hodnoty se však od té doby změnily a my oceňujeme čistý a přirozený způsob života, přinejmenším slovně. Ovzduší v našich městech však o tom svědčí jen částečně. Se zhroucením těžkého průmyslu či jeho přemístěním do zemí třetího světa se znečištění pocházející z průmyslu snížilo, znásobila se však motorizace. Před dvaceti pěti lety byl v desetimilionovém Maďarsku jeden milion aut - nyní jich zde je trojnásobek, z toho jeden milion znečišťuje ovzduší v Budapešti, což obnáší veškeré katastrofální důsledky pro zdraví. Znásobil se počet osob trpících rakovinou plic a počet případů astmatu se zvýšil devětkrát. Malé děti, které žijí v blízkosti hlavních dopravních tahů, jsou v podstatě vystaveny trvalému ohrožení. Ukázalo se také, že znečištění způsobené mikročásticemi pocházejícími z motorových vozidel je pro lidské zdraví obzvlášť škodlivé. Evropa by se měla stydět za to, že jsou normy v EU mírnější než ve Spojených státech. Měli bychom přejít od slov k činům. Potřebujeme využívat definované nástroje pro omezení silniční dopravy v zalidněných oblastech a vytvořit závaznější emisní pravidla než ta, která platila dosud, pro vozidla, která se budou používat. Ze společnosti znečišťovatelů se musíme proměnit ve společnost zdravého života.
<SPEAKER ID="998" NAME="Monica Maria Iacob-Ridzi  " AFFILIATION="PPE-DE">
písemně. - (RO) Evropská směrnice o kvalitě ovzduší zlepší zdraví evropských občanů a přispěje ke zvýšení životního standardu v městském prostředí. Díky závazné povaze tohoto právního předpisu toho bude dosaženo na celém území Evropské unie.
<P>
Slabým místem této směrnice je financování opatření na dosažení stanovených cílů ze strany členských států do roku 2010 resp. 2015. Jako první krok bude třeba prokázat značné finanční úsilí na vytvoření středisek pro odběr vzorků a měření znečištění ovzduší. Strukturální fondy vhodné pro environmentální politiku, které již členské státy vyčlenily, budou dostupné rovněž pro dosažení cílů popsaných ve směrnici, sníží se tím však původně odhadované částky. Domnívám se, že by měl být vytvořena další rozpočtová položka, jakmile tato směrnice nabude účinnosti.
<P>
Zároveň podporuji vložení doložky o flexibilitě, která by členským státům umožnila přechodná období až do výše dvou let, pokud jsou schopny dokázat, že vyvinuly značné úsilí na dosažení cílů snižování znečištění ovzduší.
<SPEAKER ID="112" NAME="Eija-Riitta Korhola  " AFFILIATION="PPE-DE">
písemně. - (FI) Dnes probíráme ve druhém čtení dvě důležité směrnice o zlepšování kvality životního prostředí. První z nich se vztahuje k moři, druhá k ovzduší. Ochrana ovzduší je jednou z klíčových a nejtradičnějších oblastí ochrany životního prostředí, neboť existuje přímá vazba mezi kvalitou vnějšího ovzduší a lidským zdravím. Jak již Komise uvedla, naděje na dožití se v EU kvůli znečištění ovzduší zkrátila o osm a půl měsíce. Navzdory výraznému snížení emisí v posledních letech se kvalita života stovek tisíc lidí denně snižuje a přirozené životní prostředí je ohroženo. Význam směrnice pro kvalitu ovzduší pravděpodobně nelze přeceňovat:shromažďuje soubor norem, které byly dříve rozptýleny, a jde jistě o celkově lepší přístup.
<P>
Především bych ráda poděkovala Radě za to, se setkala s Parlamentem k řešení tak významných otázek. Téměř polovina pozměňovacích návrhů přijatých v prvním čtení byla přijata po všech stránkách. Rada nakonec projevila svou podporu některým velmi důležitým pozměňovacím návrhům Parlamentu. Vztahují se k nahrazení některých cílových hodnot pro koncentrace částic závaznými mezními hodnotami, lhůtami pro splnění a postupu, jakým budou naplněny. Norma mezní hodnoty pro částice PM2,5, které jsou nejvíce škodlivé pro životní prostředí, je životně důležitá.
<P>
Potřebujeme proto mimořádně přísnou směrnici. Samotné mezní hodnoty však samy o sobě nestačí. Je rovněž třeba věnovat pozornost technologiím, které zlepšují kvalitu vnějšího ovzduší.
