<CHAPTER ID="015">
Epidemie chřipky (rozprava) 
<SPEAKER ID="059" NAME="Předseda">
Dalším bodem je prohlášení Komise k epidemii chřipky.
<SPEAKER ID="060" NAME="Androulla Vassiliou">
členka Komise. - Pane předsedo, děkuji vám za příležitost promluvit k Parlamentu v posledním týdnu jeho práce o celosvětovém rozšíření viru A(H1N1) . Nejprve bych vás chtěla stručně seznámit s aktuální situací a poté s tím, co dělá EU pro zvládnutí této krize.
<P>
Evropské středisko pro prevenci a kontrolu nemocí (ECDC) ve své poslední zprávě uvádí, že v současné době je v zemích EU a ESVO 94 potvrzených a 20 pravděpodobných případů chřipky A(H1N1). Většina z těchto pacientů byla v postižených oblastech mimo Evropu, avšak nikoli všichni. Bylo zaznamenáno osm případů přenosu z člověka na člověka, přičemž v jednom případě došlo dokonce k přenosu na zdravotnického pracovníka.
<P>
Můžeme však být rádi, že v EU žádný z pacientů infikovaných tímto virem dosud nezemřel. Už přes týden jsme svědky šíření infekce v Mexiku, USA, Kanadě, v členských státech EU a jiných zemích.
<P>
V Mexiku se dopad na veřejný a hospodářský život rozrostl do vážných rozměrů. Vítáme a oceňujeme, že mexické orgány vyvíjejí obrovské úsilí s cílem zastavit šíření viru a pomoci těm, kdo touto infekcí trpí.
<P>
Evropské právní předpisy v oblasti přenosných nemocí stanoví členským státům povinnost podávat o vypuknutí takových infekcí zprávy a podnikat kroky k jejich omezení. Evropské středisko pro prevenci a kontrolu nemocí provozuje sítě pro pozorování, které sledují počet hlášených případů. Máme tedy k dispozici celkem přesný obraz o vývoji situace v celé Evropě a to poskytuje základ pro odpovědné přijímání vhodných a účinných rozhodnutí, jak nejlépe využít naše omezené zdroje.
<P>
Celosvětový obraz infekce byl natolik vážný, že Světová zdravotnická organizace dne 29. dubna rozhodla zvýšit pandemické varování na stupeň 5, přičemž uznala, že alespoň ve dvou regionech došlo k přenosu mezi lidmi. Komise stále pracuje v úzkém kontaktu a spolupráci se Světovou zdravotnickou organizací.
<P>
Můj úřad intenzivně pracuje na provádění činností, k nimž je třeba přistoupit dle plánu připravenosti na pandemii chřipky ve Společenství, a to s cílem řešit problémy, které způsobuje současný rozvoj infekce. Komise spustila svou službu pro činnosti veřejného zdraví dne 24. dubna a od té doby je můj úřad ve stálém provozním režimu.
<P>
Komise svolává od soboty 25. dubna každodenní schůze Sítě EU pro přenosné nemoci a Výboru pro ochranu zdraví EU. Na těchto schůzích se posuzuje epidemiologická situace, diskutuje a rozhoduje se o opatřeních a o odpovídajících právních předpisech.
<P>
Na základě vědeckých doporučení Evropského střediska pro prevenci a kontrolu nemocí a v koordinaci se Světovou zdravotnickou organizací byla projednána opatření k informování veřejnosti o způsobech, jak předcházet infekci a činit informovaná rozhodnutí o cestách, aby bylo zajištěno soudržné poselství napříč všemi členskými státy. Rozhodli jsme, že bude rozšířeno sledování sezónní chřipky, které by mělo jinak skončit ve 20. týdnu, a to s cílem identifikovat infekce tímto novým chřipkovým virem.
<P>
Komise přijala dne 30. dubna na základě právních předpisů EU v oblasti přenosných nemocí právně závaznou definici případů a toto rozhodnutí bylo v Úředním věstníku zveřejněno dne 1. května.
<P>
Jelikož je reakce na tuto hrozbu v oblasti veřejného zdraví založena na lékařských protiopatřeních, jako jsou antivirotika a vakcíny, setkala jsem se ve středu dne 29. dubna s evropskými výrobci, abych se nechala informovat o tom, které výrobky se vyvíjejí, a o časových lhůtách pro nové vakcíny a abych zjistila, zda by mohla dodávku těchto prostředků urychlit intervence EU. Společně se členskými státy se zabýváme tím, jak optimalizovat využití stávajících zásob antivirotik, a to za využití koordinačního mechanismu Výboru pro ochranu zdraví EU.
<P>
Mohu taktéž informovat Parlament, že se na základě žádosti, kterou jsem zaslala českému předsednictví, sešla dne 30. dubna Rada ve složení pro zdravotnictví a přijala soubor silných závěrů, v nichž se znovu uvádí, že tato nová hrozba chřipky vyžaduje koordinovanou reakci.
<P>
Rada připomněla právní závazek členských států koordinovat navzájem sledování případů a reakci na zdravotní rizika a shodla se, že omezení cest do postižených oblastí není odůvodněným opatřením v oblasti veřejného zdraví. Rada se však také shodla, že je zásadní dobrá informovanost veřejnosti a že by osoby, které cestují, měly mít možnost činit informovaná rozhodnutí.
<P>
Komise nyní projednává plán činností k urychlenému provedení bodů obsažených v závěrech Rady ze dne 30. dubna. Mezi tyto činnosti bude patřit vývoj vakcín, vakcinační strategie, pokyny pro optimální využití zásob vakcín a antivirotik, ochranná a preventivní opatření a komunikace s veřejností a její informování.
<P>
Je jasné, že máme všichni prospěch z integrované evropské ekonomiky a společnosti. Tento prospěch však také přináší zodpovědnost. To znamená, že musíme společně pracovat na tom, abychom přijímali pouze taková opatření, která jsou odůvodněna průkaznými skutečnostmi. To je zcela zásadní, pokud chceme zabránit tomu, aby se zdravotní krize stala rovněž krizí hospodářskou. Nesmíme se však zaměřit pouze na negativní aspekty těchto událostí; to by byla chyba. Díky přípravám, které provedla Komise před několika lety v důsledku ptačí chřipky, má EU k dispozici systémy ke kolektivní a účinné reakci na tuto hrozbu.
<P>
Vím, že v poslední době, jak se blíží evropské volby, tento Parlament diskutuje o tom, co Evropa skutečně znamená pro občany. V těchto obtížných dnech, myslím, vidíme některé věci jasněji. Evropa znamená solidaritu v čelení této hrozbě. Znamená spolupráci, sdílení informací, odborných zkušeností a kapacit, abychom mohli jednat společně na základě nejlepších dostupných znalostí. Evropa znamená inovace, neboť výzkum financovaný z evropských zdrojů pomáhá začít s výrobou vakcíny co nejdříve. Znamená schopnost reagovat bezprostředně a účinně na společnou krizi. Tuto schopnost získávají prostřednictvím evropských orgánů všechny členské státy. To vše přináší Evropa občanům.
<P>
Takže ano, situace je vážná, avšak jsme na řešení hrozby připraveni lépe než kdykoli předtím. A jelikož jsem minulý týden viděla odhodlání evropských ministrů zdravotnictví - bylo jich tam všech 27 -, věřím, že v nadcházejících týdnech budeme schopni reagovat.
<SPEAKER ID="062" NAME="Antonios Trakatellis">
jménem skupiny PPE-DE. - (EL) Pane předsedající, paní komisařko, nejprve vám chci poděkovat za komplexní informace, které jste nám poskytla, a vítám opatření, která jste přijala. Chtěl bych vás upozornit na tři základní okruhy, které jste také zmínila a které považuji za nezbytné, abychom mohli reagovat na eventuální pandemii.
<P>
Prvním jsou plány, které máme zpracovány a které již projednala Rada, Evropská komise a Parlament v souvislosti s ptačí chřipkou. Máme tudíž plány, které jsou přesto, že vědečtí specialisté kritizovali některá opomenutí, docela dobré. Chtěl bych se vás tedy zeptat, zda byly tyto plány doplněny, zda je členské státy přijaly a zda jsou připraveny k použití, jelikož je v tomto případě nejslabší článek velmi důležitý, a konečně, pokud jde o koordinaci, kterou jste zmínila, mám radost, že v celé této záležitosti s chřipkou hodláte postupovat společně s Evropským střediskem pro prevenci a kontrolu nemocí.
<P>
Druhý okruh, který chci zmínit, je otázka antivirotických látek. Členským státům byla stanovena povinnost mít k dispozici odpovídající kvótu. Antivirotika se používají také k léčbě, avšak slouží samozřejmě k prevenci a v tomto bodě je třeba vypracovat pokyny, neboť nemohou být používány nahodile; musí se používat řádně.
<P>
Třetím okruhem, který bych chtěl uvést, je to, že by bylo užitečné, pokud by se nám podařilo najít vakcínu proti nové chřipce. Tato vakcína bude velmi důležitá a domnívám se, že by ji s využitím technologií, které jsou dnes k dispozici, mohly společnosti připravit do tří nebo čtyř měsíců. Byl bych tedy rád, kdybyste v tomto směru vynaložila úsilí s cílem zajistit, abychom měli k dispozici novou vakcínu, která bude společně s vakcínou proti sezónní chřipce, jejíž období jste na základě veškerých známých vědeckých důvodů správně rozšířila, v boji s touto chřipkou, představovat tu nejlepší hráz proti vypuknutí eventuální pandemie chřipky.
<SPEAKER ID="063" NAME="Jules Maaten">
jménem skupiny ALDE. - (NL) Pane předsedající, zdálo by se, že pandemie chřipky není tak hrozná, jak se očekávalo. Opět máme štěstí, stejně jako jsme je měli s onemocněním SARS - avšak zásluha osob s rozhodovací pravomocí to není, pane předsedající. Když vešlo během víkendu ve známost ohrožení chřipkou, dohodli se, že se ve čtvrtek sejdou k naléhavým jednáním - to považuji za zarážející předefinování slova "naléhavý". Následně skoro o ničem nerozhodli. Co se stane, pokud dojde ke skutečné krizi?
<P>
Co se stane v případě "velké události", o níž je Světová zdravotnická organizace přesvědčena, že přijde a že si může vyžádat klidně osm až deset milionů životů? Ministři se setkali, aby si vyměnili informace, a byly vyhotoveny plány. Avšak jaká byla kvalita těchto plánů a výměny informací? Jaká opatření byla přijata, a jsou skutečně koordinovaná? Jsou Komisi předávány všechny nezbytné informace? Pochybuji. Vezměme si příklad antivirotik - kdo je má, a kdo je nemá? A jsou nyní ministři konečně ochotni vytvořit evropskou rezervu pro naléhavé případy?
<P>
Třebaže nejsem přesvědčen, že návrh Francie na zákaz všech letů do Mexika byl správný, rozhodnutí Rady, že by si měl každý rozmyslet, zda tak učiní, je samozřejmě bláznivé. Jaký má smysl, že tak jedna země učiní a druhá ne, když máme otevřené hranice? Státy by toto rozhodnutí měly přijmout společně. Jediným řešením situace je svěřit oprávnění přijmout tento druh naléhavých opatření Komisi. Vy bystě měla být, paní komisařko, rozhodnutím Rady oprávněna přijmout do 24 hodin v této oblasti nouzová opatření, jako je karanténa, dezinfekční opatření na letištích a omezení cestování.
<P>
Nekritizuji tedy Komisi. Vy, paní komisařko, a vaši úředníci jste jednali správně. Kde však byla Rada? Podívejme se na příslovečnou zaprášenou mexickou náves a uvidíme, jak se tam na venkovském nádražíčku vyhřívá na slunci Rada EU. Běžíme k ní a křičíme: "chřipka, chřipka", Rada pomalu zvedne sombrero a se slovy "mañana mañana" se pohrouží zpět do své siesty. S takovou Radou je těžko něčeho dosáhnout.
<SPEAKER ID="064" NAME="Bart Staes">
jménem skupiny Verts/ALE. - (NL) Pane předsedající, dámy a pánové, chtěl bych se připojit k těm, kdo Vám již poděkovali, paní komisařko, za komplexní informace, které jste nám poskytla. Souhlasím však s pány Trakatellisem a Maatenem. Absolvovali jsme v tomto Parlamentu rozsáhlou rozpravu v červnu 2006. Přijali jsme usnesení, na němž jsme tehdy intenzivně pracovali v parlamentním Výboru pro životní prostředí, veřejné zdraví a bezpečnost potravin. Díval jsem se teď znova na toto usnesení a musím říci, že se stejně jako pan Trakatellis obávám, že současný přístup obsahuje velmi mnoho mezer a slabin.
<P>
Tehdy jsme důrazně doporučovali, aby byla zajištěna výměna informací a konstruktivní spolupráce mezi členskými státy, přičemž Komisi měla náležet koordinační úloha a mělo se postupovat v konstruktivní spolupráci s Evropským střediskem pro prevenci a kontrolu nemocí. Každý, kdo se dnes podívá dobře kolem sebe - a pan Maaten na tento bod upozornil velmi důrazně - uvidí, že je zde mnoho mezer a že vše postupuje neuvěřitelně pomalu.
<P>
Pokud jde o zásoby antivirotik, řekla jste nám před několika dny sama, že zásoby stačí k pokrytí 16 % populace, přitom jsme říkali, že je třeba, aby zásoby pokrývaly 30 % populace. Máme zde velké nedostatky, a to ani nemluvím o výměně informací, pokud jde o povahu viru. Výměna informací je naprosto nezbytná, neboť vakcíny lze vyvíjet pouze tehdy, je-li povaha viru známa.
<P>
Vědci, které jsem kontaktoval v uplynulých dnech, mi řekli, že žádné informace nemají a že se jich nemohou dopídit. Informace o povaze viru jsou chráněny, jsou udržovány v tajnosti. Máme různé výzkumné ústavy, ale nemůžeme provádět to, co potřebujeme. S tím se něco musí udělat. Toto nelze tolerovat; riziko je skutečně příliš vysoké.
<SPEAKER ID="065" NAME="Urszula Krupa">
jménem skupiny IND/DEM. - (PL) Pane předsedající, pokud jde o riziko způsobené virem chřipky, chtěla bych citovat některé názory uživatelů internetu, které se objevily jako reakce na paniku v médiích, jíž poskytly dodatečný impuls komentáře ze strany Světové zdravotnické organizace. Uvádí se, že důvodem mediální hysterie je touha zbavit se zásob vakcín a neúčinného přípravku Tamiflu, který zabírá místo ve farmaceutických skladištích, a pokus odvrátit pozornost od světové krize.
<P>
Tyto reakce ze strany společnosti svědčí o nedůvěře k orgánům veřejné správy, avšak mohou také způsobit, že lidé v budoucnu podcení skutečné riziko pandemie. Myslím, že by bylo moudřejší šířit informace o nebezpečí eventuální pandemie chřipky nebo jiné nemoci teprve poté, co se provede poněkud delší pozorování případů onemocnění a bedlivý průzkum viru a jeho síly. Tím by se předešlo šíření neúplných informací a paniky a například také vybíjení prasat, k němuž dochází.
<SPEAKER ID="066" NAME="Irena Belohorská" AFFILIATION="NI">
- (SK) Paní komisařko, také já se chci přidat k těm, kteří děkují za vaši aktivní a okamžitou reakci v tomto případě. Vzhledem ke globalizaci a k intenzivní migraci turistů, cestujících a obyvatelstva dnes není na světě místo, kde by se dalo předpokládat, že se onemocnění neobjeví. Vidíme to už na případech, které se objevily v místech od Mexika vzdálených tak, jako je Nový Zéland, Austrálie, evropské země a Afrika.
<P>
Třebaže se ve zdravotnictví uplatňuje subsidiarita, právě infekční onemocnění žádné hranice nemají a nutí nás ke společným akcím. Nelze je totiž řešit výlučně v rámci vnitrostátních možností. Zde je místo pro solidaritu. Slovenská republika je, snad i v důsledku předchozí hrozby ptačí chřipky, dostatečně připravená také na eventuální rozšíření chřipkové infekce na větší epidemii. Ve státních rezervách máme 700 000 kusů Tamiflu pro 5 milionů obyvatel a musím říci, že snad i v důsledku předchozí hrozby ptačí chřipky se obyvatelstvo určitě také dobře připravilo.
<P>
V případě epidemie má velký význam informovanost obyvatelstva, neboť lze říci, že tam, kde není informace, platí vlastně dezinformace. Vidíme to v některých afrických zemích, kde například v Egyptě právě tato hrozba chřipkové epidemie, o níž se předpokládá, že se rozšířila z prasat, vede k vybití 300 000-400 000 kusů prasat. Měli bychom však také v tomto případě projevit svou solidaritu také jiným směrem, a sice směrem k cestovním kancelářím, které měly zájezdy do oblastí, kam se vlastně nyní necestuje na dovolenou, nýbrž pouze ve skutečně nutných případech. A protože máme shromáždění Eurolat, měli bychom se zamyslet také nad podporou Mexika, kde se předpokládá, že právě v důsledku tohoto onemocnění dojde ke snížení HDP až o 4-5 % oproti současnému stavu.
<SPEAKER ID="067" NAME="Cristina Gutiérrez-Cortines" AFFILIATION="PPE-DE">
(ES) Pane předsedající, chtěla bych říci, že musíme našim občanům vyslat realistické poselství, jak se o to pokusila paní komisařka.
<P>
Věda je na tuto hrozbu připravena mnohem lépe, než byla před čtyřmi roky; je to vidět z nízkého počtu smrtelných případů. Ví se mnohem více o případech u ptáků a lidí a o historii přenosů této prasečí chřipky. Ví se mnohem více o možných řešeních, a já se tudíž domnívám, že bychom měli důvěřovat výzkumu, podporovat jej a požadovat mnohem více výzkumu v oblasti vakcín, jak také uvedl pan Trakatellis.
<P>
Víme také, že je společnost připravena mnohem lépe, než byla před nedávnem, a to díky bohatým zkušenostem a organizačnímu úsilí, které vynaložily všechny země, zejména pak země evropské, a to s cílem zabránit dalšímu šíření infekce, zajistit zásoby léků a poskytnout občanům komplexní služby.
<P>
Obávám se však, že tito občané nemusí obdržet dostatek informací. Podíváme-li se do tisku, zjistíme, že 90 % - nebo dokonce ještě více - materiálu, který je zveřejňován, se zaměřuje na klesající míru infekce, avšak velmi málo se píše o léčebných postupech nebo o tom, jak by se občané měli chovat.
<P>
Domnívám se, že je potřeba mnohem více informací. Také se domnívám, že je nutno s ohledem na naše občany vyvinout větší politické úsilí. Abych uvedla příklad, jsem šokována, že se k rozpravě nedostavil ani jeden člen Skupiny sociálních demokratů v Evropském parlamentu, že jsou jejich sedadla prázdná a nikdo nepožádal o slovo, aby tuto situaci omluvil, když přeci tato věc přesahuje zájmy jednotlivých stran a týká se všech vlád.
<P>
Také chci zdůraznit, že můžeme podat pomocnou ruku třetím zemím, jak již uvedla má předřečnice. Musíme podpořit všechny země, které nemají podmínky, základnu či kapacitu k poskytnutí pomoci všem svým občanům.
<P>
Evropa založená na solidaritě a Evropa založená na komunikaci proto musí přistoupit k činům.
<SPEAKER ID="068" NAME="Françoise Grossetête" AFFILIATION="PPE-DE">
(FR) Pane předsedající, ráda bych se obrátila na paní komisařku a sdělila své obavy. Zdá se, že se v Mexiku, v Evropě i jinde postup viru stabilizoval, a právě dnes jsem v rádiu slyšela komentáře v tom smyslu, že jsme možná zašli příliš daleko a že naši spoluobčané byli vystaveni zbytečným obavám.
<P>
Nuže, paní komisařko, nemám obavy z toho, co se děje nyní, ale z toho, co se bude dít v říjnu, až se bude blížit zima. Je dobře známo, že viry nemají rády vysoké teploty. Nebezpečí tedy není na pořadu dne teď, ale bude v zimě - v říjnu a v listopadu.
<P>
Rádi bychom tedy věděli, paní komisařko, co děláte specificky pro to, aby bylo zajištěno, že budeme plně připraveni čelit tomuto viru, který se může do té doby rozvinout či zmutovat. Uvádí se, že se musí vyrobit vakcíny, avšak je jisté, že tyto vakcíny, které budou vyvinuty, se budou hodit k použití ve všech případech?
<P>
To vše jsou otázky, které mě v současné době zaměstnávají. Obávám se příští zimy. Je tudíž nezbytné zajistit komunikaci; spoluobčanům se musí vysvětlit, že ať se děje cokoli, nepřichází v úvahu polevit v ostražitosti a je nutno zachovat bdělost. Bylo by možné, paní komisařko, abyste zajistila distribuci malého průvodce, který by pomohl našim spoluobčanům osvojit si správné návyky?
<SPEAKER ID="069" NAME="Paul Rübig" AFFILIATION="PPE-DE">
(DE) Pane předsedající, paní komisařko, zajímalo by mě, zda jsou k dispozici statistiky ohledně obličejových masek. Kolik masek je v Evropě k dispozici a jaké množství by bylo možné vyrobit v případě, že by takováto nemoc propukla? Totéž platí samosebou o otázce dostupných léků. Existuje přehled, jaké množství léčiva je v současné době v Evropě skladováno a kolik by bylo možné vyrobit v případě propuknutí nemoci? Myslíte, že by bylo možné poskytovat informace lékařům ve všech 23 jazycích Evropské unie, aby tak byly sdělovány rychle a účinně?
<SPEAKER ID="070" NAME="Adamos Adamou" AFFILIATION="GUE/NGL">
(EL) Pane předsedající, paní komisařko, nejprve bych vám chtěl poděkovat za váš ucelený a podrobný projev. Věnoval jsem se v Evropském parlamentu jako zpravodaj otázce příprav 27 členských států na epidemii ptačí chřipky. V té době jsme společně s úřadem pana komisaře zjistili, že některé země zaostávají za jinými, a to zejména pokud jde o zásoby antivirotik. Chtěl bych se vás zeptat, zda to dnes již neplatí, což by znamenalo, že tyto členské státy jsou připraveny lépe.
<P>
Chtěl bych vás také požádat, abyste udělala něco s neseriózním tiskem a pověrami, které obíhají po celé Evropské unii a způsobují paniku mezi občany. Domnívám se, že to také spadá do odpovědnosti členských států a že by snad měl váš úřad vydat v tomto směru doporučení.
<SPEAKER ID="071" NAME="Horst Schnellhardt" AFFILIATION="PPE-DE">
(DE) Pane předsedající, paní komisařko, děkuji vám, že tu jste a že jste se sem dostavila tak rychle. Srovnáme-li tuto situaci s případem ptačí chřipky, pak jsem - dokonce i coby netrpělivý poslanec Evropského parlamentu - velmi spokojen s tím, jak Evropská unie, Světová zdravotnická organizace a také samotné členské státy reagují.
<P>
Někteří poslanci řekli, že není dostatečná informovanost. Domnívám se, že v Německu jsem obdržel dostatečné informace o tom, jak bych se měl chovat. Nechci také vždy ze všeho vinit Evropu. Za poskytování těchto informací zodpovídají členské státy. Měli bychom využít také této příležitosti, abychom jim připomněli, že musí dostát své povinnosti zajistit informovanost. Také jsem při mnoha příležitostech slyšel, že ještě stále přetrvávají některé nedostatky, a to zejména pokud jde o zásoby vakcín. Zajímalo by mě, zda tomu tak skutečně je, zda členské státy skutečně nechtějí sdílet vakcíny a zda je skladují pouze za účelem použití na svém území, či zda se dohodly na sdílení vakcín. Potom bychom byli ve stejné fázi, jako je nyní Komise. Chtěl bych poděkovat za tuto rychlou a vynikající práci. Blahopřeji!
<SPEAKER ID="072" NAME="Předsedající">
- Tím končí doba na postup "catch-the-eye".
<P>
Než dám slovo paní komisařce, chtěl bych jí i já poděkovat za úvodní vystoupení. Chtěl bych jí také předem poděkovat za veškeré informace o tomto nesmírně důležitém a aktuálním tématu, které nám zakrátko sdělí. Ukazuje se tak, že jak Evropská unie, tak členské státy reagují na vzniklou situaci velmi pozitivně a způsobem co nejbližším občanům.
<SPEAKER ID="073" NAME="Androulla Vassiliou">
členka Komise - Pane předsedající, děkuji poslancům za jejich příspěvky. Je pro mě velmi důležité, že mohu vyslechnout vaše názory na tuto velmi významnou problematiku.
<P>
Nejprve bych vás chtěla ujistit, že veškeré struktury, které jsme ustavili s cílem čelit jakékoli zdravotní hrozbě podobného rozměru, fungují správně a že používáme všechny nástroje, které máme k dispozici.
<P>
Jak jsem již řekla ve svém úvodním vystoupení, ode dne 25. dubna 2009 jsme v každodenném úzkém styku se všemi členskými státy a tyto státy nás ujišťují, že pokyny, které jim dáváme, jsou prováděny a že fungují. Pod vlivem zkušeností ze stávající krize své struktury a nástroje však neustále aktualizujeme, což ovšem dává smysl, neboť nedostatky jakékoli struktury se projeví jedině ve skutečné krizi.
<P>
Mnozí řečníci zmínili otázku antivirotik a zda je dost zásob. Jak víte, můj předchůdce o problematice skladování zásob na úrovni EU diskutoval s ministry zdravotnictví, avšak tito ministři bohužel nechtěli, aby v této oblasti Evropa převzala koordinaci. O tomtéž problému jsme diskutovali loni za francouzského předsednictví v Angers a ministři zdravotnictví opět trvali na tom, že má mít každý členský stát možnost svobodně se sám za sebe rozhodnout, kolik zásob chce. Víme, že je mezi členskými státy v oblasti zásob mnoho rozdílů, a zajímáme se o to.
<P>
Ve světle závěrů, na kterých se dohodli ministři zdravotnictví dne 30. dubna 2009, jsme přesto rozhodli, že Komise bude pracovat v úzké součinnosti s členskými státy a že pokud bude některý členský stát potřebovat pomoc, pak v duchu solidarity vyzveme k poskytnutí této pomoci a budeme se snažit koordinovat potřeby členských států.
<P>
Pokud jde o novou vakcínu, jak jsem již řekla, setkala jsem se se zástupci průmyslové sféry a podrobně jsme diskutovali o potřebě antivirotik a nové vakcíny. Doufáme, že ke dni 11. květnu 2009 budeme mít výchozí kmen, který předáme průmyslu a ten započne s výrobou nové vakcíny. Nemohu říci, kdy bude nová vakcína hotová, neboť to bude záležet na účinnosti kmene, avšak odhadujeme, že to zabere něco mezi osmi až dvanácti týdny.
<P>
Pokud jde o otázku paní Grossetêteové, zcela s ní souhlasím, že musíme být nadále bdělí, abychom byli schopni čelit problémům, které mohou nastat - samozřejmě po konci léta-, a doufám, že díky vytvoření nové vakcíny budeme schopni naplnit potřeby našich občanů.
<P>
Chci však zopakovat, že třebaže je situace vážná, neměli bychom propadat panice. Souhlasím s panem Adamouem, že by se měl v této situaci každý chovat co nejrozumněji a nejrealističtěji - panikaření nepomůže nikomu.
<SPEAKER ID="074" NAME="Předsedající">
Rozprava je ukončena.
