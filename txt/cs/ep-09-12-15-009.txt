<CHAPTER ID="009">
Vysvětlení hlasování
<P>
Ústní vysvětlení hlasování
<SPEAKER ID="082" NAME="Aldo Patriciello" AFFILIATION="PPE">
(IT) Pane předsedající, dámy a pánové, vítám vynikající práci, kterou odvedl pan zpravodaj a všichni poslanci, kteří se zasadili o vytvoření tohoto nového nástroje, který umožní přidělování mikroúvěrů malým a středně velkým podnikům a lidem, kteří v posledních letech přišli o zaměstnání.
<P>
Vzhledem k tomu, že v samotné EU zanikly 3 miliony pracovních míst a banky mají potíže s prodlužováním úvěrů, poskytne tento nástroj všem, kdo chtějí zahájit nějaké nové podnikání, jednodušší přístup k nezbytným prostředkům.
<P>
Jsem si jist, že tato nová iniciativa napomůže vytváření nových pracovních míst, obzvláště pokud současně zavedeme některá nová opatření, jako je financování odborného výcviku, která pomohou mladým lidem s realizací jejich investičních projektů.
<P>
Tento nástroj musí být, pane předsedající, přijat co nejrychleji, aby došlo k oživení malých a středně velkých podniků, které jsou životně důležitou součástí evropského hospodářství.
<SPEAKER ID="083" NAME="Dimitar Stoyanov" AFFILIATION="NI">
(BG) Děkuji vám, pane předsedající, hlasoval jsem pro zprávu o finančních opatřeních. Domnívám se, že tento nástroj přichází právě v této době velice chod a že pokud bude náležitým způsobem použit, jak tomu bylo v mé zemi, v Bulharsku, bude mít velmi příznivý dopad. Pro malé podnikatele, kteří mají jen velmi málo příležitostí bez vyhlídky na získání úvěru od bank, jsou v tuto chvíli krajně nepříznivé podmínky.
<P>
Všechny banky zastávají politiku, která je v zásadě neslučitelná s obecným určením bankovních institucí. Mívám dojem, že banky si záměrně vymýšlejí stále další a další podmínky a nemají k tomu žádný jiný důvod než snahu vyhnout se přidělování úvěrů. Bez úvěrů však obchod nemůže fungovat.
<P>
A když je jim úvěr přidělen, jsou tyto společnosti povinny poskytnout záruku v rozmezí 100-150 %, což vede snadno k jejich úpadku. Z tohoto důvodu se domnívám, že Evropská unie a Parlament podnikly v tomto případě na základě této zprávy velmi potřebné opatření, které skutečně přispěje k rozvoji evropského a bulharského hospodářství.
<SPEAKER ID="084" NAME="Diane Dodds" AFFILIATION="NI">
Pane předsedající, chci zde jasně říci, že pomáhat malým podnikům je sice, domnívám se, velice dobrá myšlenka, která by se měla realizovat, měla by se však realizovat na vnitrostátní vládní úrovni. Mám ohledně tohoto návrhu velké obavy, které se týkají odpovědného rozhodování o čerpání peněz, které budou půjčovány, a v souvislosti s tím i jejich návratnosti.
<P>
Vybídla bych vnitrostátní vlády, aby vynaložily veškeré úsilí na pomoc malým podnikům, které jsou páteří našeho hospodářství. EU může pomoci tím, že sníží regulaci a zpřístupní finanční prostředky na vnitrostátní úrovni.
<SPEAKER ID="085" NAME="Syed Kamall" AFFILIATION="ECR">
Pane předsedající, byli jsme pro tento návrh. Domnívám se, že je velmi důležité, abychom podnikatelům v celé EU a v členských státech pomohli vytvářet bohatství a pracovní místa a zbavovat lidi chudoby. Cením si také toho, že jsme tyto peníze nezařadili mezi nové výdaje, nýbrž snažili se je najít v rámci stávajícího rozpočtu a použít tak, abychom jejich prostřednictvím zajistili ještě větší výdaje ze soukromého sektoru.
<P>
Musím nicméně poukázat na to, že musíme být velice obezřetní, když používáme státní finance a peníze daňových poplatníků. Ve svém volebním obvodu vím o několika organizacích poskytujících mikrofinancování, jako je vynikající Croydon Caribbean Credit Union, která pomáhá znevýhodněným komunitám vymanit se z chudoby. Tyto organizace však byly vytlačeny organizacemi zřízenými místní vládou a jinými státními organizacemi poskytujícími mikrofinancování. Je důležité, abychom ve snaze zajistit větší dostupnost mikrofinancování nevytlačili vynikající soukromé poskytovatele, kterých je v této oblasti již celá řada.
<SPEAKER ID="086" NAME="Alfredo Pallone" AFFILIATION="PPE">
(IT) Pane předsedající, dámy a pánové, myslím, že o otázce mikroúvěrů se zde všichni shodneme, měli bychom se však bavit také o finančních prostředcích. Domnívám se, že je naší povinností tyto finanční prostředky navýšit.
<P>
Musíme dát pozor také na to, abychom mikroúvěry nerozšířili i na další zúčastněné strany z řad malých a středně velkých podniků, protože mikroúvěry vznikly kvůli tomu, aby pomohly sociálním partnerům, kteří měli v podnikání menší štěstí. Zároveň s tím je však třeba prodiskutovat také otázku kulturního významu: v mnoha zemích, a to zejména v zemích, ve kterých je to po mém soudu nejvíce potřeba, chybí správný kulturně orientovaný přístup, který je k čerpání těchto peněz nezbytný. Jsem pevně přesvědčen, že nejdříve by tyto nástroje měly přijmout příslušné vlády.
<P>
Evropa má dvě rychlosti: rychlost zemí, ve kterých se tento přístup již uplatňuje, jako je Francie a Německo, a pak jsou zde další země, ve kterých je k této otázce naopak potřebný kulturně orientovaný přístup. Jsem zkrátka přesvědčen, že tím skutečným problémem, tím, oč se v Evropě doopravdy jedná, není pouze otázka zabezpečení financování, které by bylo samo o sobě cílem; musíme se snažit o vytvoření podmínek, které umožní i pracovníkům, kterým se nejméně daří, aby si sami pro sebe zařídili zaměstnání.
<P>
Písemná vysvětlení hlasování
<SPEAKER ID="089" NAME="Luís Paulo Alves  " LANGUAGE="PT">
Hlasoval jsem pro vytvoření tohoto nástroje mikrofinancování na podporu zaměstnanosti, protože jeho cílem je poskytování příležitostí nezaměstnaným a podpora podnikání. Tento nástroj, zaměřený na lidi, kteří chtějí začít budovat nebo rozvíjet svůj mikropodnik (s méně než 10 zaměstnanci a s obratem pod 2 miliony EUR), otevře mnoha nezaměstnaným nové obzory. Za daného stavu hospodářství by bývalo bylo přínosné, kdyby se tento důležitý program podařilo spustit již dříve, protože problémy se získáním úvěrů mají lidé už delší dobu.
<P>
Jelikož je tento nástroj určen veřejným a soukromým organizacím, které na vnitrostátní, regionální a lokální úrovni členských států EU poskytují jednotlivcům a mikropodnikům mikroúvěry, musí být pečlivě monitorován příslušnými orgány, aby úvěry přicházely skutečně na místa, kde je jich nejvíce zapotřebí, a abychom nebyli opět svědky situací, k nimž docházelo během poslední finanční krize.
<SPEAKER ID="090" NAME="Andrew Henry William Brons  " AFFILIATION="NI">
písemně. - Jsem pro státní mikrofinancování jednotlivců, které jim pomůže, aby si zakládali malé podniky. Jsem nicméně proti tomu, aby tuto funkci zastávala Evropská unie. Při hlasování jsem ale i přesto podpořil některé pozměňovací návrhy, protože bylo od začátku dost pravděpodobné, že toto usnesení bude přijato, a chtěl jsem je co možná nejvíc vylepšit. "Sloučené" hlasování, k němuž došlo v případě několika pozměňovacích návrhů, mi nedovolilo hlasovat o některých pozměňovacích návrzích zvlášť.
<SPEAKER ID="091" NAME="David Casa  " AFFILIATION="PPE">
písemně. - Jedním z nejhorších důsledků celosvětové hospodářské krize je skutečnost, že banky neposkytují dostatek úvěrů, což jednotlivcům i velkým společnostem brání v jejich hospodářských aktivitách. Návrh předkládaný Evropskou komisí stanoví vytvoření nástroje mikrofinancování, který má pomoci zmírnit důsledky postoje bank a dalších finančních institucí v situaci, kdy se zdráhají nabízet financování. Z tohoto důvodu jsem se rozhodl zpravodaje v této věci podpořit a hlasovat ve prospěch zprávy.
<SPEAKER ID="092" NAME="Nikolaos Chuntis  " LANGUAGE="EL">
Hlasoval jsem proti zprávě, protože proti nezaměstnanosti, jejíž míra se v Evropské unii neustále zvyšuje, nelze bojovat prostřednictvím programu mikrofinancování. Potřebujeme integrované programy, na které budou v rámci zvláštní rozpočtové položky vyčleněny odpovídající finanční prostředky, programy, které se zaměří na boj proti nezaměstnanosti mládeže, jež je nesmírně vysoká zejména v Řecku, kde nepracuje každý čtvrtý mladý člověk ve věku do 25 let.
<P>
Obecně řečeno potřebujeme politiky, které budou žádat navýšení rozpočtu Společenství a které skoncují s neoliberálním rámcem paktu o stabilitě a nízkými schodky. Domnívám se také, že financování v rámci tohoto mechanismu by mělo být čistě dobrovolné a nikdo by neměl být nijak nucen k tomu, aby tohoto mechanismu využíval pod pohrůžkou zrušení či zkrácení dávek sociálního zabezpečení. Pozměňovací návrhy, které jsme za tím účelem já a moji kolegové poslanci z Konfederace Evropské sjednocené levice a Severské zelené levice předložili, však byly bohužel zamítnuty.
<SPEAKER ID="093" NAME="Diogo Feio  " LANGUAGE="PT">
Evropa prochází hlubokou hospodářskou a finanční krizí, která již způsobila vážné sociální problémy a růst nezaměstnanosti ve všech členských státech, a je proto důležité, aby Evropská unie vytvořila účinné mechanismy pro zvládání krize a podporu nejhůře postižených, mj. nezaměstnaných a podniků, které se ocitly v těžkostech.
<P>
Z tohoto důvodu vítám vytvoření nástroje mikrofinancování na podporu zaměstnanosti a se zaměřením na podnikatelskou sféru, kde by měl každému poskytovat příležitost, aby zahájil své vlastní podnikání. Evropského mikrofinancování bude možno využít v případech, ve kterých je získání bankovního úvěru buď zcela vyloučeno, nebo ztíženo, a to formou podpory růstu mikropodniků, k níž přistupuje také možnost zaučování, individuálního poradenství a úrokové podpory z Evropského sociálního fondu.
<P>
Je třeba také upozornit, že tento nástroj by měl sloužit pouze jedinému účelu, jímž je podpora podnikání jako způsobu vytváření nových pracovních míst formou pomoci při realizaci vážných podnikatelských plánů, a nemělo by se ho používat jako sociální podpory ani ke zvyšování spotřeby.
<SPEAKER ID="094" NAME="José Manuel Fernandes  " LANGUAGE="PT">
V situaci současné hospodářské krize a vzrůstající nezaměstnanosti je důležité podporovat rozvoj samostatně výdělečné činnosti a stejně tak i vznikání a rozvíjení mikropodniků. Mikroúvěry pomohou k dosažení tohoto cíle. Oceňuji proto návrh Komise i práci Parlamentu týkající se tohoto tématu. Je to způsob, jak stimulovat podnikání a zvýšit úroveň zaměstnanosti a sociálního začlenění. Nástroj mikrofinancování doplňuje některé další programy na podporu zaměstnanosti a sociálního začlenění. Domnívám se proto, že je důležité, aby tento nástroj nebyl financován na úkor stávajících programů nebo je ohrožoval.
<P>
Svou podporu tomuto nástroji jsem vyjádřil již při hlasování v Rozpočtovém výboru v rámci rozpočtového procesu 2010, při němž byly vytvořeny dvě nové rozpočtové položky, jedna pro provozní náklady s celkovou částkou 37,5 milionů EUR a druhá na správní výdaje s celkovou částkou 0,25 milionů EUR. Věřím, že program bude již brzy uveden do chodu a že schvalování žádostí bude probíhat rychle a nebude váznout na zbytečné byrokracii.
<SPEAKER ID="095" NAME="Ilda Figueiredo" AFFILIATION="GUE/NGL">
písemně. - (PT) Musíme vyjádřit svou lítost nad tím, že většina poslanců v tomto parlamentu udělala zase jednou "tichou dohodu" a schválila návrh, který odčerpává peníze z programu Progress, pokud jde o sociální sféru, která spadá do jeho působnosti, již beztak podfinancovaného. Bez ohledu na to, co si kdo myslí o cílech nového nástroje evropského mikrofinancování, je nepřijatelné, aby tento nástroj byl financován krácením finančních prostředků uvolněných na stávající programy, v tomto případě na program Progress, program Společenství v oblasti zaměstnanosti, sociálního začlenění a rovnoprávnosti.
<P>
Ve znění schváleném Výborem pro zaměstnanost a sociální věci byla jednoznačně odmítnuta myšlenka financování tohoto nástroje z prostředků programu Progress a byl předložen návrh na vytvoření nové rozpočtové položky, na kterou budou vyčleněny zvláštní prostředky: jinak řečeno "nové" peníze. Pozměňovací návrhy, které předložila naše politická skupina, se nesly v témže duchu, ale byly dnes zamítnuty.
<P>
Jelikož sociální podmínky v některých členských státech jsou odstrašující, je nepřijatelné, aby finanční prostředky z oblasti zaměstnanosti a sociálního začlenění byly odváděny do jiných oblastí, které byly mezitím definovány jako prioritní, byť by to měla být oblast mikrofinancování.
<SPEAKER ID="096" NAME="Bruno Gollnisch  " AFFILIATION="NI">
písemně. - (FR) Díky zprávě pana Göncze o mikroúvěrech a sporech kolem financování tohoto projektu jsem pochopil, o čem je celý ten slavný program Progress, který si levice tak neústupně hájí, aby z něho neodešel ani jediný cent na financování mikropodniků a individuálních iniciativ. Protože jakému účelu program Progress, definovaný jako program Společenství pro zaměstnanost a sociální solidaritu, v tuto chvíli doopravdy slouží? Vytváření všemožných dokumentů a financování studií a zpráv. Cílovou skupinou programu Progress totiž v tuto chvíli nejsou ani nezaměstnaní ani sociálně vyloučení, nýbrž tvůrci politických rozhodnutí a veřejného mínění.
<P>
Někteří lidé odmítají vzít z těch chatrných 700 milionů EUR rozdělených na sedm let 100 milionů EUR na mikroúvěry. Bude z toho o něco méně peněz pro ty, kdo z tohoto systému profitují a o něco více peněz pro Evropany, a při zachování stálého rozpočtu: proti tomu lze stěží něco namítat! Je na čase, abychom přestali sledovat chudobu a potíže našich spoluobčanů a začali místo toho podnikat konkrétní kroky. Mám však jednu výhradu: mikroúvěry potřebujeme jen proto, že "banksteři", kteří jsou velmi pohotoví, když jde o státní podporu, nedělají to, co se od nich očekává: aby do hospodářství hrnuli peníze.
<SPEAKER ID="097" NAME="Françoise Grossetête  " AFFILIATION="PPE">
písemně. - (FR) Hlasovala jsem pro Gönczovu zprávu o evropském nástroji mikrofinancování. Mikrofinancování se týká mikroúvěrů (půjček pod 25 000 EUR) a mikropodniků (podniků, které zaměstnávají méně než 10 osob).
<P>
V době současné hospodářské krize a s ohledem na značný propad v počtu poskytnutých půjček má pro Evropskou unii zcela zásadní význam, aby došlo k vytvoření nástroje zaměřeného na nejzranitelnější skupiny obyvatel, jako jsou nezaměstnaní, mladí lidé a malé podniky.
<P>
Když je ve hře hospodářství nebo pracovní místa, má klíčový význam stimulace růstu pomocí velkých investic. Finanční prostředky vyčleněné pro tento nástroj budou navýšeny na 100 milionů EUR, přičemž tyto peníze budou vzaty z rozpočtu programu Progress (program Společenství pro zaměstnanost a sociální solidaritu), a nástroj samotný vstoupí v účinnost 1. ledna 2010 (na dobu čtyř let). Rada musí vzít tuto zprávu na vědomí, aby bylo možné dosáhnout v nadcházejících dnech dohody.
<SPEAKER ID="098" NAME="Sylvie Guillaume  " LANGUAGE="FR">
Hlasovala jsem pro zprávu mého kolegy, pana Göncze, protože je důležité, jak se domnívám, zejména v situaci krize zaměstnanosti a krize sociální, podpořit mikrofinancování tím, že bude pro tento účel vytvořena zvláštní rozpočtová položka. Jedná se o zvláštní nástroj určený k boji proti vyloučení z poskytování bankovních úvěrů a proti chudobě. Na rozdíl od toho, co žádá Evropská komise, jsme proti myšlence převedení finančních prostředků vyčleněných na program Progress na potřeby evropského nástroje mikrofinancování, protože by tím byl hospodářským činitelům vyslán negativní signál. Program Progress, jehož cílem jsou nejzranitelnější skupiny, musíme zachovat, a je společnou odpovědností členských států a Evropské unie, aby byl za daných okolnostech účinným způsobem prováděn.
<SPEAKER ID="099" NAME="Lívia Járóka  " AFFILIATION="PPE">
písemně. - (HU) Jsem nesmírně potěšena tím, že převážná většina Evropského parlamentu dnes schválila zprávu o evropském nástroji mikrofinancování pro zaměstnanost a začleňování. Plánovaný mikroúvěrový systém může významným způsobem přispět k vytváření sociální soudržnosti a nových pracovních míst, nemluvě o tom, že je i velkou pomocí, pokud jde o zmírňování škodlivých důsledků finanční a hospodářské krize. V době celosvětové recese je velmi důležité poskytovat občanům, kteří byli vytlačeni z trhu práce a tradičního úvěrového trhu, nové příležitosti a otevírat cestu stálé a dlouhodobé samostatně výdělečné činnosti. Zcela zásadní význam má dále i to, že zde existuje jednoduchý finanční nástroj pro obyvatele znevýhodněných regionů, kteří mají v úmyslu zahájit vlastní podnikání, a pro nejzranitelnější skupiny obyvatel, kterým tento nástroj i přes vysoká rizika, nízké zálohy a riziko neplnění závazků pomůže se zahájením a rozvojem jejich podnikání. V Evropě je naprostá většina zaměstnanců zaměstnaná v mikropodnicích nebo v malých či středně velkých podnicích.
<P>
Z tohoto důvodu, aby tyto společnosti neztrácely, nýbrž naopak zvyšovaly svůj zaměstnavatelský potenciál, je jim třeba poskytnout vhodnou podporu, která se v některých případech pohybuje v tak nízkých částkách, že jim takové prostředky není tradiční bankovní sektor schopen poskytnout. Během dnešního hlasování vyslal Evropský parlament jasný signál, že postup spolurozhodování by měl být dokončen co nejdříve, aby bylo možné nástroj mikrofinancování používat již od roku 2010.
<SPEAKER ID="998" NAME="Eija-Riitta Korhola  " LANGUAGE="FI">
Pane předsedající, hlasovala jsem pro zprávu o nástrojích mikrofinancování.
<P>
Je toho stále ještě hodně, co bychom mohli udělat, abychom mladé lidi v Evropě povzbudili k podnikání. Finanční a hospodářská krize s sebou přinesla krizi zaměstnanosti a sociální krizi a podle odhadů přibude příští rok v Evropě dalších 10 milionů nezaměstnaných lidí. Nastala-li někdy vhodná doba k tomu, abychom začali neprodleně jednat, je to právě nyní.
<P>
Vzhledem k současné úvěrové nouzi, která ještě zhoršuje stávající situaci, má iniciativa obsažená v této zprávě, která přichází s myšlenkou poskytovat mikroúvěry nezaměstnaným nebo lidem ohroženým nezaměstnaností, kteří mají potíže získat na realizaci svých obchodních záměrů komerční půjčky, moji velkou podporu. Musíme nicméně investovat například i do pracovních seminářů pořádaných pro mladé lidi či podnikatelských líhní a stejně tak i do podnikatelského vzdělávání.
<P>
Komplexní přístup k investicím do zvyšování procenta zaměstnanosti a podnikání je nezbytnou podmínkou prosperující Evropy.
<SPEAKER ID="997" NAME="Patrick Le Hyaric  " AFFILIATION="GUE/NGL">
písemně. - (FR) Jsem pro financování sociálních dávek na pomoc pracovníkům, kteří přišli o svou práci. Nemělo by to nicméně znamenat, že podniky jsou tím zbaveny svých sociálních a místních povinností. Není věcí veřejných orgánů, aby napravovaly toto nepřijatelné neplnění vlastních povinností. Z tohoto důvodu se zdržím hlasování.
<SPEAKER ID="100" NAME="Jörg Leichtfried  " AFFILIATION="S&amp;D">
písemně. - (DE) Hlasuji pro zprávu o zřízení nového nástroje mikrofinancování, který pomůže lidem, jejichž pracovní místa jsou ohrožená, založit či rozvíjet mikropodniky. Mikropodniky jsou definovány jako společnosti s méně než deseti zaměstnanci a obratem pod 2 miliony EUR. Této finanční příležitosti bude možno využít nejprve po dobu čtyř let počínaje 1. lednem 2010.
<P>
Pomůže to lidem, kteří přišli o svou práci v důsledku krize nebo kteří mají potíže se získáním úvěru pro svou společnost, aby absolvovali odborný výcvik, zachovali stávající pracovní místa a v některých případech dokonce vytvořili nová. Pomůže to oživit hospodářství a přispěje k překonání krize.
<SPEAKER ID="101" NAME="Jean-Luc Mélenchon  " AFFILIATION="GUE/NGL">
písemně. - (FR) Budeme hlasovat proti návrhu rozhodnutí o zřízení evropského nástroje mikrofinancování pro zaměstnanost a začleňování. Ve chvíli, kdy evropští občané přicházejí v důsledku krize kapitalismu a naprostého nedostatku solidarity ze strany těch, kteří nepřestávají vydělávat na jejich úkor, ve velkých počtech o svá zaměstnání, je na čase, aby Evropská unie změnila svůj liberální přístup k řešení problémů, s nimiž se potýká.
<P>
Vzhledem k tomu, jak nenasytná je ziskuchtivost, kterou vytváří liberální dogmatismus Evropské unie, potřebujeme politiku, která ochrání evropské pracující, vlastní tvůrce bohatství, o které jsou ve jménu zisku neustále připravováni. Opět zde máme Evropu velkých zisků a skrovných almužen závislých na něčí libovůli. Svědčí o tom přísliby obnosů chatrné výše, nejasné podmínky jejich přidělování a individualistická logika, na níž se tento nástroj zakládá. Pro Evropu, jak ji lidé potřebují, viděnou z hlediska obecného zájmu a sociální rovnosti, to nemá žádný význam.
<SPEAKER ID="102" NAME="Nuno Melo  " LANGUAGE="PT">
V době krize, kdy úvěrů je nedostatek a možnost jejich získání obtížná, má nástroj tohoto druhu zcela zásadní význam, protože pomůže s poskytováním mikroúvěrů malým podnikům a lidem, kteří přišli o svou práci a chtějí zahájit vlastní podnikání. Bez podpůrného nástroje tohoto druhu je dosažení takových cílů obtížné. Banky navíc v situaci současné krize nejsou příliš citlivé na potřebu úvěrů začínajících podniků, což většině z nich znemožňuje, aby se odrazily od země. V EU lze očekávat zánik několika dalších milionů pracovních míst a vzhledem k této vyhlídce je důležité, abychom vytvářeli pobídky, jež budou přístupné lidem, kteří přišli o zaměstnání a snaží si nyní sami zařídit nový život, a předcházeli tímto způsobem sociálním krizím a snižovali výdaje členských států na opatření sociální podpory.
<SPEAKER ID="103" NAME="Andreas Mölzer  " AFFILIATION="NI">
písemně. - (DE) Finanční a hospodářská krize způsobená v první řadě britskými a americkými spekulanty je nyní příčinou rostoucí nezaměstnanosti v Evropě, která je důsledkem hospodářského poklesu. Velmi tvrdě dopadla měnící se situace hlavně na mladé lidi, kterým již předtím hrozilo vážné riziko nezaměstnanosti. Je proto velmi důležité, abychom jim dali příležitost k nastoupení či znovunastoupení profesní dráhy a otevřeli jim, alespoň některým z nich, cestu k založení vlastních společností. Věřím, že tento nový evropský nástroj mikrofinancování pro zaměstnanost a začleňování - Progress - jim v tomto ohledu poskytne významnou podporu.
<P>
Tento nový nástroj nám rovněž umožňuje reagovat na přetrvávající stagnaci v poskytování úvěrů. Vedle úrokové podpory získají lidé, kteří se rozhodnout založit vlastní mikropodniky, také podporu formou zaučování, odborného výcviku, individuálního poradenství a budování kapacit. Podporuji iniciativu výboru usilující o navýšení finančních prostředků pro nástroj mikrofinancování oproti návrhu Komise o 50 % na 150 milionů EUR. Vzhledem k ohromným sumám peněz, které byly vynaloženy na záchranu bank, je důležité, abychom byli velkorysí k lidem, na které tato situace dolehla nejtíživěji. Ze všech těchto důvodů jsem hlasoval pro tuto zprávu.
<SPEAKER ID="996" NAME="Wojciech Michał Olejniczak" AFFILIATION="S&amp;D">
písemně. - (PL) Dne 10. listopadu 2009 uveřejnila Evropská komise návrh rozhodnutí Evropského parlamentu a Rady, kterým se zřizuje evropský nástroj mikrofinancování. Souvisí s dokumentem Komise, který vyšel pod názvem Realizace evropského plánu obnovy, a s prioritami Rady, mezi něž patří: zachování zaměstnanosti, vytváření pracovních míst a podpora mobility, zvyšování kvalifikací a jejich přizpůsobování potřebám trhu práce a zlepšování dostupnosti zaměstnání.
<P>
Nástroj mikrofinancování má zajistit nezaměstnaným a skupinám obchodníků, kteří se ocitli v obtížné situaci, snadnější přístup k finančním službám. Týká se lidí z určitých sociálních skupin, kteří nemají úvěruschopnost požadovanou v komerčních bankách, ale chtějí zahájit podnikání. Obzvláště velký význam má zavedení tohoto typu podpůrného nástroje, čerpajícího z prostředků EU, v situaci obecně nižší hladiny úvěrů a poklesu hodnoty již poskytnutých půjček.
<P>
Situace v úvěrovém sektoru ukazuje, že finanční a hospodářská krize se mění v krizi zaměstnanosti a krizi sociální. Zpráva Výboru pro zaměstnanost a sociální věci obsahuje významné změny návrhu Komise, mj. i nesouhlas s převodem nezbytných prostředků z programu Progress na potřeby evropského nástroje mikrofinancování. Zpravodaj navrhuje vytvořit pro tento nástroj zvláštní rozpočtovou položku a navrhuje také navýšení rozpočtu tohoto nástroje na další čtyři roky o 50 milionů EUR. Vzhledem k výše zmíněným aspektům tuto zprávu podporuji.
<SPEAKER ID="104" NAME="Evelyn Regner  " LANGUAGE="DE">
Hlasovala jsem pro usnesení o zavedení nástroje mikrofinancování, protože pro mne je prioritou, aby toto usnesení bylo přijato co nejrychleji. Znevýhodněné skupiny společnosti budou mít díky tomuto nástroji příležitost získat půjčky a vzít své záležitosti do vlastních rukou. Vyzývám nicméně Radu, aby nebrala prostředky z programu Progress. Je důležité, aby tomuto programu zůstaly prostředky zachovány v plné výši. Zejména v době stávající krize nesmí být peníze EU přerozdělovány na úkor nejslabších členů společnosti.
<SPEAKER ID="995" NAME="Daciana Octavia Sârbu  " AFFILIATION="S&amp;D">
písemně. - Těší mne, že Evropský parlament dnes schválil režim, který umožní zajistit, že menší podniky budou moci využívat dodatečných půjček. Během příštích čtyř let bude na regionální a vnitrostátní úrovni díky tomuto rozhodnutí uvolněno 100 milionů EUR. Je to cenné opatření, které přišlo ve vhodnou chvíli a které poskytne mnoha lidem, na něž doléhají nepříznivé důsledky celosvětové recese, nové příležitosti. Opatření, která byla dnes oznámena, podpoří ty, kdo si chtějí založit nový podnik, a přinášejí zároveň i možnost odborného výcviku, čímž se zvýší rozsah schopností, jichž mohou občané využít při budování svých podniků, které mají pro evropské hospodářství zásadní význam. V politice a legislativě Evropské unie se, jak patrno, prosazuje stále víc a víc ohled na malé a středně velké podniky. Toto nové směřování vítám a vítám pak zejména i to, že Evropský parlament v této hospodářsky obtížné době přispěl k podpoře rozvoje malých podniků.
<SPEAKER ID="994" NAME="Czesław Adam Siekierski  " AFFILIATION="PPE">
písemně. - (PL) Program Progress byl spuštěn s tím, aby přispíval k uskutečňování cílů Evropské unie v oblastech zaměstnanosti, sociálních věcí a rovných příležitostí, které jsou součástí sociálního programu. Rozpočtové prostředky, které byly v rámci tohoto programu uvolněny, by měly stimulovat proces transformace a modernizace v pěti oblastech - v oblasti zaměstnanosti, sociální integrace a sociální ochrany, pracovních podmínek, boje proti diskriminaci a rovných příležitostí pro muže a ženy.
<P>
Finanční a hospodářská krize se v současné době mění v krizi zaměstnanosti a krizi sociální. Nezaměstnaní a lidé ze sociálních skupin, které jsou v nepříznivé situaci, potřebují aktivní podporu a radu, neboť jedině tak si mohou začít samostatně vydělávat. Program Progress se zaměřuje na nejohroženější skupiny a domnívám se, že členské státy a Evropská unie jsou s ohledem na to odpovědné za jeho účinné provádění. Unie by také měla vynaložit veškeré úsilí, aby ve prospěch osob začínajících se samostatně výdělečnou činností a budujících nové mikropodniky zvýšila rozsah přímé finanční podpory formou monitorování, odborného výcviku - včetně výcviku praktického - a rozvoje kvalifikací.
<P>
Program Progress by měl sloužit rozvoji mikropodniků a sociální ekonomiky. V současné hospodářské a finanční situaci, která se vyznačuje nižší nabídkou půjček, rozšiřuje program Progress rozsah přímé finanční pomoci pro začínající obchodníky. Tíha odpovědnosti za politiku zaměstnanosti a sociální politiku leží především na členských státech, Evropská unie by však měla být iniciátorem těchto změn. Je třeba vytvořit reálné podmínky zaměstnanosti pro všechny a zvýšit kvalitu a produktivitu práce.
<SPEAKER ID="105" NAME="Bart Staes  " AFFILIATION="Verts/ALE">
písemně. - (NL) Mikrofinancování je zajímavým nástrojem, který v krizových obdobích nabízí finanční podporu lidem, kteří jsou nezaměstnaní nebo jim hrozí, že přijdou o své zaměstnání, a podnikům v oblasti sociální ekonomiky. Hlasoval jsem proti této zprávě, protože není jisté, že na financování tohoto nástroje budou použity nové peníze. Je možné, že budou použity prostředky ze stávajícího programu Progress, programu, který byl spuštěn v roce 2007 a který zahrnuje opatření týkající se snižování chudoby, boje proti diskriminaci, začleňování, rovnosti mužů a žen a zaměstnanosti. Brát peníze z programů, které bojují proti chudobě, s tím, že budou použity na boj proti chudobě, není dobrá strategie.
<P>
Proti samostatnému rozpočtu je zejména Rada. Členské státy zjevně nemají dostatek politické odvahy. Aby bylo možné zahájit jeho používání na začátku roku 2010, má být z rozpočtu EU uvolněno 25 milionů EUR. Ohledně toho, jak bude jeho financování probíhat v následujících třech letech (2011-2013), neexistuje mezi Parlamentem a Radou žádná dohoda. Evropa potřebuje trvalou strategii, a nikoliv jednorázovou injekci, jakou představuje tato iniciativa. Nástroj mikrofinancování postrádá soudržnost a jakoukoliv dlouhodobou vizi. Mikroúvěry lze navíc již nyní přidělovat v rámci Evropského sociálního fondu a dále také v rámci Evropského fondu pro přizpůsobení se globalizaci. K této zprávě proto říkám důrazně: ne.
<SPEAKER ID="993" NAME="Derek Vaughan  " AFFILIATION="S&amp;D">
písemně.- Je to skvělá iniciativa, protože lidem, kteří přišli o práci nebo jim hrozí, že by o ni mohli přijít, zajistí snadnější získávání úvěrů na zahájení jejich vlastního podnikání. Lidem, kteří potřebují půjčku, aby si mohli založit nebo dále rozvíjet malou firmu a kterým se nepodařilo získat úvěr na běžném trhu, může evropský nástroj mikrofinancování Progress poskytnout až 25 000 EUR.
<P>
Těší mne, že Evropský parlament dokázal zajistit, aby tyto peníze nebyly čerpány z prostředků programu Progress, který je koncipován jako pomoc zranitelným skupinám obyvatel, nýbrž aby na něj byly v prvním roce použity peníze z rozpočtu na rok 2010. Fond disponující prostředky ve výši 100 milionů EUR, které budou dostupné od začátku roku 2010, je přesně tou formou pomoci, jakou v době finanční krize, kdy banky stále ještě nejsou ochotné poskytovat úvěry, malé podniky potřebují. Pomůže to podnikům v celém Walesu a jsem zklamán, že kolegové ze strany UKIP nebyli schopni tuto pokrokovou iniciativu podpořit.
