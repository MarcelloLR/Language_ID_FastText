<CHAPTER ID="005">
Režim pro dovoz produktů rybolovu a akvakultury do EU z hlediska budoucí reformy společné rybářské politiky (SRP) (rozprava)
<SPEAKER ID="116" NAME="Předsedající">
Dalším bodem je zpráva poslance Alaina Cadeca, přednesená jménem Výboru pro rybolov, o režimu pro dovoz produktů rybolovu a akvakultury do EU z hlediska budoucí reformy společné rybářské politiky (SRP).
<SPEAKER ID="117" NAME="Alain Cadec" LANGUAGE="FR">
Pane předsedající, komisaři, dámy a pánové, jednou ze základních myšlenek této zprávy je zásadní propojení společné obchodní politiky a společné rybářské politiky.
<P>
S ohledem na tuto skutečnost můžeme jenom uvítat, že komisařka pro námořní záležitosti a rybolov, paní Damanakiová, se kterou jsme v pravidelném kontaktu, a komisař pro obchod, pan De Gucht, se sešli v lavicích Komise. Jaká čest, dva komisaři přítomní jednání o jedné zprávě! Musím říct, že toto dvojnásobné zastoupení Komise je překvapivé a lichotivé, a navíc i poněkud neobvyklé.
<P>
Vraťme se ale k samotné zprávě. Dovoz produktů rybolovu a akvakultury ze třetích zemí představuje více než 60 % spotřeby v Evropské unii. Tato znepokojivá míra závislosti EU na dovozu je výsledkem dvou faktorů: za prvé došlo k poklesu produkce EU a za druhé se trh EU stále více otevírá dovozu v důsledku obchodní politiky praktikované Komisí během posledního desetiletí.
<P>
Tento vývoj znepříjemňuje život rybářům v EU, pro které je paradoxně stále těžší prodávat své úlovky za lukrativní ceny i přesto, že poptávka u většiny druhů převyšuje nabídku. Evropští rybáři přijímají různá ekologická, sociální a hygienická omezení, která jsou na ně uvalena, ale velmi nelibě nesou skutečnost, že tato omezení se neuplatňují stejným způsobem i na obrovské množství produktů dovážených ze třetích zemí.
<P>
V sázce je zde prostě a jednoduše přežití ekonomicky životaschopného evropského odvětví rybolovu coby poskytovatele pracovních příležitostí v rámci celého odvětví a dodavatele bezpečných a kvalitních potravin, který přispívá k zachování kulturní identity našich pobřežních regionů.
<P>
Dámy a pánové, o přežití evropského rybolovu nelze diskutovat. Naše požadavky jsou v podstatě následující: Za prvé zachování významné celní ochrany produktů rybolovu a akvakultury ze strany Evropské unie tak, aby výhody udělené určitým třetím zemím, zejména těm rozvojovým, měly stále význam a aby mechanismy Světové obchodní organizace stále účinně zajišťovaly dodávky pro náš zpracovatelský průmysl. Tyto výrobky musíme ochránit před minovým polem cel pomocí švýcarského vzorce a požadovat, aby se k nim přistupovalo jako k citlivým produktům.
<P>
Za druhé obchodní výhody udělené určitým třetím zemím musí být přinejmenším závislé na jejich dodržování přísných ekologických, sociálních a hygienických norem.
<P>
Za třetí požadujeme, aby zodpovědnost za vedení jednání o obchodu s produkty rybolovu a akvakultury přešla z kompetence komisaře pro obchod pod komisařku pro námořní záležitosti a rybolov. To umožní lépe zohlednit specifické vlastnosti těchto produktů. Myslím, že teď je ideální doba k revizi základních bodů této zásadní debaty. Nacházíme se vskutku na prahu důležité reformy společné rybářské politiky (SRP).
<P>
Dále musíme poznamenat, že jednací kolo z Dohá v rámci Světové obchodní organizace dospělo do mrtvého bodu, což nám dává příležitost přehodnotit některé špatně načasované ústupky, ke kterým se chystala Komise jménem Evropské unie přistoupit. Navíc z podnětu zde přítomného komisaře De Guchta Evropská komise právě otevřela období veřejných konzultací s cílem vytvořit nové pokyny pro společnou obchodní politiku v rámci strategie Evropa 2020. Evropský parlament má od nynějška spolurozhodovací pravomoc ve vztahu k obchodní i rybářské politice a má v úmyslu zajistit, aby byl jeho hlas vyslyšen a jeho názor v těchto otázkách respektován.
<P>
Podle mého názoru by prvním takovým projevem mělo být to, že Komise i Rada skutečně vezmou v potaz doporučení obsažená v této zprávě. V každém případě budeme v nadcházejících měsících velmi pozorní a já osobně hodlám pokračovat v práci na této problematice.
<SPEAKER ID="118" NAME="Maria Damanaki">
členka Komise. - Pane předsedající, nejdříve bych chtěla poděkovat panu Cadecovi a výborům Evropského parlamentu, které tuto zprávu z vlastního podnětu sponzorovaly. Vyjádřil jste politování, že zelená kniha o reformě společné rybářské politiky nevěnovala dostatek pozornosti otázkám, jež jste zde zmínil. Mým cílem dnes je vás ujistit, že Komise se zavázala k práci s plným respektováním všech politik, které by mohly mít dopad na reformu společné rybářské politiky. Jak jsem již prohlásila dříve, cílem reformy je zvrátit trend negativní spirály, na které se nyní nacházíme. Máme odvětví rybolovu, které není ekologicky udržitelné a které nemá ani dobré hospodářské výsledky. Potřebujeme silné rybářské oblasti, které zajistí udržitelné využívání zdrojů a zároveň umožní našim rybářům, jejich rodinám a zainteresovaným komunitám slušné živobytí.
<P>
Potřebujeme rybářské oblasti, které jsou připravené čelit současným i budoucím výzvám trhu, a to jak národního, tak mezinárodního. Vyslechla jsem vaše obavy z nekalé soutěže ze strany třetích zemí a neexistence rovných podmínek, pokud jde o sociální podmínky, požadavky na ekologii a udržitelnost a zákony na ochranu zdraví. Dovolte mi říci, že stejné obavy zazněly od členských států, jež se účastnily posledního jednání Rady pro zemědělství a rybolov. Na tyto otázky potřebujeme odpověď.
<P>
Zatímco měníme pravidla evropského rybolovu v souvislosti s naší reformou společné rybářské politiky (SRP), jedním z největších problémů, které nás čekají, bude právě zajištění rovných podmínek pro všechny výrobky uvedené na trh Evropské unie. V tomto ohledu bychom například měli všichni společně pracovat na úplném a účinném provádění naší legislativy proti nelegálnímu, neregulovanému a nehlášenému rybolovu.
<P>
Chtěla bych také říci, že zůstáváme odhodláni i nadále podporovat dodržování všech mezinárodních zásad a nástrojů dobré správy námořních záležitostí a rybolovu našimi partnery, stejně jako zodpovědné chování v oblasti ochrany životního prostředí a sociálních podmínek.
<P>
Velmi podporuji Vaši výzvu k větší promyšlenosti našich politik. Potřebujeme pracovat společně a s globální a integrovanou vizí. Jak již zde bylo zmíněno, dvě třetiny ryb spotřebovaných v Evropě pochází z dovozu, aby byla zajištěna stálá dodávka surovin pro náš zpracovatelský průmysl a spravedlivé ceny pro spotřebitele. Jednu třetinu trhu Evropské unie však stále zásobuje evropský rybářský sektor, který představuje pracovní příležitosti a také součást sociální struktury v mnoha regionech Evropy. Zatímco se nacházíme uprostřed zásadní reformy naší společné rybářské politiky, obchodní politika EU by měla i nadále brát v úvahu komplexní povahu evropského rybářského sektoru a jeho ekonomickou a sociální realitu. Těším se na úzkou spolupráci se svým kolegou, panem De Guchtem, při zajištění potřebného času na nutné úpravy s přihlédnutím k tempu probíhající reformy společné rybářské politiky.
<P>
S odkazem na jednání Světové obchodní organizace věnujeme pečlivou pozornost probíhajícím diskusím o dotacích. Jsme toho názoru, že bychom měli být vždy schopni podporovat ekologické a na inovace zaměřené iniciativy našich členských států. Co se týče revize tržní politiky, souhlasím s návrhem zprávy, že nová tržní politika společné rybářské politiky by měla přehodnotit nástroje současné organizace společného trhu. Revize by měla usilovat o posílení výrobních organizací v jejich schopnosti lepšího propojení nabídky s poptávkou z hlediska kvality a množství. Bude také podporovat zásobování trhu a jeho stabilitu a přezkoumá ustanovení marketingových norem a informování spotřebitelů.
<P>
To nás přivádí k označování výrobků. Spotřebitelé chtějí mít více informací o mořských produktech, které kupují. Chtějí vědět, kde byla ryba ulovena a kde pěstována, a také zda produkty respektují životní prostředí a zda rybolov probíhal udržitelným způsobem. Komise je připravena pracovat na legislativních iniciativách, které spotřebitelům potřebné informace poskytnou.
<P>
Na závěr ještě poznámka k akvakultuře. Komise je plně odhodlána dosáhnout cílů vytyčených strategií pro udržitelný rozvoj akvakultury, jak jsme již projednávali ve zprávě Evropského parlamentu. Sdílím rovněž názor, že rozvoj akvakultury v Evropské unii může vést ke snížení závislosti na dovozu a lepší reakci na neustále rostoucí spotřebitelskou poptávku.
<P>
Ještě než skončím, chtěla bych zdůraznit, že dnešní rozprava bude důležitým příspěvkem k reformě společné rybářské politiky, avšak zároveň vyšle i důležitý politický signál - pozitivní signál - mužům a ženám v evropském rybářském odvětví, kteří jsou připraveni na tvrdší disciplínu, ale také očekávají poselství naděje pro svou budoucnost.
<SPEAKER ID="119" NAME="Karel De Gucht">
člen Komise. - Pane předsedající, Komise vítá rozhodnutí Evropského parlamentu připravit zprávu z vlastního podnětu o režimu pro dovoz produktů rybolovu a akvakultury. Debata zahájená Evropským parlamentem poskytuje dobrý základ, abychom začali uvažovat o tom, jak přistupovat k obchodním jednáním v souvislosti s reformovanou společnou rybářskou politikou.
<P>
Chtěl bych vyzvat poslance Evropského parlamentu, aby vzali v úvahu následující postřehy k otázkám vzneseným v návrhu zprávy Evropského parlamentu.
<P>
Komise si je vědoma zvláštní povahy odvětví rybolovu a jeho důležitosti, zejména pro pobřežní komunity. Tento citlivý přístup je brán v úvahu při provádění společné obchodní politiky.
<P>
Rád bych zdůraznil, že obchodní politika EU musí sladit rozdílné zájmy různých částí rybářského odvětví, kterých se tato politika týká, včetně producentů, zpracovatelů a spotřebitelů. Komise si při provádění své obchodní politiky pro produkty rybolovu a akvakultury klade za cíl dosažení vyvážených výsledků mimo jiné mezi politikou odpovídající nabídky, situací a zájmy evropských producentů a požadavky spotřebitelů, přičemž bere v úvahu také potenciální cíle rozvojové politiky.
<P>
Všichni uznáváme, že Evropská unie je silně závislá na dovážených produktech rybolovu a akvakultury, aby byla schopná uspokojit poptávku trhu tvořeného nejen spotřebiteli, ale také zpracovatelským průmyslem. Vzhledem k současným trendům a potenciálnímu nárůstu závislosti je současná reforma společné rybářské politiky pro Evropskou unii vhodnou příležitostí k posílení hospodářské výkonnosti tohoto odvětví a jeho schopnosti konkurovat na globální úrovni.
<P>
Vzhledem k současným globálním trendům v mezinárodním obchodě, jak na multilaterální, tak na bilaterální/regionální úrovni, bychom neměli ignorovat pravděpodobnost, že širší globalizace bude v budoucnu pokračovat. V rámci jednání o režimu volného obchodu Komise brala, bere a měla by brát v úvahu komplexní povahu evropského odvětví rybolovu během jednání o přístupu na trh a zajistit rovnováhu mezi rozdílnými zájmy, kterých se týká obchodní politika, jak jsem před chvílí zmínil. V souvislosti s těmito globálními trendy v mezinárodním obchodě bude Komise usilovat o zajištění dostatečného času k provedení potřebných úprav s přihlédnutím k tempu probíhající reformy společné rybářské politiky.
<P>
Dovolte mi, abych stručně zmínil jeden z hlavních návrhů uvedených ve zprávě, který se týká možnosti vyjmutí rybích produktů z jednání o přístupu na trh s nezemědělskými produkty (NAMA) v rámci rozvojové agendy z Dohá (DDA). Budu k vám ohledně tohoto bodu velmi upřímný. V této fázi jednání, kromě toho, že je velmi obtížné vydělit rybí produkty z jednání o přístupu na trh s nezemědělskými produkty, by další přístupy jako vytvoření specializované vyjednávací skupiny mohly vyústit v obrovský tlak na Evropskou unii na další liberalizaci našeho trhu.
<P>
Komise bere na vědomí výzvu k převedení zodpovědnosti za jednání o produktech rybolovu a akvakultury z kompetence komisaře pro obchod na komisařku pro námořní záležitosti a rybolov, která je obsažena v návrhu zprávy. Podle zásady kolegiality, kterou se řídí práce Komise, jsou všichni její členové společně zodpovědní za přijatá rozhodnutí a opatření. To také znamená, že komisař a generální ředitelství pro obchod, kteří odpovídají za jednání o produktech rybolovu a akvakultury, nejednají sami, nýbrž úzce spolupracují s komisařkou a generálním ředitelstvím pro námořní záležitosti a rybolov, kteří jsou přímo zapojeni do všech fází jednání.
<P>
Komise chce ujistit Evropský parlament, že v průběhu obchodních jednání bere v úvahu specifické potřeby odvětví rybolovu. Komise skutečně v rámci jednání brání zájmy evropského odvětví a jak je to jen možné, zohledňuje jeho citlivost, i když je vystavena silnému tlaku ze strany našich obchodních partnerů.
<P>
Při ochraně zájmů odvětví rybolovu v EU v průběhu obchodních jednání se Komise také snaží o odstranění jakýchkoli překážek pro obchod na straně našich obchodních partnerů, které by mohly ohrozit exportní potenciál průmyslu EU, s cílem zajistit rovné podmínky v rámci bilaterálního i multilaterálního obchodu s produkty rybolovu.
<P>
Nakonec zpráva vyjadřuje znepokojení zainteresovaných stran, pokud jde o zajištění rovných podmínek pro výrobky z Evropské unie a z dovozu ze třetích zemí. Evropská unie je pevně odhodlána prosazovat jak pracovní, tak ekologické normy v rámci obchodních jednání s třetími zeměmi současně s otevíráním trhu - například v rámci kapitoly o udržitelném rozvoji obsažené v našich obchodních dohodách nebo na řadě mezinárodních fór, která se těmito otázkami zabývají, jako jsou Organizace spojených národů (OSN), Organizace pro výživu a zemědělství (FAO) a regionální organizace pro řízení rybolovu, jichž se Evropská unie aktivně účastní.
<P>
Rád bych svůj příspěvek zakončil poukazem na svou vůli a přístupnost k další diskusi s váženými poslanci Evropského parlamentu o roli Komise v obchodních jednáních, která se týkají produktů rybolovu a akvakultury.
<SPEAKER ID="120" NAME="Yannick Jadot" LANGUAGE="FR">
Pane předsedající, komisaři, myslím, že musíme vzít na vědomí konvergenci výborů tohoto Parlamentu pro rybolov a pro mezinárodní obchod v této věci a v návrzích předložených v souvislosti s ní.
<P>
Jak již bylo řečeno, rybolov je velmi důležitým odvětvím pro územní plánování, zaměstnanost a kulturní identitu v Evropě. Je to také odvětví, které má značně silný dopad na rybolovné zdroje, přičemž v současné době je naprostá většina populace ryb vystavena nadměrnému rybolovu. Lidé si příliš často myslí, že konečným cílem evropské společné rybářské politiky je přizpůsobit odvětví rybolovu globalizovanému obchodu s produkty z ryb, jejichž extrémně krutých důsledků, ať sociálních, hospodářských nebo ekologických, jsme dnes svědky.
<P>
Z tohoto důvodu aktivně prosazujeme daleko silnější začlenění sociálních a ekologických kritérií do obchodních dohod o produktech rybolovu. Podporujeme myšlenku vyjmutí těchto produktů z pravidel pro přístup na trh s nezemědělskými produkty (NAMA), protože ryby nejsou ponožky nebo pračky, a jsou naprosto klíčové pro potravinou bezpečnost a biologickou rozmanitost. Aby však bylo jasno. Jelikož přinášíme tuto myšlenku na mezinárodní jednání, naše evropská politika musí jít příkladem a musíme směřovat k tomu, abychom měli lépe placené rybáře, kteří nedrancují populace ryb, ať už v našich teritoriálních vodách nebo tam, kde si koupíme práva na rybolov.
<SPEAKER ID="121" NAME="Antonello Antinoro" LANGUAGE="IT">
Pane předsedající, komisaři, dámy a pánové, chtěl bych poděkovat panu Cadecovi za jeho vynikající práci, kterou odvedl v tak důležité otázce, jakou je režim pro dovoz produktů rybolovu a akvakultury do Evropské unie.
<P>
Připravil jsem si svůj projev například o potřebě soustředit se na zajištění toho, aby dovážené produkty splňovaly stejné hygienické předpisy a stejné požadavky, nicméně vidím, že o tom už mluvili jiní, takže opakovat to samé by nemělo smysl a jenom bychom tak plýtvali časem. Musím však zmínit zásadní aspekt, který jsem vnímal v projevu komisaře De Guchta a o kterém mluvil předchozí řečník, a sice současnou existenci drobných konfliktů mezi pravomocemi, které tito dva komisaři mají nebo by mít měli.
<P>
Veškeré pokrytectví stranou, jsem přesvědčen, že je důležité to zdůraznit, protože jak už bylo řečeno, odvětví rybolovu hraje zásadní roli, pokud chceme zajistit, aby naši rybáři neustále nesnižovali svoji kapacitu možného úlovku, protože jsme je k tomu donutili v zájmu našich moří. Chceme-li zajistit, aby lidé dále nenahlíželi na naše rybáře jako na takříkajíc evropskou popelku, budeme muset této věci věnovat větší pozornost.
<P>
Komisařka Damanakiová a komisař De Gucht oba vyjádřili svůj záměr se této otázce plně věnovat, avšak já se domnívám, že je důležité mít pouze jeden přístup k věci. Také si myslím, že pohled komisařky pro námořní záležitosti a rybolov se vším, co to následně obnáší v Evropském parlamentu, je zásadní pro zajištění vyřešení problému a toho, že se tato zpráva stane důležitým výhledem do budoucna.
<SPEAKER ID="122" NAME="Luis Manuel Capoulas Santos">
jménem skupiny S&D. - (PT) Pane předsedající, komisaři, dámy a pánové, jak všichni víme, produkty rybolovu a akvakultury tvoří důležitou součást stravy v Evropě, což znamená, že více než 60 % těchto produktů musíme dovážet, abychom uspokojili naše potřeby, jak správně uvedla komisařka Damanakiová. Tento jednoduchý fakt názorně ilustruje důležitost zprávy poslance Cadeca, s nímž jsem jako stínový zpravodaj měl tu čest pracovat při hledání co nejširší shody na ochraně tohoto odvětví, pracovních příležitostí, které poskytuje, a především evropských spotřebitelů.
<P>
Z tohoto důvodu Skupina progresivní aliance socialistů a demokratů v Evropském parlamentu podporuje klíčové předpoklady a hlavní závěry zprávy, zejména s ohledem na obavy a doporučení o potřebě zajistit zdravotní nezávadnost a bezpečnost dovážených produktů rybolovu a akvakultury, stejně jako ekologická kritéria, která musí být vyžadována pro jejich lov, produkci a zpracování.
<P>
Zpráva se správně zabývá i dalšími problémy, které si zaslouží podporu, avšak kvůli nedostatku času je zde nemohu vysvětlovat. Z těchto důvodů bude moje skupina samozřejmě hlasovat pro přijetí zprávy. Navíc bych chtěl panu Cadecovi pogratulovat k vynikající práci, kterou odvedl.
<SPEAKER ID="123" NAME="Pat the Cope Gallagher">
jménem skupiny ALDE. - Pane předsedající, nejprve chci pogratulovat panu Cadecovi za přípravu této zprávy. Pokles cen ryb v minulých letech je přímým důsledkem konkurence způsobené dovozem volně žijících i chovných ryb. Producenti těchto výrobků nepodléhají stejně přísným hygienickým normám a režimům v oblasti ochrany přírody jako producenti evropští. Vstupují na evropský trh s cenou, která je pro evropské producenty nevýdělečná.
<P>
Tento problém je třeba řešit v souvislosti s reformou společné rybářské politiky a já jsem si jistý, že komisařka Damanakiová k tomu tímto způsobem přistoupí. Jak uvedli oba komisaři, dochází tu k obrovské závislosti na dováženém zboží, ale podívám-li se na svou vlastní zemi, která dováží 46 000 tun ročně za 181 milionů EUR, zdá se, že spotřebitelé nemají povědomí o dovážených rybách oproti těm volně žijícím.
<P>
Máme-li tento problém vyřešit, musíme najít náhradu za dovoz, abychom jeho podíl snížili ze současných 66 % na 50 %, řekněme během 10 let, avšak abychom toho dosáhli, musíme zjednodušit byrokracii, která toto odvětví v současnosti svazuje, a zajistit, aby všechna generální ředitelství a skutečně i všechny vládní resorty a jednotlivé členské státy pracovaly společně v nejlepším zájmu tohoto odvětví.
<SPEAKER ID="124" NAME="Isabella Lövin">
jménem skupiny Verts/ALE. - (SV) Pane předsedající, dámy a pánové, vítám zprávu pana Cadeca o dovozu ryb do Evropské unie. Vlastní evropská produkce se snížila alarmujícím tempem - jen od roku 1997 o 26 %. Více než 60 % všech ryb spotřebovaných dnes v Evropě pochází z dovozu. Tak by to ale nemuselo být. Pokud bychom hospodařili s našimi zdroji ryb alespoň podle maximálního udržitelného výnosu, mohly by se úlovky evropských rybářů oproti dnešnímu stavu zdvojnásobit a současně bychom přispěli k vytvoření silné a životaschopné populace ryb.
<P>
S tímto cílem na mysli nyní musíme zajistit, abychom naše problémy s nadměrným rybolovem nepřenesli do dalších zemí. Zpráva poslance Cadeca zmiňuje několik důležitých nástrojů, které může Evropská unie použít. Prvním z nich je nařízení o nelegálním, neregulovaném a nehlášeném rybolovu (NNN). Všechny ryby na trhu EU musí být opatřeny schválenými dokumenty, které uvádějí, kde, kdy a kým byly uloveny. Jedná se o první krok, který ale nejde dostatečně daleko. Ve velké části světa je nelegální rybolov problémem, na jehož řešení nemají chudé země zdroje. V zemích s vysokou mírou korupce není pro vývozce ryb problém opatřit si potřebné dokumenty. Proto na sebe musí EU coby největší světový dovozce ryb vzít odpovědnost tím, že bude poskytovat hmotnou a technickou finanční podporu a zdroje, aby umožnila dodržování pravidel a jejich kontrolu v rozvojových zemích.
<P>
Druhý nástroj již existuje na půdě Organizace spojených národů. Máme dobré mezinárodní dohody, ale je také potřeba je uvádět v praxi. V roce 2006 se EU věnovala mimo jiné otázce prováděcí dohody kodexu chování pro zodpovědný rybolov v rámci Organizace pro výživu a zemědělství OSN. V těchto aktivitách musíme pokračovat.
<SPEAKER ID="125" NAME="Marek Józef Gróbarczyk" LANGUAGE="PL">
Pane předsedající, rád bych srdečně poděkoval panu Cadecovi za takto odvážnou zprávu, která má mimořádný význam pro společnou rybářskou politiku, již v současné době budujeme. Už během práce na zprávě jsme pozorovali mnohé oblasti společné rybářské politiky, které se podle našeho názoru zásadně lišily od názoru Komise, což se bohužel týká i její konečné podoby. Podle mínění rybářů by tato zásadní zpráva měla mít velký vliv na strukturu budoucí společné rybářské politiky, pokud jde o organizaci trhu.
<P>
Paní Damanakiová, na mnoha schůzích jste opakovala, že namísto kritiky při projednávání jednotlivých přenosných kvót bychom měli předložit návrhy na řešení podle budoucí politiky. Jsem přesvědčen, že využití myšlenek obsažených v této zprávě je alternativou ke koncepci, kterou nám vnucuje Komise.
<SPEAKER ID="126" NAME="Diane Dodds" AFFILIATION="NI">
Pane předsedající, komisaři, nejprve chci za tuto zprávu poděkovat jejímu zpravodaji. Dne 24. července 2008 v reakci na hospodářskou krizi, které čelila evropská rybářská flotila, schválila Rada pro zemědělství a rybolov Evropské unie dočasná a zvláštní opatření zaměřená na podporu a restrukturalizaci flotily. Právě když se mnozí rybáři snažili těchto opatření využít, zasáhly je důsledky globální recese. Hodnota norských humrů a langust, které naši rybáři v Severním Irsku prodávají do dalších částí Evropy, prudce klesla. A to ve stejné době, kdy se měkkýši a ryby z dovozu stávaly stále dostupnějšími.
<P>
Evropa potřebuje ryby. Potřebujeme dovoz ryb, ale podle mě ne za každou cenu. Na jednu stranu chtějí mí kolegové zastavit jakékoli dotace pro rybáře. Nastává však rozpor, protože zatímco se snažíme o odstranění dotací, evropská politika umožňuje dovoz neregulovaných produktů rybolovu a akvakultury, který podkopává existenci udržitelného a hospodářsky životaschopného odvětví rybolovu, o které usilujeme.
<P>
Evropa nemůže mít obojí. Je tu nedostatek soudržnosti a právě kvůli zlepšení tohoto stavu podporuji zprávu poslance Cadeca.
<SPEAKER ID="127" NAME="Carmen Fraga Estévez" AFFILIATION="PPE">
(ES) Pane předsedající, zpráva reaguje na frustraci a nedostatečnou ochranu odvětví rybolovu v Evropské unii.
<P>
Komisaři, toto odvětví nežádá protekcionismus, ale vzhledem k předchozí lhostejnosti těch, kteří vedli Generální ředitelství pro obchod, mu nyní jde o to, aby se nepotopilo ještě hlouběji.
<P>
V tomto ohledu zejména podporujeme požadavek vyjádřený ve zprávě poslance Cadeca, aby jednání o kapitole rybolovu byla převedena z kompetence Generálního ředitelství pro obchod na Generální ředitelství pro námořní záležitosti a rybolov, stejně jako je tomu u zemědělství, protože tu také jde o produkty, které jsou obzvlášť citlivé, čehož klasickým příkladem je tuňák.
<P>
Co se týče tuňáka, máme tu skandální příklad upuštění od pravidel původu bez jakýchkoliv podmínek v dohodách s Papuou Novou Guineou a Fidži, což jenom nahrává našim hlavním konkurentům Thajsku a Filipínám.
<P>
Komisaři, jste si vědom toho, že kromě zaškrcení odvětví v Evropské unii díky vaší politice vstupuje Papua Nová Guinea do fáze vytváření pracovních míst s velmi nízkou kvalitou a nulového udržitelného rozvoje? Jste obeznámen se zprávami nevládních organizací, které působí v oblasti, o práci dětí, zdravotně závadných podmínkách a nedostatku hygieny v továrnách, katastrofálním dopadu na životní prostředí pobřeží Madangu a nelegálním rybolovu? Je vaší povinností tomu zabránit?
<SPEAKER ID="128" NAME="Pat the Cope Gallagher" AFFILIATION="ALDE">
Pane předsedající, chování poslanců tohoto Parlamentu je dnes ostudné. Něco takového by se nestalo v žádném jiném parlamentu na světě. Neexistuje-li úcta k předsedovi výboru pro rybolov a k rybolovu obecně, pak navrhuji, abyste odložil zasedání do té doby, kdy lidé budou tento Parlament respektovat a ukončí svoje schůzky.
<P>
(Potlesk)
<SPEAKER ID="129" NAME="Předsedající">
Pane Gallaghere, musíme pokračovat. Chtěl bych požádat naše kolegy a kolegyně o klid, abychom mohli pokračovat ještě 10 minut a dokončit práci na této důležité zprávě.
<SPEAKER ID="130" NAME="Ulrike Rodust" AFFILIATION="S&amp;D">
(DE) Pane předsedající, paní Damanakiová, evropská rybářská politika čelí obrovským výzvám. Naši rybáři se musí potýkat s ubývajícími populacemi ryb a zároveň se musí vypořádat s ne vždy spravedlivou konkurencí na globálním trhu. Naléhavě musíme zavést radikální reformy, abychom zastavili nadměrný rybolov v evropských vodách a zajistili přežití rybolovu v Evropě.
<P>
Souhlasím s komisařkou Damanakiovou, že bychom toho po našich rybářích neměli chtít příliš, když na jednu stranu po nich budeme požadovat radikální reformy, zatímco na straně druhé budeme liberalizovat obchod. Obě tyto věci prováděné najednou dostanou naše rybáře pod velký tlak. Nejlepším způsobem, jak zvýšit konkurenceschopnost, je umožnit obnovu populací ryb. Další způsob, který umožní přežití evropského rybolovu, je lepší marketing. Za určitých okolností jsou evropští spotřebitelé připraveni zaplatit za evropské ryby víc, budou-li lépe informováni o jejich původu.
<SPEAKER ID="131" NAME="Britta Reimers" AFFILIATION="ALDE">
(DE) Pane předsedající, komisaři, chtěla bych panu Cadecovi poblahopřát k jeho úspěšné a vyvážené zprávě. Chtěla bych mu také poděkovat za jeho vynikající spolupráci.
<P>
V rámci regulace dovozu produktů rybolovu a akvakultury do Evropské unie se vyskytuje řada zásadních problémů. S objemem 12 milionů tun a hodnotou 55 miliard EUR je trh produktů rybolovu v Evropské unii největším na světě. Tento trh rychle roste a je čím dál více závislý na dovozu ze třetích zemí. Kontrola podmínek, za kterých jsou tyto produkty ze třetích zemí vyráběny a dováženy, je pro nás proto důležitá.
<P>
Do nynějška jsme v plénu předložili dva pozměňovací návrhy. Ty se týkají nutnosti našeho uznání specifičnosti hospodářské situace v okrajových regionech Evropy. Z potíží však neobviňujeme pouze samotnou liberalizaci trhu. Uvedení obrovského množství produktů rybolovu na trh Evropské unie, který byl popsán jako nespravedlivý, také nemá přímý vliv na...
<P>
(Předsedající řečnici přerušil)
<SPEAKER ID="132" NAME="Jarosław Leszek Wałęsa" AFFILIATION="PPE">
(PL) Pane předsedající, nemám příliš mnoho času, proto bych chtěl zdůraznit jenom jedno z témat zprávy poslance Cadeca. Ryby by neměly být posuzovány stejným způsobem jako ostatní průmyslové výrobky, nýbrž by měly spadat pod obchodní pravidla Světové obchodní organizace, která se zabývají citlivými produkty. Obchodní politika Evropské unie věnuje specifické povaze tohoto odvětví a zájmům výrobců v EU pouze okrajovou pozornost. Je proto dobré posoudit, zda je vhodné vyjmout produkty rybolovu z pravidel pro přístup na trh s industriálními nezemědělskými produkty s cílem usnadnit harmonizaci obchodu s produkty rybolovu s požadavky, které platí pro potraviny a citlivé výrobky.
<SPEAKER ID="133" NAME="Catherine Trautmann" AFFILIATION="S&amp;D">
(FR) Pane předsedající, chtěla bych poblahopřát našemu kolegovi poslanci Cadecovi k jeho vynikající práci.
<P>
Text předložený dnes k hlasování znamená určitou změnu pojetí volného obchodu naší institucí. Aniž bychom byli protekcionisty, můžeme popsat zde obhajovanou linii jako méně naivní.
<P>
Všichni se shodneme, že evropská produkce je nedostatečná a že místo okamžitého řešení dovozem se musíme především snažit o zvýšení ochrany a regenerace populací ryb, včetně využití akvakultury, abychom zajistiti udržitelnost odvětví a pracovní místa v Evropské unii s ním spojená, a také o menší závislost evropského rybolovu na třetích zemích.
<P>
Pokud jde o dovoz, musíme zajistit, aby evropský trh s produkty rybolovu a akvakultury netrpěl kvůli nekalé konkurenci v důsledku méně přísných hygienických a sociálních podmínek a směšně nízkých cel. Z tohoto důvodu jsem pro evropské označení v souladu s našimi ekologickými a sociálními normami.
<SPEAKER ID="134" NAME="Maria do Céu Patrão Neves" AFFILIATION="PPE">
(PT) Pane předsedající, komisaři, v současné době je Evropa se 60 % všech spotřebovaných ryb pocházejícími z dovozu největším světovým trhem produktů rybolovu a akvakultury. Produkce ryb v Evropské unii v současnosti nestačí a ani v blízké budoucnosti nebude stačit uspokojovat poptávku po těchto produktech; proto se jejich dovoz stal nutností.
<P>
V této souvislosti je třeba zabezpečit dva zásadní aspekty: za prvé vytvořit potřebné podmínky a zajistit, aby evropští spotřebitelé měli přístup ke kvalitním dováženým produktům rybolovu a akvakultury, a za druhé vytvořit rámec pro spravedlivou soutěž jak pro dovážené produkty, tak pro ty, které pocházejí od rybářů v Evropě.
<P>
Je proto nezbytné, aby produkty rybolovu a akvakultury dovážené do Evropské unie splňovaly stejné ekologické, sociální, hygienické a kvalitativní normy, které jsou předepsané pro výrobky pocházející z EU. Rovněž je potřeba reforma společného trhu produktů rybolovu a akvakultury, zejména revize mechanismů využívaných v boji proti postupnému odstraňování cel a rostoucí konkurenceschopnosti dovozu.
<P>
Tato zpráva Evropského parlamentu pod obdivuhodným vedením pana Cadeca přichází právě včas a zvažuje řadu důležitých návrhů pro udržitelný rozvoj rybolovu a odvětví s ním souvisejících, včetně marketingu.
<SPEAKER ID="135" NAME="Josefa Andrés Barea" AFFILIATION="S&amp;D">
(ES) Pane předsedající, komisařko Damanakiová, komisaři De Guchte, děkuji vám za vaši účast v této rozpravě nad velmi důležitou zprávou o režimu dovozu.
<P>
Rybolov představuje důležitou otázku, ve vztahu k níž je nutné zdůraznit dva základní problémy: skutečnost, že nejsme soběstační, a skutečnost, že často dochází k nekalé soutěži, z čehož vyplývá, že je potřeba ochránit rybolov v Evropě a zabránit nekalé soutěži.
<P>
Ráda bych komisaři pro obchod řekla následující: nemůžete nadále považovat produkty rybolovu za "necitlivý produkt", neměly by se proto nadále řídit pravidly pro přístup na trh s nezemědělskými produkty, nemůžeme je považovat za průmyslové výrobky, musíme je zařadit do kategorie "citlivé výrobky" a musí spadat pod pravidla Světové obchodní organizace a Organizace pro výživu a zemědělství OSN.
<P>
Nebudeme-li ryby považovat za "citlivý produkt", nemůžeme se chovat podle zásad udržitelného rozvoje, nemůžeme zaručit zachování určitých druhů a nemůžeme ani vykonávat skutečnou tržní činnost.
<SPEAKER ID="136" NAME="Robert Atkins" AFFILIATION="ECR">
Pane předsedající, znovu se vaším prostřednictvím obracím na Konferenci předsedů, aby se někdo konečně ujal organizace. Původně nám bylo řečeno, že hlasování se bude konat ve 12 hodin. To se však každých pět minut posouvá o dalších pět minut. To je ale velmi nevhodné, protože mnoho z nás musí stihnout letadlo, je to výsměch Evropskému parlamentu. Někdo se už konečně musí ujmout řízení.
<P>
(Potlesk)
<SPEAKER ID="137" NAME="Předsedající">
Naznačili jsme, že hlasování bude posunuto na 12:15 nebo 12:20, tak nás prosím nechte pokračovat reakcemi komisařů. Jsem si jistý, že budeme moci hlasovat ve 12:20.
<SPEAKER ID="138" NAME="Maria Damanaki">
členka Komise. - Pane předsedající, nemohu se ujmout řízení, ale mohu být velmi stručná.
<P>
Chtěla bych říci, že se zabýváme všemi obavami, které poslanci a poslankyně vyjádřili. Jak jsme pan De Gucht i já už zmínili, snažíme se najít rovnováhu. Potřebujeme životaschopné odvětví rybolovu, ale zároveň máme určité závazky vůči Světové obchodní organizaci a dalším mezinárodním organizacím. Chtěla bych všechny ujistit, že děláme vše pro to, aby reforma společné zemědělské politiky zajistila našim rybářům co nejlepší budoucnost.
<SPEAKER ID="139" NAME="Alain Cadec" LANGUAGE="FR">
Pane předsedající, považuji chování kolegů poslanců za naprosto ostudné a v našem Parlamentu nepřijatelné. Co tu předvádíte, je skandální. Stydím se za vás. Jde vám jen o to, abyste odhlasovali a odjeli domů. Pracujeme tu na důležité zprávě, tak mějte alespoň tu slušnost, že budete buď poslouchat, nebo z této sněmovny odejděte.
<P>
Nicméně, dámy a pánové, po mém menším výlevu nepochybuji, že za několik minut bude většina z vás hlasovat pro přijetí zprávy, a jelikož mám tu příležitost, musím poděkovat našim kolegům ve výboru pro rybolov, zejména jeho předsedkyni, paní Fraga Estévezové, která souhlasila s tím, že se této problematiky ujmeme, a svěřila mi přípravu zprávy.
<P>
Chtěl bych také poděkovat stínovým zpravodajům panu Capoulas Santosovi, paní Reimersové, panu Gróbarczykovi a paní Lövinové za jejich příspěvky ke všem diskusím a pozměňovacím návrhům.
<P>
Rovněž bych chtěl poděkovat všem, kteří přispěli do této zprávy, a zástupcům odvětví, kteří mi umožnili provádět výzkum, zejména představitelům Generálního ředitelství pro obchod a Generálního ředitelství pro námořní záležitosti a rybolov. Mám na mysli Zoltana Somoguye a Miriam Garcia Ferrerovou z Generálního ředitelství pro obchod a Pierra Amilhata, Christiana Rambeaua a Juana Ranca z Generálního ředitelství pro námořní záležitosti a rybolov, a chtěl bych poděkovat také vám, paní Damanakiová, za vaši účast zde, i vám, pane De Guchte, i když nejsem zcela spokojený s vašimi odpověďmi - které ale nejsou skutečnými odpověďmi, jelikož jste je pronesl ještě před mým projevem.
<P>
V každém případě bych chtěl také poděkovat Mauru Belardinellimu z naší skupiny, Ollivieru Gimenezovi, mým asistentům Emilii Herrbachové a Vincentu Guerrovi, a věnovat zvláštní uznání Philippu Musquarovi, který mi se zprávou velmi pomohl a asistoval u jejího zrodu.
<P>
Ukončím svůj projev tím, že vám předem poděkuji za vaše hlasy.
<SPEAKER ID="140" NAME="Předsedající">
Pouze vysvětlím, že pan De Gucht neodpověděl kvůli přílišnému hluku v této místnosti, za který bych se oběma komisařům chtěl omluvit.
<P>
Rozprava je ukončena.
<P>
Hlasování proběhne zanedlouho.
