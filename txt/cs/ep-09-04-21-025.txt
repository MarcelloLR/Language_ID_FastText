<CHAPTER ID="025">
Kontrola uplatňování předvstupních nástrojů z rozpočtu (krátké přednesení)
<SPEAKER ID="227" NAME="Předsedající">
Následujícím bodem je krátké přednesení zprávy, kterou předkládá paní Kratsa-Tsagaropoulou jménem Výboru pro rozpočtovou kontrolu, o kontrole plnění rozpočtu nástroje předvstupní pomoci (NPP) v roce 2007.
<SPEAKER ID="228" NAME="Rodi Kratsa-Tsagaropoulou" LANGUAGE="EL">
Pane předsedající, pane komisaři, dámy a pánové, chtěla bych nejdříve zopakovat, že nástroj předvstupní pomoci je novým finančním nástrojem Unie, jímž se zaručuje předvstupní pomoc na období 2007-2013 a který nahrazuje nástroje a programy určené kandidátským a potenciálním kandidátským zemím, jmenovitě programy Phare, CARDS, ISPA a další.
<P>
Nový nástroj se skládá z pěti částí, které pokrývají priority stanovené v souladu s potřebami přijímajících zemí, jmenovitě se jedná pomoc při transformaci a budování institucí, přeshraniční spolupráce, regionální rozvoj, rozvoj lidských zdrojů a rozvoj venkova.
<P>
Zpráva Parlamentu je prvním přezkumem uplatňování tohoto nového nástroje a má dva cíle:
<P>
za prvé, více provázat financovaný projekt s předvstupními prioritami, zejména v oblasti životního prostředí, rovnosti mužů a žen, jaderné bezpečnosti a narůstající zaměstnanosti;
<P>
za druhé, vyhnout se chybám z minulosti, jako např. těm, které byly příliš pozdě odhaleny při využívání programů PHARE, SAPARD a ISPA v Bulharsku a Rumunsku.
<P>
Domníváme se, že jich lze lépe dosáhnout, pokud bude Parlament od počátku důsledně sledovat uplatňování nového nástroje, a z toho důvodu jsme o to v naší zprávě z vlastní iniciativy žádali.
<P>
Parlament v tomto návrhu usnesení vyjadřuje svou spokojenost s vysokou mírou realizace závazků IPA v roce 2007 a politování nad závažným zpožděním při přijetí daných nařízení i zavádění programů, k němuž došlo až v roce 2008. Chtěli bychom rovněž poukázat na to, že úkolem Parlamentu při kontrole předvstupní pomoci není pouze prošetřit, zda byly finanční prostředky využity legitimní způsobem, ale i zhodnotit, zda byly vyhrazeny na priority přistoupení a bylo dosaženo požadovaných výsledků.
<P>
V naší zprávě rovněž vyzýváme k nalezení větší rovnováhy mezi projekty zaměřenými na splnění politických kritérií a projekty určenými na sladění země s acquis Společenství a žádáme o posílení horizontálních a regionálních programů. Rovněž vybízíme k tomu, aby byl kladen větší důraz na boj proti korupci, organizovanému zločinu a nezaměstnanosti, především proti nezaměstnanosti mladých lidí. Žádáme o více finančních prostředků na posílení práv žen a obecně rovných příležitostí. Rovněž vyzýváme k většímu posílení přeshraniční spolupráce, neboť napomáhá usmiřování a navazování dobrých sousedských vztahů mezi přijímacími zeměmi navzájem a mezi přijímacími zeměmi a členskými státy Evropské unie.
<P>
Na závěr zprávy konstatujeme, že nástroj předvstupní pomoci považujeme za smysluplný a flexibilní mechanismus pro přizpůsobení finanční pomoci kandidátským a potenciálním kandidátským zemím. Chceme-li však dosáhnout maximální návratnosti, musí nástroj zůstat striktně v souladu s prioritami přistoupení a se sociálními a politickými podmínkami, které jsou pro každou zemi charakteristické. Z toho důvodu Parlament věří, že při zavádění a přizpůsobování tohoto nástroje sehraje zásadní roli.
<SPEAKER ID="229" NAME="Joe Borg">
člen Komise. - Pane předsedající, jménem Komise bych chtěl Parlamentu poděkovat za příležitost vyjádřit se ke zprávě o kontrole plnění rozpočtu nástroje předvstupní pomoci (NPP) v roce 2007 a rozšířit své díky na zpravodajku, paní Kratsa-Tsagaropoulou, za velmi cennou zprávu, kterou připravila.
<P>
V zásadě se můžeme shodnout s poznatky a doporučeními zprávy, které jsou zcela v souladu se stanovisky Komise ohledně co nejlepšího využití finanční pomoci pro západní Balkán a Turecko.
<P>
Komise uznává, že programy IPA byly v roce 2007 zahájeny pozdě kvůli opožděnému přijetí právního rámce pro programy IPA. Mohu vás však ujistit, že Komise vyvinula veškeré úsilí na to, aby vyrovnala zpoždění provádění, a že přípravy struktur řízení a podrobných schémat projektů byly v roce 2008 urychlovány.
<P>
V tomto rámci Komise zajistí, aby nástroj IPA přinesl v přijímacích zemích viditelné výsledky.
<P>
Rád bych se nyní podrobněji vyjádřil k některým otázkám zmíněným ve zprávě. Co se týče rovnováhy mezi politickými kritérii a sladěním země s acquis Společenství, Komise již navýšila přidělené prostředky na projekty v oblasti politických kritérií na rok 2008 ve všech zemích a bude v tom nadále pokračovat.
<P>
Nicméně v současnosti se potýkáme s finanční krizí, a budeme tedy muset v programech na rok 2009 a 2010 rovněž nalézt vhodnou rovnováhu mezi trvalou podporou politických reforem a finanční pomocí, která bude využita na zmírnění důsledků hospodářského poklesu.
<P>
V tomto ohledu zpráva správně určila výzvy způsobené globální finanční krizí a vyjádřila nutnost reakce na úrovni Společenství. Komise za tímto účelem vytvořila protikrizový balíček IPA ve výši přibližně 250 milionů EUR na konci roku 2008 s cílem vyrovnat půjčky ve výši přibližně 600 milionů EUR od mezinárodních finančních institucí.
<P>
Opatření se zaměří na podporu malých a středních podniků v soukromém sektoru, investice do energetické účinnosti a na podporu investic do infrastruktury v rámci vnitrostátních programů IPA a v úzké spolupráci s mezinárodními finančními institucemi.
<P>
Komise rovněž zcela souhlasí s nutností ustavit decentralizovaný systém řízení, což bude krok směrem k podpoře vlastnictví a zodpovědnosti kandidátských a potenciálních kandidátských zemí. Těmto zemím je poskytováno vedení a pomoc, aby mohly vybudovat požadované struktury veřejného řízení a veřejné finanční kontroly.
<P>
V souladu se zásadami IPA tvoří nedílnou součást přípravy projektu průřezová témata, jako je ochrana životního prostředí, řádná správa věcí veřejných, rozvoj občanské společnosti, rovnost mužů a žen a nediskriminace.
<P>
Organizace občanské společnosti jsou nyní aktivněji zapojeny do vytváření a zahajování projektů. V roce 2008 spustila Komise nástroj na podporu občanské společnosti, který slouží k podpoře rozvoje občanské společnosti a urychlení regionální spolupráce a byl na něj vyčleněn rozpočet ve výši 130 milionů EUR na období 2008-2010.
<P>
Komise sdílí názory zpravodaje ohledně řady otázek, konkrétně například co se týče významu vzdělání, regionální a přeshraniční spolupráce a rovnosti mužů a žen.
<P>
Služby Komise zcela přijaly doporučení Parlamentu a těšíme se na to, až s vámi posoudíme dosažený pokrok při našich pravidelných setkáních, na nichž máme příležitost probrat strategie finanční pomoci a jejich uplatňování.
<P>
Umožní nám posílit stálý dialog mezi našimi dvěma orgány.
<SPEAKER ID="230" NAME="Předsedající">
Rozprava je ukončena.
<P>
Hlasování se bude konat ve středu, 22. dubna 2009.
