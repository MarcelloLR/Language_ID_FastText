<CHAPTER ID="017">
Kritická situace v souvislosti s odpadem v Kampánii (rozprava) 
<SPEAKER ID="627" NAME="Předsedající">
Dalším bodem je rozprava o:
<P>
otázce k ústnímu zodpovězení o kritické situaci v souvislosti s odpadem v Kampánii, kterou Komisi za skupinu Verts/ALE pokládají Margrete Auken a Eva Lichtenberger - B7-0667/2010),
<P>
otázce k ústnímu zodpovězení o kritické situaci v souvislosti s odpadem v regionu Kampánie, kterou Komisi za skupinu GUE/NGL pokládají Bairbre de Brún a Willy Meyer - B7-0801/2010),
<P>
otázce k ústnímu zodpovězení o kritické situaci v souvislosti s odpadem v Kampánii, kterou Komisi za skupinu S&D pokládají Judith A. Merkies a Victor Boştinaru - B7-0805/2010),
<P>
a otázce k ústnímu zodpovězení o krizové situaci v Neapoli a oblasti Kampánie týkající se likvidace odpadu a využívání evropských finančních prostředků, kterou Komisi za skupinu EFD pokládají Mara Bizzotto a Lorenzo Fontana - B7-0806/2010).
<SPEAKER ID="628" NAME="Margrete Auken" LANGUAGE="DA">
Paní předsedající, ráda bych panu komisaři Potočnikovi mnohokrát poděkovala za to, že Komise je, jak se zdá, do jisté míry konzistentní. Chtěla bych, aby se to také konkrétně projevilo. Hodně očekávám od odpovědi, kterou dnes máme dostat, protože pokud se nyní nic nestane a Itálie nedostane přísnou pokutu, bude-li toho zapotřebí, pak se s tímto problémem setkáme na řadě dalších míst. S odpadem totiž nemá velké problémy jen Itálie. Budou-li mít všichni pocit, že se nic nestane, pokud budou používat pouze skládky, budeme mít na svědomí velmi závažnou katastrofu. Proto se těším na vaši odpověď.
<P>
Ve zbytku své řečnické doby bych se chtěla obrátit na Itálii. Velmi dobře vím, že italská vláda tu není přímo zastoupena, nicméně je důležité, aby Itálie sama začala uznávat, že tento problém je již třeba řešit. Je to nádherná země a hrozí jí, že bude zaplavena odpadem. Mnoho věcí není v pořádku a v poslední době se situace ještě zhoršila. Nesmí dojít k tomu, aby její občané nesli další zátěž v podobě pokut. Místo toho je třeba zajistit, aby byl vytvořen důvěryhodný plán, a tím zapojit mnoho aktivních občanů do řešení problému místo toho, aby se pokaždé stávali terčem kriminalizace atd. Problém s odpadem nemůžeme vyřešit bez podpory ze strany občanů a je tu nemálo občanů, kteří hoří ochotou udělat v Itálii spoustu dobré práce.
<P>
Použijte armádu a policii - nikoliv k tomu, aby potlačily občany, nikoliv k tomu, aby zabránily místním orgánům v činnosti, ale aby chytily skutečné pachatele. Jednou stranou, která z toho má zisk, je samozřejmě velký průmysl v severní Itálii, který pěkně tyje z toho, že se může jednoduše levně zbavit odpadu místo toho, aby za to řádně zaplatil. Další, kdo z toho mají prospěch, jsou mafiáni, kteří z toho také mají velké zisky. Tomu je tedy zapotřebí učinit přítrž a doufám, že Itálie začne brát tuto věc velmi vážně.
<SPEAKER ID="629" NAME="Søren Bo Søndergaard" LANGUAGE="DA">
Paní předsedající, když byla loni na podzim delegace Výboru pro rozpočtovou kontrolu na návštěvě v Itálii, setkali jsme se s předsedou regionu Kampánie. Na otázku, proč dosud nebyla vyřešena katastrofální situace s odpadem v Kampánii, nám odpověděl, že se jedná o politický problém.
<P>
Tato odpověď mnohé vysvětluje. Mohl samozřejmě říci cokoliv, že se jedná o technický problém, o problém logistický nebo finanční. Ale ne, ten problém byl politický. Problémem je absence politické vůle. Právě v důsledku této absence politické vůle Itálie nesplnila své závazky plynoucí ze směrnice o odpadu. Také v důsledku zmíněné absence politické vůle bylo v říjnu shledáno, že žádné ze zlepšení, které požadoval Evropský soudní dvůr, nebylo realizováno. Opět kvůli absenci politické vůle EU do konce roku neobdržela plán odděleného sběru odpadu.
<P>
Naopak jsme byli svědky toho, že politickou vůlí příslušných orgánů bylo držet tyto skandály pod pokličkou pomocí bezpečnostních známek. Naše skupina proto k této věci zaujímá jasný postoj. Podporujeme všechny dobré Italy a Italky - a není jich málo -, kteří bojují za otevřenost v této věci a za to, aby ti, kteří nesou odpovědnost za takové zhoršení situace, byli voláni k odpovědnosti. Jsme nicméně také přesvědčeni, že než se tak stane, musíme naprosto odmítnout jakoukoliv myšlenku, že by evropští daňoví poplatníci měli přispět byť jediným eurem na katastrofální situaci s odpadem v Itálii. Nesmíme vyhazovat peníze do vzduchu.
<SPEAKER ID="630" NAME="Judith A. Merkies" LANGUAGE="NL">
Paní předsedající, pane komisaři, loni jsme společně s Petičním výborem navštívili Kampánii a Neapol s cílem přesvědčit se o kritické situaci v souvislosti s odpadem, kterou mnozí předkladatelé petic popisovali jako velmi vážnou. Rovněž jsme shledali, že tato situace je velmi vážná. V národním parku na vrcholu hory Vesuv jsme viděli skládku. Viděli jsme mnoho nelegálních skládek a hořících hromad odpadků. Dokonce jsem v hromadě odpadků, která byla označována za domácí odpad, objevila průmyslový odpad a viděli jsme také nefunkční spalovnu odpadků nebo alespoň cosi, co tak vypadalo.
<P>
Jedno je jasné: v současnosti to tam nefunguje a souhlasím s předchozím řečníkem, že tam pravděpodobně probíhají značné politické tahanice o to, kdo je za tuto situaci vlastně zodpovědný. Vyzývali jsme tedy tamní politiky a občany, aby zapomněli na veškeré politické neshody a spojili síly s cílem tuto situaci vyřešit.
<P>
Nicméně jsem od té doby nezaznamenala žádný náznak řešení ani jsem neviděla, že by se připravoval nějaký plán - přinejmenším nikoliv veřejně - a doufám, že nám budete moci objasnit, zda opravdu nějaký plán existuje. Obyvatelé regionu Kampánie nám loni velmi jasně řekli: "Naléhali jsme na všechny, aby nám pomohli, klepali jsme na všechny možné dveře zde v naší provincii, v regionu, v celé Itálii, u italské vlády a všude, ale vrátili jsme se s nepořízenou. Evropská unie je naší poslední nadějí a v době, kdy nám nikdo jiný nevěnoval pozornost, si přišla poslechnout, co máme na srdci."
<P>
Upnuli své naděje na vás a na nás s nadějí, že nakonec pomůžeme pro jejich region nalézt nějaké řešení. Situaci na místě si musí samozřejmě vyřešit sami. I když tam sami, bohužel, nemůžeme jít uklízet odpadky, musíme v tomto sehrát klíčovou roli. Mohl byste upřesnit, zda je připraven plán, pokud ano, zda je kvalitní, a pokud ne, co s tím zamýšlíte udělat? Jaké jsou lhůty? Dokdy se to má uskutečnit a jak dlouho jste ochotni čekat? Kdy budete skutečně požadovat, aby byly uděleny sankce, které uložil Evropský soudní dvůr, a co se děje se strukturálními fondy, které jsou v současnosti dosud zmraženy?
<P>
Nejedná se zde pouze o kritickou situaci v souvislosti s odpadem, tyto problémy by také mohly vést k ohrožení lidského zdraví. Jaký k tomu Evropská komise zaujímá postoj? Toto asi není ve vaší kompetenci, ale možná byste nám přesto mohl říci, zda jste tuto věc začali řešit.
<P>
Samozřejmě je jasné, že mafie v tom má také prsty. Je však zapotřebí říci, že není úkolem Evropské komise ani naším, abychom se v tom jakkoliv přímo angažovali, jediné, co můžeme skutečně udělat, je sledovat provádění našich směrnic v Evropské unii. Mohli bychom takto nabídnout další pomoc, například výměnou osvědčených postupů? Jak si zde mohou členské státy navzájem pomáhat? Nesouhlasíte s tím, že odpad by v tomto případě neměl být považován ani tak za problém jako spíše za příležitost? Kampánie by ze dne na den mohla učinit velký skok kupředu a stát se regionem recyklace. Jsem toho názoru, že bychom se na evropské úrovni měli opravdu zasazovat za úplný zákaz vyvážení odpadu na skládky a za zákaz skládek.
<SPEAKER ID="631" NAME="Mara Bizzotto" LANGUAGE="IT">
Paní předsedající, dámy a pánové, o situaci v Kampánii a zejména ve městě Neapoli, která trvá již léta, bohužel již dobře ví celý svět a Evropská unie se musela touto problematikou mnohokrát zabývat.
<P>
Vzhledem k této paradoxní situaci jako ze třetího světa bych se ráda od Komise dozvěděla, jaké to z hlediska evropských právních předpisů bude mít pro Itálii důsledky a jaké finanční pokuty jí mohou být uděleny, pokud kritická situace v souvislosti s odpadem v Kampánii nebude brzy definitivně vyřešena.
<P>
Chtěla bych také vědět, zda nám Komise může poskytnout podrobné informace o evropských finančních prostředcích, které region Kampánie dosud obdržel na vytvoření integrovaného systému sběru a likvidace odpadu. Víte, pane komisaři, když hovoříme o krizích, obvykle máme na mysli tragické a mimořádné události, nicméně jejich řešení se najde v přiměřené lhůtě. Trvá-li takzvaná "kritická situace" déle než 15 let, je jasné, že někde musí být chyba.
<P>
V posledních letech italská vláda zkoušela všelicos, aby vyřešila dlouhodobý problém se systémem sběru a likvidace odpadu. To, že neapolské ulice jsou dnes zaplaveny tunami a tunami odpadků, je však především vinou místních orgánů v Kampánii a jejich naprosté neschopnosti nebo nechuti snažit se najít řešení.
<P>
Situace v Neapoli a v Kampánii je jednoznačně - dokonce naprosto nepochybně - důsledkem toho, že město, provincie a region se dlouhá léta vyhýbaly své odpovědnosti za nakládání s odpady. Ústřední vládu nelze vinit z toho, že nebyl zaveden oddělený sběr odpadu, elementární klíčová složka plánu pro účinné nakládání s odpady. Ústřední vládu samozřejmě nelze obviňovat ani za to, že tam před několika týdny, ale také již několikrát dříve, musela vyslat vojsko, aby nahradilo několik vozidel pro svoz odpadu, která náhle současně přestala fungovat.
<P>
To, že touto situací je postižena Neapol, zatímco ve zbytku Itálie to vypadá značně odlišně, například v mém regionu Benátsko, v němž oddělený sběr odpadu funguje bez problémů již léta s velmi vysokou mírou recyklace, znamená, že za tuto kritickou situaci je odpovědná tvorba politiky v Kampánii, místní vládní úředníci a především závažné spojení s podsvětím, které se vždy snažilo z podnikání s odpady těžit a mělo z něho obrovské zisky díky tomu, že Camorra prosákla do místní politiky a místní vlády.
<SPEAKER ID="632" NAME="Janez Potočnik">
člen Komise. - Paní předsedající, nejprve bych chtěl poděkovat všem poslancům Parlamentu, kteří mne a moje služby upozornili na tuto důležitou otázku. Potěšilo mne, že Parlament se aktivně zapojil do sledování situace s nakládáním s odpady v Kampánii, jak ukazuje například zpráva, kterou Petiční výbor přijal po své návštěvě v Kampánii vloni v dubnu. Parlamentu zde náleží opravdu důležitá role, kterou plně přijal.
<P>
Neprodleně po rozsudku Soudního dvora ze dne 4. března 2010 napsala Komise italským orgánům dotaz, jaká opatření plánovaly nebo přijaly s cílem vyhovět rozsudku. Potom Komise několikrát komunikovala s italskými orgány a několikrát se s nimi sešla, a úplně poslední schůzka proběhla během mise delegace generálního ředitelství pro životní prostředí do Neapole ve dnech 22. a 23. listopadu 2010.
<P>
Jsme toho názoru, že italské orgány ještě musí ujít pořádný kus cesty, aby vyhověly rozsudku. Především musí, za prvé, rozšířit a zmodernizovat zařízení pro nakládání s odpady v celé Kampánii a, za druhé, vyhotovit plán pro účinné nakládání s komunálním odpadem v Kampánii, jenž zohlední, mimo jiné, odpadovou hierarchii při nakládání s odpady v EU.
<P>
S opatřeními, která oznámily italské orgány od rozsudku Soudního dvora, Komise není spokojena, protože nezahrnují podrobný harmonogram s termíny stavebních prací u plánovaných staveb.
<P>
Jsme přesvědčeni, že plán nakládání s odpady pro Kampánii musí být plně v souladu s právními předpisy EU o životním prostředí a musí upřednostňovat snižování množství odpadu, opětovné využití a recyklaci; zajistit provádění odděleného sběru v celém regionu; zajistit Kampánii nezbytnou kompostovací kapacitu a zavést opatření pro to, aby mohlo být v rozumném časovém horizontu bezpečně zlikvidováno více než sedm milionů tun slisovaného odpadu, který je v Kampánii uskladněn ve více městech, což také znamená, že italské orgány budou muset provést analýzu slisovaného odpadu, tzv. "ekobalíků", předtím než rozhodnou o tom, který způsob jejich likvidace je nejbezpečnější.
<P>
Pokud nebude vytvořen žádný vhodný a účinný plán nakládání s odpady, Komise se obrátí na Soudní dvůr a navrhne uložení pokut. Proto musíme pečlivě posoudit návrh plánu nakládání s odpady, který orgány regionu Kampánie čerstvě předložily Komisi - a "čerstvě" zde skutečně znamená "čerstvě" - a sledovat pečlivě, zda ho opravdu přijmou a budou realizovat. Rozhodnutí o tom, zda a kdy bude zahájeno řízení proti Itálii podle článku 260, bude záležet především na obsahu plánu nakládání s odpady a na časovém rozvrhu opatření přijatých k bezodkladnému a přesvědčivému řešení tohoto problému.
<P>
Co se týče existujících skládek, Komise zahájila šetření a požádala italské orgány, aby jí podaly zprávu o fungování skládek Terziano a Cicciano. Odpověď z Itálie dosud nepřišla, a jakmile ji Komise obdrží, posoudí ji.
<P>
Komise v této chvíli nemá důkazy o porušování právních předpisů Evropské unie o životním prostředí. Skutečnost, že se skládka nachází v chráněné přírodní oblasti, sama o sobě neznamená porušení právních předpisů EU, samozřejmě za předpokladu, že jsou dodrženy ostatní předpisy a že příslušné vnitrostátní orgány provádějí náležité posouzení dopadů na životní prostředí a realizují opatření pro zmírňování a také nápravu dopadů.
<P>
Co se týče spolufinancování opatření v oblasti nakládání s odpady v Kampánii, v programovém období 1994-1999 bylo na projekty v oblasti nakládání s odpady vynaloženo 88,1 milionu EUR, z čehož téměř 49 % spolufinancoval Evropský fond pro regionální rozvoj (EFRR). Nicméně kvůli potížím spojeným s kritickou situací v souvislosti s nakládáním s odpady a kvůli tomu, že italské orgány v roce 1994 zavedly mimořádné hospodaření, bylo využito jen 90 % veškerých přidělených prostředků.
<P>
V programovém období 2002-2006 byly vyčleněny na projekty v oblasti nakládání s odpady celkové finanční prostředky ve výši 140 milionů EUR, z nichž 50 % opět spolufinancoval EFRR. Avšak v důsledku kritické situace v souvislosti s nakládáním s odpady se Komise rozhodla přijmout zvláštní opatření s cílem zajistit, aby finanční prostředky z EFRR přidělené Kampánii byly řádně použity.
<P>
Za prvé, od 1. ledna 2005 bylo hospodaření s prostředky shledáno nezpůsobilým pro spolufinancování. Za druhé, poté, co bylo Itálii oficiálně oznámeno, že dne 29. června 2007 bude zahájeno řízení pro nesplnění povinnosti v oblasti nakládání s odpady, Komise italským orgánům sdělila, že v oblasti nakládání s odpady již nebude dále přípustné spolufinancování.
<P>
Regionální operační program na léta 2007-2013 pro Kampánii předpokládá do oblasti nakládání s odpady celkovou investici ve výši 270 milionů, která bude opět z 50 % spolufinancována z prostředků EFRR. Vyplacení finančních prostředků ES na projekty v oblasti nakládání s odpady je podmíněno zejména tím, aby italské orgány přijaly regionální plán nakládání s odpady, který musí samozřejmě schválit Komise.
<P>
Zítra na zasedání Komise zveřejníme zprávu o provádění tematické strategie pro předcházení vzniku odpadů a jejich recyklaci. Tato zpráva dokládá, že mezi jednotlivými členskými státy existují značné rozdíly v účinnosti nakládání s odpady. Jasně ukazuje, že pokud existuje náležitá strategie pro nakládání s odpady, je možné se téměř úplně obejít bez skládkování, a tím, že se odpad bude více kompostovat a recyklovat, lze výrazně omezit spalování. Odpady se přeměňují na zdroje, ale navíc se vytvářejí pracovní místa, vyvíjí hospodářská činnost a zároveň se snižuje dopad nakládání s odpady na životní prostředí. Upřímně tedy doufám, že příslušné orgány tím, že uvedou v Kampánii do chodu skutečné systémy odděleného sběru a recyklace odpadů, využijí tuto kritickou situaci jako šanci.
<P>
Krátce řečeno, Komise doufá, že plán nakládání s odpady v Kampánii je přesvědčivý. Dokud si nebudeme jisti tím, že je k dispozici účinný plán, který navrhuje systém s nezbytnou infrastrukturou, a nebudeme mít pevné záruky, že projekty budou účinně realizovány, financování příslušných projektů v oblasti nakládání s odpady v Kampánii ze strany Komise bude pozastaveno.
<P>
Některými vašimi otázkami, které jste již vznesli, se budu zabývat v závěrečném komentáři.
<SPEAKER ID="633" NAME="Erminia Mazzoni" LANGUAGE="IT">
Paní předsedající, dámy a pánové, jsem vděčna panu komisaři za to, že se snažil vyzdvihnout aktivní roli, kterou tento Parlament sehrál prostřednictvím Petičního výboru, aby ukázal, že řečníci, kteří zde hovoří, a politické skupiny, které zastupují, mají velký zájem na tom zabývat se zodpovědně touto situací, dbát o transparentnost veškerých postupů a zapojit občany do dialogu, v němž si je každý vědom odpovědnosti.
<P>
Jak již bylo řečeno, regionální samospráva, která se, a to bych ráda připomněla, ujala funkce až v květnu 2010, v posledních měsících vede s Komisí intenzivní dialog a zahájila tak proces, který bezesporu můžeme považovat za odklon od toho, co známe z předchozích let. Nestal se však žádný zázrak; zmíněné orgány prostě přijaly odpovědnost za hrozivou situaci, která se vyvinula za patnáct let neúčinných opatření nebo nečinnosti. Připomenula bych, že Soudní dvůr vynesl v březnu 2010 nad Itálií rozsudek, ale za činy, které byly zjištěny a projednávány v roce 2007.
<P>
Od té doby se situace změnila. Radní tohoto regionu byl již třikrát v Bruselu a splnil již pěknou část harmonogramu kroků, který byl nastíněn v červenci během slyšení před Petičním výborem. Stručně cituji položky: schválil plán nakládání se zvláštními odpady, dokončil plán nakládání s pevným komunálním odpadem a dne 31. prosince předložil další plán, který zahrnuje opravy učiněné na popud Komise a jenž bude schválen do 30. dubna, jak bylo oznámeno.
<P>
Plán byl již z části realizován: zařízení pro energetické využívání odpadu v Acceře je již v provozu; byla dokončena nabídková řízení pro spalovnu v Salernu; bylo oznámeno uzavření zakázky na spalovnu Neapol-jih; plně funguje 182 třídících a recyklačních areálů, sedm zařízení na opětovné využití odpadů, devět kompostovacích zařízení, čtyři zařízení pro třídění různých materiálů, jedno zařízení na zpracování odpadních elektrických a elektronických zařízení, dvě zařízení pro aerobní zpracování odpadů, 34 schválených úložišť a pět skládek. Mám radost, že projdou kontrolou ze strany Komise.
<P>
Byla uzavřena dohoda s pěti provinciemi o zajištění likvidace jejich nahromaděného odpadu a uzavřely se dohody rovněž s pěti regiony o zajištění dočasného přemisťování jejich odpadů do doby, než bude plán definitivně realizován. Mimořádné hospodaření již skončilo a z regionálního rozpočtu byly využity určité prostředky.
<P>
Jak řekla paní Bucellová na nedávném slyšení před Výborem pro životní prostřední, veřejné zdraví a bezpečnost potravin, lhůta pro splnění rozsudku obvykle trvá 12 až 24 měsíců, takže plníme termín. Nicméně Komise může podle svého uvážení rozhodnout, zda by neměla lhůtu prodloužit, aby realisticky odpovídala postupu prací.
<P>
Jsem přesvědčena, že na položené otázky byly teď již dány všechny požadované odpovědi, a jak řekl pan komisař, neexistuje již žádný důvod udělovat další finanční pokuty. Komise je právem opatrná a doufám, že tato rozprava nebude použita jako nástroj k dalším krokům proti institucím a politickým stranám.
<P>
Jedná-li se o vážnou diskusi, jejímž cílem je pomoci regionu Kampánie a pokusit se najít řešení dlouhodobého problému, pak usnesení, o němž máme hlasovat v únoru, může nepochybně být společným usnesením. Není-li tomu tak, pak půjde jen o další ztrátu času a tato rozprava způsobí ještě více škody.
<SPEAKER ID="634" NAME="Mario Pirillo" LANGUAGE="IT">
Paní předsedající, dámy a pánové, velmi kritická situace v nakládání s odpady, která v Kampánii trvá již léta, nás musí znepokojovat, zvláště uvážíme-li její závažný dopad na kvalitu života místních obyvatel.
<P>
Jakožto evropský orgán jsme povinni zasáhnout, abychom zajistili, že tato situace se nebude příliš dlouho protahovat. Musíme být velmi obezřelí, bedlivě sledovat místní orgány a bez váhání je vybízet, aby přijaly důvěryhodná opatření, jež umožní Kampánii ukončit tuto velmi kritickou situaci.
<P>
Pravdou je, že jsme dlouze hovořili o kritické situaci v souvislosti s odpady, aniž bychom věděli, jaký je skutečný stav. Region Kampánie se zavázal, že do roku 2010 předloží regionální plán, ale to bylo nyní odloženo do března 2011. Situace se stane nezvladatelnou, dojde-li k dalším odkladům: zdravotní rizika pro občany rostou a organizovaný zločin z této kritické situace nadále těží.
<P>
Zákonnou vyhláškou č. 195/2009 italská vláda prohlásila krizovou situaci za skončenou a odpovědnost za nakládání s odpady převedla na provincie. Toto rozhodnutí nepodporujeme; v provincii jako například Neapol, v níž žije 52 % obyvatel Kampánie, bude obtížné je provádět.
<P>
Ve středu těchto snah musí stát obce, protože pouze ony jsou schopny nabídnout cílená a účinná řešení. Jednotliví starostové v Kampánii vynaložili značné úsilí a započali s odděleným sběrem, v němž dosáhli významných výsledků. Zdroje, které již byly převedeny do regionu, by měly být dány jim.
<P>
Naslouchat místním orgánům je důležitější než kdy předtím: jsou v přední linii a mají opravdový a komplexní přehled o vlastním regionu. Právě oni bili na poplach, že skládky jsou přeplněné. V dalších letech budou zapotřebí nové skládky a nové spalovny a bude nutné pro ně vytipovat místa. To je částečně dáno vyloučením lomu Vitiello v Terzignu, jež požadovali místní obyvatelé a parlament s cílem předejít nebezpečí, že celý systém sběru komunálního odpadu se pomalu zadrhne.
<P>
Čekáme na reakci Komise na plán předložený regionem Kampánie.
<SPEAKER ID="635" NAME="Sonia Alfano" LANGUAGE="IT">
Paní předsedající, pane komisaři, dámy a pánové, navzdory propagandě italské vlády, kterou Komise vbrzku vyvrátila, je kritická situace v souvislosti s odpadem v Kampánii strukturálním problémem, který není vyřešen.
<P>
Bez ohledu na problematické seznamy si musíme uvědomit jednu věc: obyvatelé Kampánie nadále žijí - a umírají - uprostřed odpadu. Místní, regionální a celostátní politici na pravici i na levici mají obrovskou zodpovědnost. Úkol řešit tento problém nelze přenést na občany, kteří již doplácejí na zcela nezdravé životní podmínky. Evropská unie musí trvat na tom, aby bylo nalezeno důstojné řešení, jinak bude její zásah marný.
<P>
Budování spaloven, které jsou mimochodem financovány jako obnovitelné zdroje energie, čímž se porušují platné evropské právní předpisy, problém nevyřeší. Z odpadu by vznikl popel a škodlivé a smrtící emise. V hierarchii integrovaných systémů pro nakládání s odpady, které představují čisté řešení, jež nemá negativní dopady na zdraví občanů a na životní prostředí, nýbrž vytváří pracovní místa, mají být spalovny podle směrnice o odpadech až poslední možností.
<P>
Co se týče pronikání mafie, domnívám se, že je nutno vzít na vědomí, že ačkoliv pronikání mafie zejména do oblasti nakládání s odpady je na jihu realitou, dochází k němu především na severu. Takto tomu bylo zvláště v posledních několika letech.
<P>
Na Komisi mám tedy tři otázky: Jaké opatření má v úmyslu přijmout, aby zajistila, že řešení problému se nedotkne zdraví lidí, a jak chce zabránit tomu, aby občanům nebyla vnucována rozhodnutí a aby se daná území nestala vojenským prostorem?
<P>
Je toho názoru, že okamžité zprovoznění onkologického registru pro celou oblast by mělo být jednou z podmínek pro ukončení řízení o nesplnění povinnosti?
<P>
Jak Komise hodnotí zákon č. 210 z roku 2008 a zvláště článek 9 o pobídkách pro stavbu spaloven, jímž jsou porušeny evropské právní předpisy o státní pomoci?
<SPEAKER ID="636" NAME="Eva Lichtenberger" LANGUAGE="DE">
Paní předsedající, po pohádkách, které jsme vyslechli od italských poslanců ze skupiny Evropské lidové strany (Křesťanských demokratů), bychom se mohli vrátit zpátky na zem. Skutečností je, že proti Itálii bylo zahájeno řízení, a to zcela právem. Soud vynesl proti Itálii rozsudek - opět zcela právem. Itálie nesplnila lhůtu. Vláda patrně předložila plán, ale nedodala jej včas. Situace zůstává stále stejná. Člověk se nemůže zbavit dojmu, že zodpovědné osoby budou řešení odkládat a odkládat tak dlouho, až vznikne nouzová situace, aby mohly reagovat a rozhodovat na základě italských krizových právních předpisů, které mají přednost před všemi ostatními normami. Leží-li na ulicích spousta odpadu a je-li smíchán s průmyslovým odpadem z jihu i ze severu, pak jej lze rychle odklidit někam na nezabezpečenou skládku, aniž by se přijala nebo mohla být přijata náležitá bezpečnostní opatření. Váženým poslancům z Itálie říkám, že zde se nejedná o italskou diskusi. Zde diskutujeme o tom, že nejsou dodržovány ani prováděny evropské právní předpisy.
<P>
Pokud by se tento přístup k řešení problémů rozšířil do dalších zemí, důsledky by nesla celá Evropa. To, co se zde děje, není bezstarostná nedělní procházka. Je to skandál. Nestačí stále znovu určovat 536 nových míst a nasadit policii, aby násilím zabránila občanům v protestech, když si nepřejí, aby se jim u domů hromadil domácí odpad smíchaný s toxickým průmyslovým odpadem. Takto to nelze řešit. Toto jednání musí mít následky, a to citelné následky. Je dobré, že finanční zdroje nelze využívat ve stejném rozsahu jako dříve. Dost peněz již bylo promrháno. Je zapotřebí, aby to konečně jednou mělo citelné následky, protože to, o čem zde hovoříme, je provádění rozumných, nezbytných a dobrých evropských právních předpisů.
<SPEAKER ID="637" NAME="Oreste Rossi" LANGUAGE="IT">
Paní předsedající, dámy a pánové, navržený plán likvidace odpadu musí být prováděn takovým způsobem, aby umožňoval oddělený sběr, recyklaci a až na posledním místě spalování.
<P>
Bylo by chybou zamýšlet použít další pokuty. Kromě toho bych vám připomenul, že vinu nenese ani sever ani ostatní politické skupiny; jeden z dřívějších ministrů byl dokonce členem skupiny Zelených/Evropské svobodné aliance, do níž sama patříte, tak prosím přemýšlejte, než něco řeknete. O kritické situaci v souvislosti s odpadem v Neapoli a regionu Kampánie se mluví již desetiletí. Přestože byly vynaloženy značné finanční prostředky, je pravdou, že kritická situace dosud trvá. Pro to však není žádné omluvy. Tvrdit, že odpovědnost nese severní Itálie, nebo dokonce - jako tu prohlásila kolegyně -, že na ulicích Neapole je dnes k nalezení odpad ze severu, je jednoduše lež.
<P>
Odpovědnost jednoznačně nesou někdejší místní orgány, které na jedné straně nechaly organizovaný zločin volně obchodovat s odpadem a na druhé straně nedokázaly zajistit vhodná a přiměřená místa pro sběr a likvidaci odpadu.
<P>
Je zapotřebí, aby obyvatelé Kampánie a Neapole měli odvahu ve volbách vyměnit neschopné veřejné činitele, jak se již stalo na regionální úrovni.
<SPEAKER ID="638" NAME="Angelika Werthmann" AFFILIATION="NI">
(DE) Paní předsedající, dámy a pánové, kritická situace v souvislosti s odpadem na území města Neapole již trvá celých 14 let.
<P>
Stávající skládky jsou zcela přeplněné a výstavbě nových zařízení brání příslušné obce. Nicméně nedůvěru občanů vůči veškerým projektům v oblasti nakládání s odpadem lze vysvětlit tím, že na politické úrovni toho bylo mnoho naslibováno, ale téměř žádný z těchto slibů nebyl dodržen.
<P>
V praxi byl tento problém dosud řešen prostřednictvím krátkodobých provizorních řešení. Byly ustanoveny zvláštní komise, ale ty dokonce ani neměly povinnost informovat místní orgány a obyvatele. Na druhou stranu jsou výrobky na jedno použití v Itálii běžnou součástí života. V důsledku toho je denní produkce odpadu vysoko nad evropským průměrem, ale zároveň se třídění odpadu a recyklaci přikládá jen malá hodnota.
<P>
Smutným výsledkem této absence uvědomělého vztahu k životnímu prostředí na obou stranách je situace, kdy Kampánie je dnes regionem, v němž jsou zamořeny rozsáhlé oblasti, a míra výskytu rakoviny mezi místními obyvateli a míra výskytu onemocnění dýchacích cest mezi dětmi na území města Neapole jsou mnohem vyšší, než činí italský průměr.
<P>
Je proto naléhavě zapotřebí najít řešení a realizovat je.
<SPEAKER ID="639" NAME="Crescenzio Rivellini" AFFILIATION="PPE">
(IT) Paní předsedající, dámy a pánové, jsem vděčný panu poslanci Seeberovi a všem svým kolegům za úkol, jímž mě pověřili, ale pokud dovolíte, chtěl bych zdůraznit, že v Kampánii se již činí určité velmi pozitivní kroky.
<P>
Domnívám se proto, že požadovat na základě uplatnění článku 260 Smlouvy finanční pokutu, jak tu někteří činí, je účelovým zneužíváním situace. Regionální rada, která je ve funkci teprve několik měsíců, již navrhla plán likvidace nebezpečného odpadu a plán integrovaného systému pro nakládání s odpady. Kromě toho byla uvedena do chodu strategie odděleného sběru odpadu a byly přijaty iniciativy s cílem snížit celkové množství produkovaného odpadu. Probíhá nabídkové řízení na výstavbu spalovny v Salernu a do pokročilé fáze dospěly postupy týkající se zveřejnění výzvy o nabídkových řízeních na spalovnu Neapol-jih.
<P>
Konečně cílem uplatňovaných politik není jen vyčištění města, ale také vytvoření integrovaného systému pro nakládání s odpady, jehož součástí bude oddělený sběr, snížení množství odpadu, výstavba moderních zařízení - v neposlední řadě také likvidace "ekobalíků" neboli obrovských hromad slisovaného odpadu - a sanace starých skládek.
<P>
Lidé, kteří opravdu nesou vinu za to, co se stalo v minulosti, by měli být potrestáni. Patří mezi ně nepochybně někdejší kampánští veřejní činitelé z řad levice a konkrétně z řad Zelených, ale také někteří činitelé, kteří v severní Itálii využili podsvětí k tomu, aby se zbavili vyprodukovaného toxického odpadu
<P>
Evropská unie musí Kampánii pomoci bez předsudků a apeluji na každého, aby přiložil roku k dílu a nekladl překážky - nekladl překážky kvůli tomu, aby zachoval mediální obraz své strany nebo své ideologie. Opravdu si myslíte, že uložení pokut Kampánii vyřeší tuto kritickou situaci?
<SPEAKER ID="640" NAME="Luigi de Magistris" AFFILIATION="ALDE">
(IT) Paní předsedající, dámy a pánové, po lžích Berlusconiho vlády, jež se ujala funkce v roce 2008 a tvrdila Italům, že problém s odpadem je vyřešen, je jen správné, že Evropská unie odmítá Itálii poskytnout finanční prostředky, dokud nepředloží systém pro nakládání s odpady založený na recyklaci a kompostování, jenž bude šetrný k životnímu prostředí.
<P>
Takový systém rozhodně nezajistí plán pana Caldora, jenž je opět založen na nekontrolovaných skládkách, jako jsou ty v Chiaianu, Taverně del Re a Terzignu - skládka v Terzignu se dokonce nachází na území Vesuvského národního parku - ani spalovny, jež způsobují smrt, rakovinu a nefalšované zdravotní potíže. Za třináct let trvání kritické situace v oblasti životního prostředí veřejné prostředky v Kampánii utužovaly kriminální vazby mezi politiky, lhostejno zda levicovými nebo pravicovými, podnikateli a Camorrou.
<P>
Navíc se problémy v oblasti životního prostředí nevyřeší kriminalizací odpůrců nebo kriminalizací místních komunit, rodin a celého regionu, jak to udělala italská vláda, když k zastavení všech, kdo brání životní prostředí a svoji zemi, použila obušky.
<SPEAKER ID="641" NAME="Francesco Enrico Speroni" AFFILIATION="EFD">
(IT) Paní předsedající, dámy a pánové, centralistická a byrokratická Evropa nevidí rozdíly mezi regiony a mezi správními strukturami jednotlivých členských států.
<P>
Odpovědnost za katastrofální situaci v Kampánii nesou především obyvatelé Kampánie a já jakožto rodák z Padánie odmítám tato obvinění a vznáším je proti těm, kdo v Kampánii zvolili místní představitele, kteří nebyli schopni řešit tento problém, a kdo tuto chybu opakovali, když je znovu zvolili v dalších volbách. Padánie je ochotná pomoci obyvatelům Kampánie, ale nepřijme žádná obvinění, která jsou vůči ní vznášena.
<SPEAKER ID="642" NAME="Raffaele Baldassarre" AFFILIATION="PPE">
(IT) Paní předsedající, pane komisaři, dámy a pánové, nemám v úmyslu popírat závažnost situace, jež je nutným důsledkem správních a politických selhání, které vystavovaly - a dosud vystavují - celé město a jeho okolí nebezpečí, že jej zavalí odpad.
<P>
Pane poslanče Søndergaarde a paní poslankyně Lichtenbergerová, kritická situace v Kampánii vznikla a rozrostla se do hrozivých rozměrů kvůli neschopnosti regionální rady a levicové městské rady v Neapoli společně s radním za Zelené přijmout rozhodnutí - včetně nepopulárních a odvážných rozhodnutí - o vytvoření systému sběru a likvidace odpadu, jenž bude šetrný k životnímu prostředí. Pro politickou a správní fázi, která je nyní již definitivně minulostí, byly typické nezodpovědnost, nerozhodnost, politický kalkul, nepoctivé tajné dohody a odpad.
<P>
Chci ujistit poslance, kteří položili otázku k ústnímu zodpovězení, a politické skupiny, které je podpořily, že politická situace je průchodná a doznala úplné proměny. Celostátní vláda a nová regionální rada přijaly svoji zodpovědnost a mají politickou vůli tuto kritickou situaci řešit. Prostřednictvím dialogu s obyvateli, kterých se to týká, a s nezbytným odhodláním překonávají překážky a protesty, které bývají často způsobeny syndromem NIMBY neboli tím, že lidé nechtějí mít za humny cizí odpadky.
<P>
Výsledkem tohoto úsilí je, že připravili plán integrovaného systému sběru a likvidace odpadu, jenž zanedlouho poskytne pobídky pro oddělený sběr a výstavbu nezbytných zařízení.
<P>
Bylo by proto velmi nespravedlivé, kontraproduktivní a účelové postupovat tak, jak požaduje pan poslanec De Magistris: pokud by v současnosti byly uloženy odstrašující pokuty a opatření, byly by tím poškozeny instituce, jež plně spolupracují s Evropskou unií a snaží se prostřednictvím účinného využívání evropských a vnitrostátních zdrojů uzavřít tuto ošklivou kapitolu v letité historii Neapole a Kampánie.
<SPEAKER ID="643" NAME="Horst Schnellhardt" AFFILIATION="PPE">
(DE) Paní předsedající, dámy a pánové, přeji si - a doufám, že tomu tak bude -, aby dnešní rozprava odstartovala komplexní revizi systému pro nakládání s odpady v Kampánii. Rozsudek nebo nařízení Soudního dvora musí být konečně provedeno a tento region musí dodržovat evropská pravidla pro sběr a likvidaci odpadů.
<P>
Za druhé, musí být odstraněny také škody, které byly způsobeny nelegálními skládkami. Vím, o čem hovořím. Ve východním Německu ještě dosud - dvacet let po znovusjednocení - musíme odstraňovat znečištění způsobené nelegální nebo špatnou likvidací odpadů.
<P>
Nedomnívám se však, že v tomto všem uspějeme, pokud nezačneme řešit problém přímo od kořene. O nakládání s odpady můžeme hovořit do nekonečna; skutečností je, že zde existují mafiánské struktury. Ty musíme zničit, jinak v této věci neuspějeme.
<P>
Zcela upřímně říkám, že bych stanovil čtyři podmínky. Za prvé, musí být navržen plán nakládání s odpady. Zdá se, že tato podmínka je splněna. Nicméně také Komise s ním musí pomoci. Za druhé, musí být zpřístupněny finanční zdroje pro vybudování nových recyklačních zařízení a zařízení na zpracování odpadů. Za třetí, musí být zavedeny přísnější pokuty za nelegální likvidaci a také jsem přesvědčen - tímto se obracím na Komisi -, že Europol a Eurojust by měly pomoci italské policii a státním zástupcům v boji proti organizovanému zločinu.
<P>
Zdroje, které jsou k dispozici, by měly být blokovány do té doby, než budou splněny uvedené podmínky. Pak bych s radostí hlasoval pro to, aby zmíněné prostředky byly znovu uvolněny.
<SPEAKER ID="644" NAME="Lara Comi" AFFILIATION="PPE">
(IT) Paní předsedající, pane komisaři, dámy a pánové, mám-li slovo, chci jasně prohlásit, že situace v souvislosti s odpadem v Kampánii je lepší než dříve a je na cestě k řešení.
<P>
Jedná se o velmi složitou otázku; je s ní spojeno několik různých problémů a nalézt vhodné a definitivní řešení vyžaduje čas. Otázka k ústnímu zodpovězení, o níž diskutujeme, požaduje, aby bylo zahájeno řízení podle článku 260 Smlouvy, ale uložení finanční pokuty situaci v Kampánii nevyřeší. Pokud bychom takto postupovali, hrozilo by, že tím schválíme scénář, kdy určitý členský stát bude uznán vinným z porušení předpisů čistě na základě litery, prostě kvůli tomu, že zatím objektivně nesplnil povinnost vyplývající z evropských právních předpisů.
<P>
Subjektivní chování členského státu je zapotřebí rovněž zohlednit. Nepochybně lze říci, že Itálie nesplnila povinnost opravdově spolupracovat, ale jak potvrdil pan komisař, pracovníci Komise neustále komunikují s italskými celostátními a regionálními orgány a pozorně sledují vývoj situace.
<P>
Nelze popřít, že Itálie prokázala dobrou vůli a odhodlání. Je důležité zdůraznit, že prováděcí funkce se přesunula z regionů na provincie, aby bylo možné vypracovat plán, jenž vyhoví různým potřebám daného regionu. Evropa musí být solidární s Itálií, aby obě strany spolupracovaly v dokonalé součinnosti.
<P>
Na závěr bych chtěla zmínit, že součástí regionální rady Kampánie bývala také strana Itálie hodnot, která má dnes asi krátkou paměť - příliš krátkou na to, aby si vzpomněla, co dělala nebo spíše co neudělala.
<SPEAKER ID="645" NAME="Barbara Matera" AFFILIATION="PPE">
(IT) Paní předsedající, dámy a pánové, neberu si slovo jednoduše proto, abych se postavila za svůj region. Spíše se s vámi chci podělit o italskou reakci na porušení právních předpisů Společenství a zdůraznit, že naším zájmem je bránit zájmy občanů a našeho národa.
<P>
Region Kampánie a obecně italský stát pracují na vytvoření sítě zařízení na likvidaci odpadu v souladu s evropskými právními předpisy. Chci upozornit, že evropské finanční prostředky vyhrazené na likvidaci odpadů v Kampánii byly použity na opatření 1.7 regionálního operačního programu (ROP) na období 2000-2006 a na operační cíl 1.1 ROP na období 2007-2013.
<P>
Co se týče ROP na období 2000-2006, region Kampánie vyúčtoval, že mu byly poskytnuty finanční prostředky ve výši 140 milionů EUR; tyto prostředky byly použity na vybudování skladovacích prostor, zařízení na zpracování a opětovné využití odpadu, zařízení pro energetické využívání odpadu, zařízení pro třídění vlhkou a suchou metodou, na zajištění skládek, na vybudování nebo rozšíření zařízení pro opětovné využití odpadových materiálů a na provedení opatření pro oddělený sběr. Pokud jde o ROP na období 2007-2013, 110 milionů EUR bylo přiděleno na výstavbu zařízení na zpracování odpadu a 50 milionů EUR na financování obecních zařízení na oddělený sběr.
<P>
Činnosti realizované v rámci cíle 1.1 ROP EFRR na období 2007-2013 a opatření 1.7 ROP na období 2000-2006 byly značně omezeny podmínkami pro využití prostředků zavedených v důsledku zahájení řízení pro porušení právních předpisů v souvislosti s kritickou situací v nakládání s odpady v Kampánii. Proto je z fondu pro nerozvinuté oblasti dosud vyčleněna částka s cílem zajistit pokračování činností, na které se vztahuje evropský zákaz udělovat finanční prostředky z ROP.
<P>
Na závěr chci říci, že považujeme za důležité, abychom mohli Komisi a Parlament seznámit se skutečnými obtížemi, které brání rychle vyhovět rozsudku Soudního dvora.
<SPEAKER ID="646" NAME="RadvilMorkūnaitė-Mikulėnien" AFFILIATION="PPE">
(LT) Paní předsedající, jen bych chtěla využít této příležitosti k tomu, abych upozornila na další problémy v oblasti nakládání s odpady v Evropské unii. Tyto problémy se vyskytují zejména kvůli tomu, že celostátní vláda a regionální samospráva zanedbávají priority v oblasti nakládání s odpady. Například podnikatelé v jednom z litevských měst, kteří chtějí vybudovat spalovnu odpadů, klamou občany tím, že tvrdí, že spalování odpadů je stejně dobrou nebo lepší metodou než ostatní způsoby nakládání s odpady jako například snižování množství odpadu nebo třídění. Místní samospráva a vedoucí pracovníci zodpovědní za nakládání s odpady bohužel na takové dezinformace příliš neupozorňují. Když se již zabýváme problémy v oblasti nakládání s odpady v Evropské unii, vyzývám tedy Komisi, aby věnovala pozornost takovým případům porušování předpisů, kdy nejsou dodržovány priority v oblasti nakládání s odpady stanovené směrnicí Evropské unie o odpadech a takovému jednání se dostává podpory.
<SPEAKER ID="647" NAME="Peter Jahr" AFFILIATION="PPE">
(DE) Paní předsedající, situaci ohledně nakládání s odpady v Kampánii jsem si jako člen delegace Petičního výboru ověřil na vlastní oči. Je nutno říci, že tamní instituce stojí před velice náročným úkolem. Musí řešit nejen problémy v oblasti nakládání s odpady zděděnými z minulosti - konkrétně ekobalíky -, ale také problémy současné a budoucí. Z této cesty jsem získal dojem, že nakládání se současnými odpady bylo v době naší návštěvy do značné míry vyřešeno částečně za pomoci armády. Řešení spočívalo v tom, že odpad byl odstraněn z města a umístěn na skládky; bohužel je nutno konstatovat, že někdy se jednalo o nelegální skládky. To, co postrádáme, jsou strategická řešení minulých problémů, ale zejména budoucího fungování.
<P>
Nabídka ze strany EU je dobrá, srozumitelná a poctivá. Až region předloží ucelený plán nakládání s odpady, Evropská unie uvolní prostředky. Měli bychom také místním orgánům k tomu dodat odvahu. Zopakuji to ještě jednou: podle mne není cílem ani Komise ani Evropského parlamentu udělit finanční pokutu. Naším cílem je, aby se na místní úrovni v Kampánii řešily problémy s odpadem. Na tom bychom se měli vzájemně dohodnout a spolupracovat.
<SPEAKER ID="648" NAME="Crescenzio Rivellini" AFFILIATION="PPE">
(IT) Paní předsedající, dámy a pánové, prostředky, jejichž čerpání může Evropská unie pozastavit, jsou určeny na zlepšení stavu krajiny.
<P>
Nechápu, jak někdo může uvažovat o eventuálním pozastavení čerpání těchto prostředků, a apeluji zvláště na italské poslance Parlamentu - kteří byli navíc zvoleni občany Kampánie -, aby se nenechali strhnout ideologickým hněvem a netrestali své spoluobčany.
<P>
Vyzývám je, aby zastupovali zájmy svých voličů a nikoliv své vlastní.
<SPEAKER ID="649" NAME="Janez Potočnik">
člen Komise. - Paní předsedající, chtěl bych poslancům velice poděkovat za všechny názory.
<P>
Sám bych se chtěl věnovat třem či čtyřem otázkám. Za prvé, otázce, které se poměrně vášnivě dotkli mnozí z vás. Situace je kritická a neexistuje žádné rychlé řešení. Některé věci se sice vyvíjely pozitivně kupředu, ale je zřejmé, že dosud chybí systémová odpověď na danou otázku. Není snadné ji nalézt, ale je naprosto nepostradatelná. V tomto ohledu je naším partnerem v hledání řešení samozřejmě Itálie, ale není sporu o tom, že je v tomto směru nezbytné spolupracovat s regionálními orgány.
<P>
Proto se velmi těším na zhodnocení nového návrhu plánu nakládání s odpady, který, jak upřímně doufáme, je takový, jaký by podle nás všech měl být. Posouzení provedou mé služby, odborníci, a mohu vás ubezpečit, že přitom budou postupovat tak, aby s Itálií bylo zacházeno jako s jakýmkoliv jiným členským státem, protože je nesmírně důležité, aby zůstala zachována důvěra mezi členskými státy.
<P>
Když tedy hovoříme o tom, jak řešit tyto problémy, svůj přístup bych mohl shrnout čtyřmi slovy. Chci být prospěšně neoblomný a neoblomně prospěšný. Naším cílem určitě není udělovat pokuty. Jak tu někdo z vás řekl, cílem je řešit problémy, ale pokud nebude existovat jiný způsob, jak je řešit, pak udělením pokuty, protože to je má povinnost.
<P>
Proto ve spolupráci s italskými orgány dělám opravdu vše, abychom nalezli řádné řešení. V jeho nalezení upřímně doufám. V posledku tu hovoříme o zdraví italských občanů a italského životního prostředí.
<P>
Druhá věc, o níž chci hovořit, souvisí s rámcovou směrnicí o odpadech. Jedná se o novou směrnici, která byla přijata nedávno. V této směrnici je jasně řečeno, že každá země musí ze zákona zavést odpadovou hierarchii. To znamená, že nejlepší je takový odpad, z nějž nic nezůstane; varianty jsou opětovné použití odpadu, recyklace, získávání energie, a není-li jiná možnost, skládkování.
<P>
Pro představu budu citovat zprávu, která pojednává o tom, jak účinně si vedou jednotlivé členské státy v Evropské unii, a jež bude zítra zveřejněna. Týká se to tendencí ve skládkování komunálního odpadu, protože nejlepší údaje máme k dispozici právě pro komunální odpad.
<P>
Ač to zní neuvěřitelně, v pěti členských státech je skládkováno méně než 5 % komunálního odpadu, ale také máme sedm členských států, ve kterých je skládkováno více než 80 % tohoto odpadu, takže situace v Evropě, pokud jde o tyto programy, je opravdu velice různorodá, a to je problém, kterému se určitě chceme věnovat. Tyto údaje se týkají situace mezi léty 1995 a 2007, a plyne-li z nich něco, pak to, že pokud země chtějí, mohou dosáhnout změny. Jestliže se náležitě zařídí, mohou skutečně dosáhnout změny.
<P>
V zásadě lze dnes Evropu rozdělit na dva tábory: na tábor těch, pro něž je odpad problémem, a tábor těch, pro něž odpad znamená velkou příležitost získávat zdroje a také vytvářet nové finanční zisky, protože taková je realita. Slyšel jsem mnohokrát, že o otázce, kdo bude odebírat odpad, se muselo rozhodnout ve veřejném výběrovém řízení, protože subjektů, které jej chtěly mít, aby ho mohly využívat, bylo více, než bylo zapotřebí. Avšak pro tento účel je odpad zapotřebí vybrat již na samém začátku. To je základní a nejdůležitější požadavek.
<P>
Poslední věc, které bych se chtěl věnovat, je poznámka paní poslankyně, jež řekla, že bychom měli věnovat větší pozornost problémům nakládání s odpady i jinde v Evropské unii. Případy porušování předpisů podle oblastí se v roce 2009 z 19 % týkaly odpadů, z 20 % vody, z 19 % přírody, z 16 % vzduchu a v menší míře ostatních oblastí. Sledujeme horizontálně veškeré problémy s prováděním předpisů a jsme povinni to dělat. Mohu vás ujistit, že tomu tak bude i v budoucnosti.
<P>
Na závěr chci říci, že bychom se měli co nejvíce snažit, vy jakožto poslanci Parlamentu a já jako komisař, rozhlásit po celé Evropě, že odpad je příležitostí pro budoucnost. Každý den stále více čelíme omezeným zdrojům, a tudíž právě tuto zprávu naléhavě potřebujeme. Skutečným problémem je totiž účinné využívání zdrojů a účinné využívání zdrojů je klíčovou podmínkou pro budoucí konkurenceschopnost Evropy. Nevěříte-li mi, řekněme si to za deset let. Mohu ručit za to, že tomu tak bude.
<SPEAKER ID="650" NAME="Předsedající">
Rozprava je ukončena.
<P>
Hlasování se bude konat během příštího dílčího zasedání.
