<CHAPTER ID="016">
Vynětí půdy z produkce pro rok 2008 (rozprava) 
<SPEAKER ID="448" NAME="Předsedající">
Dalším bodem je návrh nařízení Rady, kterým se stanoví odchylka od nařízení (ES) č. 1782/2003, kterým se stanoví společná pravidla pro režimy přímých podpor v rámci společné zemědělské politiky a kterým se zavádějí některé režimy podpor pro zemědělce, pokud jde o půdu vyňatou z produkce na rok 2008 - C6-0302/2007 -, jejž přezkoumává Výbor pro zemědělství a rozvoj venkova.
<SPEAKER ID="449" NAME="Mariann Fischer Boel">
členka Komise. - Paní předsedající, mohu vám říci, že vyhlídky spojené s trhem s obilím jsou v našem smýšlení jednoznačně na předním místě, protože se nyní nacházíme v situaci, kdy v posledních měsících došlo k nebývalému nárůstu cen. To neplatí pouze pro Evropskou unii, ale pro celý svět.
<P>
Vzhledem k tomu, že v některých částech Evropy příliš pršelo a v jiných částech Evropy byla sucha, nebyly v tomto roce klimatické podmínky našich regionů příznivé výrobě obilí a s odhadovanou produkcí ve výši 258 milionů tun byla sklizeň v roce 2007 podprůměrná. Povinné vynětí půdy z produkce odpovídající v současné době 10 % ve starých členských státech, EU-15, není slučitelné se stávající situací na trhu. V těchto souvislostech Komise navrhla pro sklizeň na podzim 2007 a pro osetí na jaře 2008 stanovit 0% vynětí. Podle našich odhadů to bude znamenat v rámci Evropské unie dodatečnou výrobu 10 až 17 milionů tun a já se domnívám, že to bude pro toto odvětví pozitivní signál, a doufám, že to také přispěje ke stabilizaci odvětví obilí.
<P>
Samozřejmě je třeba v této záležitosti učinit rychlé rozhodnutí, aby zemědělci mohli rozhodnout o svém příštím výrobním roce a v této souvislosti jsem skutečně velmi vděčná za to, že Parlament očividně pochopil naléhavost této záležitosti a souhlasil s rychlým postupem. Skutečně jsem velice vděčná.
<P>
Náš právní návrh bude co nejkratší a co nejjednodušší a nebude předpokládat žádnou novou administrativní zátěž.
<P>
Podíváme-li se do budoucna, je nezbytné v rámci kontroly stavu dobře prošetřit, zda je ještě vynětí půdy z produkce za současných a budoucích podmínek na trhu vhodným nástrojem. Musíme rovněž zvážit, jak můžeme v rámci našeho systému vynětí půdy z produkce zachovat přínosy pro životní prostředí, jako je zachování stálých pastvin, ochrana pobřežních pásů a opatření, která se také týkají změn klimatu.
<P>
Děkuji vám tedy za rychlou reakci. Je hezké vidět, že se Parlament skutečně může pohnout, je-li to naléhavě potřeba.
<SPEAKER ID="450" NAME="Neil Parish  " AFFILIATION="PPE-DE">
předseda výboru AGRI. - Paní předsedající, paní komisařko, ano, Parlament skutečně umí jednat velmi rychle. Myšlenka, že by mohl být Parlament obviňován z toho, že zemědělci nebudou vědět, co tento rok na své půdě vysázet, samozřejmě naši mysl dost zaměstnávala, a tak jsme měli radost, že můžeme pracovat s vámi a dosáhnout tohoto pevného rozhodnutí. Rovněž blahopřeji svému výboru, Výboru pro zemědělství a rozvoj venkova, k jeho jednomyslnému rozhodnutí.
<P>
Chtěl bych poukázat vlastně na to, jaký význam má jeden rok. Před dvanácti měsíci jsme hovořili o 90 EUR/tunu za pšenici. Nyní mluvíme o 250-270 EUR, ta cena je tedy trojnásobná. Proto je nyní načase vážně se zabývat snížením vynětí půdy z produkce na 0 %. Dokonce bych šel ještě dál. Něco přes 20 let v Evropě v podstatě hovoříme o přebytku potravin, že zemědělci vlastně nejsou potřeba, že musíme přeměnit půdu v něco jiného a že na zabezpečení potravin vlastně nezáleží. Najednou na zabezpečení potravin záleží.
<P>
Domnívám se, že zde jde i o morální stránku věci. Má-li svět dostatek potravin, možná Evropa vůbec nepotřebuje mít svůj podíl produkce, ale má-li svět nedostatek potravin a ceny rostou, je Evropa morálně povinna potraviny vyrábět. Evropa nebude nikdy trpět hladem, ať bude cena potravin jakákoli, protože my jednoduše máme peníze, abychom za ně zaplatili, ale v mnoha částech světa trpět hlady budou. Z čista jasna se nacházíme v jiném světě, jemuž také musíme čelit. Komise navrhuje na rok 2008 vynětí půdy z produkce ve výši 0 % a na začátku hospodářského roku 2008, jak jsem uvedl, má trh příznačně vysoké ceny.
<P>
Jak paní komisařka řekla, v některých částech Evropy bylo sucho a v jiných zase byly povodně. V celém světě jsme také svědky toho, jak se mění stav obilovin, kdy v Austrálii půdou stoupá sůl a je tam velmi těžké vysázet plodiny. Pozorujeme také Čínu a Indii, kde přijímají vzhledem k jejich růstu hospodářství nebývalé množství potravin a požadují více potravin. To vše si vybírá svou daň po celém světě na produkci pšenice a obilovin. Nyní jsme pravděpodobně na přibližně polovině zásob, které historicky máme, a zásoby se tenčí, a tak je nyní načase to udělat.
<P>
Domnívám se, paní komisařko, a jsem si jist, že vy také, že budeme-li mít společnou zemědělskou politiku oddělenou od produkce, nemůžeme v mnoha ohledech skutečně dosáhnout vynětí půdy z produkce, protože pokud by kdy nějaká politika měla být spojena s produkcí, pak to musí být vynětí půdy, takže je nyní nejvyšší čas je odstranit.
<P>
Jakmile odstraníme vynětí půdy z produkce, musíme mít na paměti, že mělo jisté přínosy pro životní prostředí, a musíme také pamatovat na to, že zemědělci tak budou mít na výběr, zda vyňatou půdu zorat, či nikoli. V rámci systému jednotných plateb zemědělských podniků by ji i nadále mohli používat, pokud se tak rozhodnout, ale ekonomické výhody vlastního pěstování obilovin předpokládají, že řada z nich půdu zorá. Pořád můžeme mít šestimetrové pruhy kolem polí a živých plotů v zájmu životního prostředí a já mám za to, že je to také velmi dobře.
<P>
Nejedná se o něco, o čem bychom měli dnes večer diskutovat, ale domnívám se, že v rámci kontroly stavu se budeme zabývat tím, že nepochybně budeme muset přejít na biopaliva druhé generace a nepoužívat jako biopaliva pšenici a řepku olejnou. Ano, před rokem jsem toho opravdu byl velkým zastáncem, když byly ceny nízké, ale nyní jsou ceny vysoké, takže tomu jen doslova přidáme palivo.
<P>
Doporučuji Parlamentu, abychom tuto záležitost rychle vyřídili. Děkuji všem skupinám za jejich podporu a velmi děkuji paní komisařce za její rychlou reakci. Domnívám se, že společně můžeme dojít ke správnému řešení. Máme zde několik pozměňovacích návrhů skupiny PSE a skupiny Verts/ALE, z nichž většinu budeme moci podpořit. Nemohu však přijmout jeden z nich - a tím je daň na vývoz obilovin, protože zemědělci v minulosti trpěli nízkými cenami. Jakmile se ceny zvednou, neuvalujte na ně prosím daň, protože to by podle mého názoru nebylo zcela správné. Máme-li se zabývat tržními silami, budeme muset čelit realitě života.
<SPEAKER ID="451" NAME="Esther de Lange" LANGUAGE="NL">
Paní předsedající, nejprve bych chtěla poděkovat paní komisařce za to, že tu s námi dnes ráno byla a že tu s námi je nyní při této rozpravě, která byla přidána na pořad dne v posledním okamžiku. Nejvíce bych jí však chtěla poděkovat za její návrh odstranit povinné vynětí půdy z produkce pro příští období. Blahopřála nám k naší rychlosti, ale Komise také ukázala, že je schopna reagovat poměrně rychle na vývoj trhu, jenž nyní prochází obdobím tenčících se dodávek obilovin v EU. Očekává se, že zásoby dosáhnou na konci tohoto období rekordního minima také ve světě.
<P>
Nástroj ke kontrole dodávek, jakým bylo povinné vynětí půdy z produkce zavedené v roce 1992, již tedy nemá žádný smysl. V důsledku toho je jen logické, že Komise navrhuje, aby byl tento závazek nyní odstraněn. Je také logické, že Komise zachovává systém vynětí půdy z produkce a jen snižuje povinný podíl ze stávajících 10 % na 0 %. Díky tomu půjde rozprava dál správnou cestou. Koneckonců až v okamžiku, kdy je čas na kontrolu stavu, je čas na diskusi o možné změně stávajících předpisů a struktur.
<P>
Dále chápu, že dohodneme-li se na tomto návrhu a přijme-li Rada rychlé rozhodnutí, pravděpodobně zlomíme rekord v rychlém přijímání právních předpisů. Tím také vyšleme signál občanům, a zejména zemědělcům, že je-li to třeba, dokáže EU přijímat rychlá rozhodnutí.
<P>
Chtěla bych se však vyzpovídat z jedné věci, paní předsedající - nikoli jako řečnice za PPE, ale jako členka CDA v Evropském parlamentu z Nizozemska. Existují ještě další odvětví, v nichž, s ohledem na stávající vývoj trhu, by se zdála být vhodná určitá míra pružnosti. Podívejme se například na odvětví mléka, v němž prudce narůstá poptávka a Evropa zřejmě nevyužívá co nejlépe jeho plného potenciálu. Jednou z možností je pravděpodobně učinit kvóty, které některé členské státy plně nevyužívají, prodejnými přes hranice nebo 1. dubna 2008 kvótu ještě zvýšit o několik procent.
<P>
Na závěr bych, paní předsedající, tedy chtěla osobně vyzvat Evropskou komisi, aby projevila také v dalších odvětvích tentýž elán, jaký je patrný v souvislosti s obilovinami, jakmile to bude třeba.
<SPEAKER ID="452" NAME="Luis Manuel Capoulas Santos" LANGUAGE="PT">
Já jsem také rád, že zde paní komisařku vidím, a chtěl bych říci, že stávající podmínky trhu s obilovinami nás nutí k tomu, abychom uvažovali, ale především jednali, a blahopřeji Komisi k jejímu proaktivnímu přístupu.
<P>
Skupina sociálních demokratů v Evropském parlamentu souhlasí s komisařčinou analýzou stávající situace a s tím, že v rámci kontroly stavu budeme mít příležitost tuto záležitost do hloubky prozkoumat a přijmout do budoucna vhodnější konečná rozhodnutí. Jsme si také plně vědomi, že problém, jemuž čelíme, nelze vyřešit pouze odstraněním vynětí půdy z produkce v souvislosti s přechodnými opatřeními, která se chystáme přijmout, ale souhlasíme, že by mohly v nadcházejícím roce do značné míry pomoci k nápravě rovnováhy trhu.
<P>
Souhlasíme s názorem, že tímto opatřením by se mohla, v pesimistické variantě, minimálně polovina stávajících 3,89 milionů hektarů vrátit do produkce, což by mohlo v roce s normálními klimatickými podmínkami představovat další produkci ve výši přinejmenším 5 až 10 milionů tun, přestože některé typy půd jsou méně plodné, a proto je zemědělci přirozeně vyjímají z produkce.
<P>
Myslíme si však, že k tomu, abychom tohoto cíle dosáhli, bylo by vhodné, aby Komise tuto odchylku poněkud rozšířila, to jest aby prodloužila platnost tohoto opatření z jednoho roku na dva; a je pochopitelné, že by mělo být prodlouženo, protože v zemědělství očividně chybí plánování a na začátku příštího období podzim-zima ještě nebudeme mít konečné rozhodnutí o výsledku rozpravy, jež se bude konat v rámci kontroly stavu. Proto vyzývám Komisi, aby vzala v potaz pozměňovací návrh, který za tímto účelem předložíme a který si, jak jsem si jist, zaslouží na zítřejším plenárním zasedání většinu.
<P>
Na druhou stranu jsme si všichni vědomi toho, že vracení celé této oblasti do produkce bude mít jasné negativní dopady, co se týče uvolňování CO2 ze země, ale i biologické rozmanitosti, protože nyní každý uznává přidanou hodnotu pro životní prostředí, jíž vynětí půdy z produkce přineslo. Proto se domníváme, že by bylo vhodné, aby Komise co nejdříve provedla dopadovou studii, abychom měli k dispozici všechny příslušné faktory k přijetí rozhodnutí o této záležitosti, jež budeme muset do roka přijmout.
<SPEAKER ID="453" NAME="Friedrich-Wilhelm Graefe zu Baringdorf" AFFILIATION="Verts/ALE">
(DE) Paní předsedající, paní komisařko, ano, jednali jsme rychle, ale Komise se také opozdila s předložením návrhů. O této záležitosti se diskutovalo dlouho a netrpělivost pěstitelů do značné míry podněcovala otázka, kdy to konečně bude za námi. Nic jsme nezdržovali, to je pravda, ani jsme nic zdržovat nechtěli.
<P>
Vaše odůvodnění je takové, že ceny jsou vysoké a je zde třeba určitá stabilizace. Doufám, že jsme oba spokojeni - a zejména váš manžel se svým podnikem - že se nakonec dostanou peníze k podnikům. Je to již dlouho opožděno a měli bychom být opatrní s tím zde říkat, že něco musíme udělat a snížit ceny. Navíc to do jisté míry odporuje vašemu dnešnímu rannímu prohlášení týkajícímu se cukru. Jistě si vzpomínáte, že jste řekla: se stávající cenou obilí nyní se lidé možná rychleji dají na obiloviny a upustí od cukru. Jestliže nyní znovu stlačíte ceny obilí, vaše logika a váš záměr by tím mohly být narušeny.
<P>
Uvádíte to, že v důsledku toho se střídají plodiny. Ano, to je pravda. Původně bylo toto opatření spojeno se střídáním plodin, protože střídání plodin také vyžadovalo vegetaci. To znamená, že musíme věnovat pozornost hledisku životního prostředí, přestože bylo v posledních letech velmi opomíjeno, jednoduše tím, že se umožnilo trvalé vynětí půdy z produkce, čímž by se značný podíl dostal do produkce energetických výrobků.
<P>
V pozměňovacím návrhu vás žádáme, abyste se nejen zabývala tím, co máte na rok 2008 v plánu, ale také abyste nám v Parlamentu řekla, jak má probíhat střídání plodin s ohledem na ochranu životního prostředí.
<SPEAKER ID="454" NAME="Vincenzo Aita">
jménem skupiny GUE/NGL. - (IT) Paní předsedající, dámy a pánové, domnívám se, že Parlament by měl tuto záležitost chápat jako nový prvek, který otvírá nové období reflexe a novou rozpravu o zemědělské produkci v Evropě. Nejde jen o to, že dochází ke změnám klimatu a že v některých oblastech venkova produkci provází obtíže. Jedná se o to, že celý systém zemědělské produkce v této oblasti se mění, protože - padlo o tom několik zmínek v předchozí rozpravě - se dnes řada plodin vyrábí za použití různých systémů produkce, jak jsme slyšeli.
<P>
Měli bychom totiž nyní přezkoumat politiku uplatňovanou pro zemědělskou produkci v posledních letech v Evropském společenství. Problémem není pouze obilí, ale do několika měsíců rovněž budeme muset řešit problém produkce masa a produkce mléka, protože v této oblasti již dochází ke změnám a poklesu produkce. Proto se domnívám, že by paní komisařka a Komise měli mít důkladné období reflexe a umožnit Parlamentu na tyto problémy definitivně reagovat, abychom se vyhnuli stávající situaci: nárůst nákladů na potraviny, který pro řadu rodin v Evropě i jinde představuje problémy.
<SPEAKER ID="455" NAME="Jim Allister" AFFILIATION="NI">
Paní předsedající, v době spirálově stoupajících a trestných nárůstů cen krmiv, jež tolik škodí našemu intenzivnímu odvětví, by bylo trestuhodné oddělit půdu, díky níž bychom mohli snížit naši závislost na dovozu ze zahraničí, od produkce. Proto musí vynětí půdy z produkce zmizet a musí k tomu dojít teď.
<P>
Je toho však třeba víc, nevyjímaje proaktivní plán řešení rýsující se krize v našich intenzivních odvětvích. Z mého pohledu to musí zahrnovat praktický tlak na mnohonárodní řetězce supermarketů, aby upustily od strategie tvorby cen, kterou se utlačují výstupní ceny zemědělské produkce. Pokud k tomu nedojde, stojí před námi srovnání velké části našeho intenzivního odvětví se zemí. To by byla největší prohra zemědělské politiky naší doby a tím se, paní komisařko, musíte naléhavě zabývat.
<SPEAKER ID="456" NAME="Esther Herranz García" AFFILIATION="PPE-DE">
(ES) Paní předsedající, v úvodu chci říci, že vítám rozhodnutí Evropského parlamentu přijmout v rámci naléhavého postupu okamžité zrušení povinného vynětí půdy z produkce.
<P>
Domnívám se, že hlavními oběťmi ohromného nárůstu cen zemědělských surovin jsou evropští spotřebitelé a zemědělci. Mám za to, že stávající situace by nás měla vést k tomu, že podnikneme podrobnou diskusi o změně, k níž nyní dochází v rámci společné zemědělské politiky, a měli bychom zajistit, že rozhodnutí přijatá v této oblasti je v souladu se světovými souvislostmi, kdy narůstají ohromující měrou požadavky třetích zemí, zejména kvůli zvětšující se spotřebě v zemích jako Indie a Čína, jež hrají rozhodující roli ve světovém hospodářství.
<P>
Bude-li tento schodek pokračovat, měla by dle mého názoru Evropská unie zvážit vytvoření nových mechanismů k zamezení neudržitelným nárůstům cen potravin.
<P>
Již roky posloucháme, že společná zemědělská politika přináší nadměrné náklady pro evropské daňové poplatníky, ale já bych nyní chtěla, aby vlády občanům vysvětlily, proč teď budou muset za chléb a mléko platit víc. Ráda bych také, aby vlády vysvětlily opatření, jež plánují přijmout k tomu, aby zaručily spotřebitelům spravedlivé ceny a zamezily nadměrnému zatížení výrobců, které by ohrozilo výdělečnost mnoha zemědělských podniků.
<P>
Svět potřebuje stále více potravin a exponenciální nárůst spotřeby se nevyřeší zemědělskou politikou, jež by byla čím dál skoupější a lakomější vůči evropským výrobcům. Mám za to, že evropští představitelé by se měli ještě jednou zamyslet, než dostanou výrobce mezi mlýnské kameny.
<P>
Evropská unie by podle mého názoru měla uplatnit na společnou zemědělskou politiku kontrolu stavu k zavedení mechanismů, prostřednictvím nichž se do budoucna zamezí závažným schodkům, nechceme-li, aby světoví výrobci na mezinárodních trzích získali monopol.
<SPEAKER ID="457" NAME="Rosa Miguélez Ramos" AFFILIATION="PSE">
(ES) Paní předsedající, je pravda, že zásoby obilovin se v posledních letech zmenšily, a slyšeli jsme již některé důvody spojené se stávajícím klimatem - rostoucí spotřeba v rozvíjejících se zemích, nepříznivé klimatické podmínky ve výrobních zemích nebo vymezení produkce ve vyvážejících zemích pro domácí spotřebu. Nemůžeme také opomenout vliv některých spekulativních aktivit na dotyčných trzích, jako například v Paříži nebo Chicagu. Všechny tyto problémy přispívají k tomu, že ceny dosahují historicky nejvyšších hodnot.
<P>
Podle údajů Mezinárodní rady pro obiloviny (International Cereals Council) máme však kromě problému dodávek také problém zásob: světových zásob, které jsou nižší než 17 %, jež jsou podle organizace FAO zárukou zabezpečení potravin, a zásob Společenství, jež jsou prakticky vyčerpány s trhem, jehož ceny přesahují mezinárodní úroveň.
<P>
Z mého pohledu, paní komisařko, bychom měli, co se týče kontroly stavu, přemýšlet o úloze neexistence nástrojů Společenství k regulaci trhu v rámci této krize.
<P>
Evropská unie je posedlá náklady na řízení zásob a tlakem Světové obchodní organizace; přeorientovala svou zemědělskou politiku na zahrnutí produkce a liberalizaci trhů a obrátila se zády k výrobcům a spotřebitelům, přičemž upustila od hlavní zásady SZP: zajištění soběstačnosti.
<SPEAKER ID="458" NAME="Bernadette Bourzai" AFFILIATION="PSE">
(FR) Paní předsedající, paní komisařko, dámy a pánové, nejprve bych chtěla vyjádřit svou podporu rekultivaci, dobrovolné povahy, půdy, která je nyní vyňata z produkce k podpoře evropské produkce obilovin a olejnin, k doplnění zásob, a tedy i k zajištění soběstačnosti.
<P>
Zdá se však, že zemědělci potřebují k tomu, aby se této změně přizpůsobili, dva výrobní a hospodářské roky. Je rovněž důležité, abychom uplatnili kvóty na vývoz obilovin, aby byly nejprve uspokojeny potřeby Evropy.
<P>
Naopak jsem obezřetnější, co se týče návrhu opatření, jímž se zruší daně na krmiva. Jsem si dobře vědoma, že nárůst cen potravin přináší zemědělcům velké potíže, ale nechtěla bych, aby se tímto opatřením otevřela stavidla dovozu geneticky modifikované sóji a kukuřice. Podporuji však prosazování a podněcování rozvoje evropského odvětví krmiv neobsahujících geneticky modifikované organismy, které by nabylo lepšího postavení k zajištění našeho zabezpečení potravin a naší nezávislosti.
<P>
Ráda bych také poukázala na to, že přestože vynětí půdy z produkce již není z hospodářského hlediska opodstatněné, je nezbytné pro biologickou rozmanitost a ochranu půdy a řek a to by mělo být uznáno a zachováno. Skupina sociálních demokratů proto žádá Komisi, aby provedla dopadovou studii účinků zrušení systému vynětí půdy z produkce na životní prostředí. Přemýšlím především o důsledcích, které by zrušení vynětí půdy z produkce mělo pro nezbytnou rozmanitost zdrojů pylu a nektaru pro včely v době, kdy toto odvětví prochází vážnou krizí.
<P>
Nynější zrušení vynětí půdy z produkce nám také nepomůže vyřešit všechny problémy v rámci přezkumu SZP v letech 2008 a 2009.
<SPEAKER ID="459" NAME="Mariann Fischer Boel">
členka Komise. - Děkuji vám, paní předsedající, a ráda bych také velmi poděkovala poslancům za všechny pozitivní připomínky, za veškeré snahy stabilizovat náš trh s obilovinami. Nyní se cítím docela dobře připravená na to, abychom v této rozpravě zítra pokračovali s členskými státy v Radě, a doufám, že právní akt budeme moci rychle zveřejnit. Jsem si docela jista, že budou zemědělci sledovat, jaké rozhodnutí zde v Parlamentu a v Radě zítra přijmeme.
<P>
Pohovořím jen krátce o čtyřech různých skupinách pozměňovacích návrhů. Co se týče myšlenky prodloužit toto roční 0% vynětí půdy z produkce na dva roky, musím říci, že budeme mít možnost o sdělení diskutovat v zimě a o právních návrzích příští jaro a léto, kdy budeme mít jasno, jakým směrem se ubíráme. Nápad prodloužit roční lhůtu tedy nebudu moci podpořit, ale k této záležitosti se vrátíme.
<P>
Co se týče přínosů vynětí půdy z produkce pro životní prostředí, je zřejmé, jak jsem uvedla ve svém prvním příspěvku, že se tím budeme muset zabývat v rámci kontroly stavu, abychom zjistili, zda se nám podaří najít řešení k zachování přínosů otázky biologické rozmanitosti životního prostředí v rámci vynětí půdy z produkce.
<P>
Co se týče sledování trhu s obilovinami, je zřejmé, že budeme dělat vše pro to, abychom udržovali prohloubený dialog s členskými státy, zúčastněnými subjekty a širokou veřejností, abychom věděli, jakým směrem se trh vyvíjí.
<P>
Pokud jde o pozměňovací návrh 8 týkající se omezení a možného zavedení vývozní daně, musím říci, že touto cestou se nechceme ubírat. V důsledku toho bychom trhu vysílali zcela odlišné a špatné signály. Dostali bychom se tak do situace podobné jako v Rusku a na Ukrajině, které jsme vinili z toho, že tento nástroj používají k tomu, aby si nechaly svou produkci pro sebe, a proto bychom se touto cestou neměli dát.
<P>
Co se týče další zmíněné myšlenky spojené s dovozem, podíváme se na přerušení dovozních daní z obilovin - a ve skutečnosti jsme s tím již začali. Nezapadají do stávající situace. Změna celé politiky, politiky zásob, by pro nás, dle mého názoru, byla možností, o níž budeme diskutovat v rámci kontroly stavu, abychom zjistili, jak nejlépe provádět řešení na míru jak pro zemědělce, tak pro subjekty zúčastněné na produkci obilovin, pro odvětví obilovin.
<P>
Ještě jednou vám velmi děkuji. Skutečně si cením nadšení, s jakým Parlament a Výbor pro zemědělství a rozvoj venkova v tomto případě jedná.
<SPEAKER ID="460" NAME="Předsedající">
Rozprava je ukončena.
<P>
Hlasování se bude konat ve středu.
<P>
Písemná prohlášení (článek 142)
<SPEAKER ID="969" NAME="James Nicholson  " AFFILIATION="PPE-DE">
písemně. - Prostřednictvím rostoucích cen obilí v celé Evropské unii, k čemuž došlo v důsledku vysokých cen ve světě, postupně došlo k závažné situaci. Je nezbytné, abychom v našem zabezpečení potravin měli jistotu. Tu již nemáme. Ceny obilí nadále šplhají nahoru. To se dá řešit jedině zvedáním cen pro spotřebitele. Australská vláda v minulém týdnu uvedla, že australská produkce bude tento rok o 30 % nižší. Musíme mít přístup na trh náhražek obilovin ze Spojených států, nebo budou dodávky hovězího, skopového a kuřecího masa obtížnější. Vyzývám Radu ve složení pro zemědělství a odborníky EU, aby rychleji schválili nové obiloviny a zajistili nám tak zabezpečení dodávek.
