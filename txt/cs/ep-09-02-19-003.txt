<CHAPTER ID="003">
Snížené sazby daně z přidané hodnoty (rozprava)
<SPEAKER ID="007" NAME="Předsedající">
Dalším bodem je zpráva paní van den Burgové předložená jménem Hospodářského a měnového výboru o návrhu směrnice Rady, kterou se mění směrnice 2006/112/ES týkající se snížených sazeb daně z přidané hodnoty - C6-0299/2008 -.
<SPEAKER ID="008" NAME="Ieke van den Burg">
zpravodajka. - (NL) Tato zpráva o snížených sazbách DPH se připravovala složitě. Žádná zpráva vlastně nevzešla, protože dvě další velké skupiny, skupina Evropské lidové strany (Křesťanských demokratů) a Evropských demokratů a skupina Aliance liberálů a demokratů pro Evropu, se k hlasování o mé zprávě v Hospodářském a měnovém výboru nedostavily a jejich členové bez varování hlasovali už předem proti, protože si nepřáli odmítnutí ani přijetí jakéhokoli pozměňovacího návrhu.
<P>
Tím vystavili podporu tohoto významného návrhu Komise vážnému riziku. Velice toho lituji, protože to vytvořilo zcela chybnou představu o postoji Evropského parlamentu. Naštěstí ze svého postoje ustoupili a dali najevo, že návrh Komise může počítat s jejich plnou podporou. Dohodli jsme se, že se o těchto pozměňovacích návrzích nebudeme dál na plenárním zasedání hádat, ale že raději jasně přijmeme návrh pana komisaře Kovácse.
<P>
Paní Lullingová však bohužel žila v mylném přesvědčení, že musí své odmítnuté pozměňovací návrhy znovu předložit k projednání, i když to opravdu není v souladu se zněním legislativního usnesení nebo postupu, kterým se řídíme. Zde v Parlamentu podle všeho platí obměna latinského rčení Quod licet Iovi, non licet bovi, co je dovoleno paní Lullingové, není dovoleno normálnímu poslanci Evropského parlamentu. Aniž bych jí chtěla ubírat na jejím božském postavení, chtěla bych vás naléhavě požádat, abyste se tím nenechali vyvést z míry a během jmenovitého hlasování důrazně hlasovali ve prospěch legislativního usnesení. O to zde koneckonců jde. Společně s panem komisařem počítám s vaší podporou a předpokládám, že paní Lullingová pochopí, že když odmítne toto usnesení podpořit kvůli tomu, že věci nejdou tak, jak chtěla, bude na tom hůř a vytvoří mylný dojem, že je proti snížené sazbě DPH.
<P>
Tento Parlament má, a jsem na to hrdá, dlouhou tradici v podpoře návrhům na uplatňování snížené sazby DPH na služby s vysokým podílem lidské práce. Kromě toho tento Parlament sám z iniciativy jednoho z mých předchůdců, pana van Velzena, předložil během summitu pro zaměstnanost, který se konal v roce 1997 v Lucemburku, návrh na využití této snížené sazby DPH jako pobídky pro zaměstnanost, díky níž budou tyto služby levnější, zvýší se jejich objem a také se překlene propast mezi nelegální a legální prací. Tento cíl zaměstnanosti je podle mého právě nyní opět velmi důležitý. Jsem pevně přesvědčená o tom, že pokus prokázal bez jakékoliv pochyby svůj účel.
<P>
Předchozí komisař pan Bolkestein byl o tom přesvědčený méně a stejně jako řada členských států zastával skeptický postoj. Nechtěl zaměstnanost používat jako cíl pro daňovou politiku. Zastával názor, že daňová politika není k tomuto účelu určená. Současný komisař naštěstí pochopil, že je nutné na to pohlížet v širším kontextu, a mám radost, že tomuto pokusu dává strukturální rozměr.
<P>
Chtěla bych připojit krátkou poznámku k současné situaci. Upřímně řečeno si nelze představit, že Komise v dnešní situaci nedá tomuto návrhu jednomyslný souhlas. Koneckonců je skutečně na čase s touto tragickou situací v oblasti zaměstnanosti a oživení evropského hospodářství něco udělat. Daňová opatření včetně například snížení DPH v odvětví stavebnictví a renovací, v zajištění lepší energetické účinnosti domů a našeho kulturního dědictví a v celé řadě dalších věcí by mohla být stimulem pro trh s nemovitostmi, který je nyní na zcela mrtvém bodě.
<P>
S rizikem, že budu opakovat to, co je jasně zřejmé, musím říct, že důraz na energetickou účinnost neklade pozměňovací návrh, který skupina PPE-DE předložila v rámci Výboru pro vnitřní trh a ochranu spotřebitelů. Objevilo se to již v návrhu Komise. Bylo to odstraněno z pozměňovacího návrhu 6 a znovu vloženo do pozměňovacího návrhu 7. Z toho může vzniknout jen zmatek. Je však jasné, že Parlament je velkým zastáncem energetické účinnosti. Proto doufáme, že Rada návrh pana komisaře Kovácse přijme a že se dnešní významné hlasování nezvrhne v interní handrkování.
<SPEAKER ID="009" NAME="László Kovács">
člen Komise. - Paní předsedající, chci poděkovat Evropskému parlamentu, že tak rychle vyřídil tento návrh, s ohledem na žádost Evropské rady z loňského prosince v souvislosti s Plánem evropské hospodářské obnovy, aby se do března 2009 vyřešila otázka snížených sazeb DPH v některých odvětvích.
<P>
Jsem potěšen, že Hospodářský a měnový výbor přijal návrh usnesení schvalující iniciativu Komise a doufám, že plenární zasedání bude stejně nápomocné.
<P>
Chci poděkovat Hospodářskému a měnovému výboru a zpravodajce paní van den Burgové za jejich podporu. Rychlé přijetí tohoto návrhu je totiž nutné k získání jistoty ohledně uplatnění snížených sazeb na některé místně poskytované služby a služby s vysokým podílem lidské práce, které by jinak musely na konci roku 2010 přestat existovat. Navíc je důležité zajistit stejné možnosti pro všechny členské státy v odvětvích jako je ubytování a pohostinství, protože v těchto odvětvích nejsou dnes členské státy všechny ve stejném postavení.
<P>
Současná hospodářská a finanční krize zvyšuje naléhavost přijmout a uplatnit tento návrh. Není vhodná doba ničit pracovní místa, což by se mohlo stát, kdyby nebyly s konečnou platností zavedeny snížené sazby, které se v současnosti uplatňují pro služby s vysokým podílem lidské práce v 18 členských státech. Navíc je nutné zajistit, aby byly tyto snížené sazby rychle zavedeny ve všech členských státech. Když se podpoří utrácení v oblastech jako bydlení, mohou mít snížené sazby pozitivní dopad na zaměstnanost, především v kategorii nekvalifikovaných pracovníků, kteří právě jsou ohroženi tím, že budou v současné krizi vyhozeni jako první. V této souvislosti jsem již Radě doporučil, aby upravila navrhované datum, kdy má směrnice vstoupit v účinnost, aby se umožnilo její uplatnění co nejrychleji poté, co Rada přijme kladné rozhodnutí.
<P>
České předsednictví v současnosti zaměřuje v Radě veškeré úsilí na dosažení kompromisu, soustředěného na omezený počet odvětví - služby s vysokým podílem lidské práce, místně poskytované služby -, kterým by se měly dát snížené sazby k dispozici, jak žádá Evropská rada.
<P>
Mám však několik připomínek k pozměňovacím návrhům, které byly podány k tomuto konkrétnímu a omezenému návrhu.
<P>
K pozměňovacímu návrhu 3: o vyloučení alkoholických nápojů z restauračních služeb, kde Komise respektovala soudržnost politik Společenství, především potřebu soudržnosti mezi DPH a spotřební daní, ale brala také ohled na celkovou zdravotní politiku EU. I přes určité obavy nevytváří rozlišování mezi jídlem a nealkoholickými nápoji na jedné straně a alkoholickými nápoji na straně druhé pro firmy vážnou administrativní zátěž. V současnosti vyřazuje sedm z 11 členských států, v nichž platí snížené sazby na restaurační služby, alkoholické nápoje bez jakýchkoliv problémů.
<P>
K pozměňovacímu návrhu 2: co se týče navrhovaného rozšíření rozsahu sazeb DPH na strojní zařízení, které se používá v zemědělství, tam se domnívám, že je to zbytečné. A to proto, že DPH na zařízení sloužící v zemědělském odvětví jako vstup, nepředstavuje pro zemědělce náklad, protože ti mají právo si tuto DPH odečíst stejně jako jiní daňoví poplatníci.
<P>
K pozměňovacím návrhům 1 a 4: pokud jde o pozměňovací návrhy související s připojením dětského oblečení a obuvi, chtěl bych vám připomenout, že návrh, o kterém uvažujeme, je omezený a týká se především místních služeb s vysokým podílem lidské práce. Proto by se nemělo v této souvislosti uvažovat o dalším rozšíření rozsahu návrhu. Vzhledem k postoji a konkrétním stanoviskům některých členských států by toto rozšíření jistě ohrozilo jednomyslnou podporu v Radě, kterou velmi potřebujeme.
<P>
K pozměňovacímu návrhu 5: pozměňovací návrh týkající se přidání pomníků a náhrobních kamenů není nutný, neboť sníženou sazbu pro tyto věci již umožňují současné předpisy týkající se podnikání v pohřebnictví. Renovace, opravy a údržbu kulturního dědictví a historických památek navíc pokrývá také současný návrh Komise, který se právě zvažuje.
<P>
K pozměňovacímu návrhu 7: Mohu vás ujistit, že Komise opravdu velmi chce řešit otázku využití snížených sazeb na podporu energetické účinnosti. Toto bude spadat do rámce balíčku týkajícího se ekologické daně, jenž se momentálně připravuje a do Rady a Parlamentu se dostane v dubnu.
<P>
Na závěr chci prohlásit, že cílem návrhu je podpořit ubytovací služby, podpořit malé a střední podniky a ochránit pracovní místa, což je plně v souladu s Plánem evropské hospodářské obnovy. Není to povinnost, ale možnost: členské státy se mohou rozhodnout, zda ho chtějí nebo nechtějí uplatnit, takže to dokonce rozšiřuje jejich daňovou nezávislost.
<SPEAKER ID="010" NAME="Olle Schmidt">
navrhovatel stanoviska Výboru pro vnitřní trh a ochranu spotřebitelů - (SV) Tato zpráva ukazuje, že výše daní je citlivá otázka, což respektuji. Současně si však myslím, že jsme si ve Výboru pro vnitřní trh a ochranu spotřebitelů, který byl za zprávu odpovědný, mohli s touto věcí lépe poradit. Předkládáme nyní text usnesení, což je dobrá věc.
<P>
Je pochopitelně nesmírně důležité, aby nebyl vnitřní trh narušen nerozumnou a nepoctivou hospodářskou soutěží. Je na čase to zopakovat, v době, kdy se zdá, že na trh proudí ve velkém státní pomoc.
<P>
EU však potřebuje citlivější chápání toho, jak lze využít snížené sazby DPH na podporu zaměstnanosti a růstu, především na místním trhu a pro služby s vysokým podílem lidské práce. O to v návrhu Komise jde. Jinými slovy, jde o to, vytvořit víc pracovních míst, ale také vyřešit problém stínové ekonomiky. Proto potřebujeme sníženou DPH v oblastech, jako jsou gastronomické služby, péče o mladé lidi, nemocné, invalidní a starší osoby, kadeřnické služby a nové výrobky jako audioknihy, které jsou v mé zemi velmi důležité, CD, dětské autosedačky a dětské plenky, a dále u domácích služeb jako renovační práce a opravy a úklidové služby.
<P>
Ve Výboru pro vnitřní trh a ochranu spotřebitelů jsme postoj Komise plně podpořili a přidali jsme jménem pana Harboura pozměňovací návrhy 6 a 7. Jako poznámku stranou bych chtěl říct, že není snadné pochopit, jak se v tomto Parlamentu tyto texty vyřizují a jako probíhá postup hlasování. V prvním z těchto pozměňovacích návrhů zdůrazňujeme význam omezení "černé" nebo "šedé" ekonomiky. V našem dalším pozměňovacím návrhu chceme umožnit nižší sazby DPH u renovací a oprav za účelem úspory energií. V této obtížné hospodářské době je nutné použít na oživení ekonomiky různé věci a snížená sazba daně může být důležitou metodou, jak toho dosáhnout.
<P>
A konečně se tu opět objevuje podpora paní Lullingové pro alkohol. Jako obvykle její výzvu slušně, ale jasně odmítnu.
<SPEAKER ID="011" NAME="Astrid Lulling">
jménem skupiny PPE-DE - (FR) Paní předsedající, dnešní diskuse - a mí předřečníci to potvrdili - se odehrává za velmi nezvyklých okolností, protože před sebou nemáme zprávu pro plenární zasedání jako obvykle. Chci to říct jasně: v Hospodářském a měnovém výboru se proti zprávě postavila nesourodá většina.
<P>
Moje skupina hlasovala proti zprávě, i když plně podporujeme princip rozšíření uplatnění snížené sazby DPH i nad rámec, který navrhuje Evropská komise. Bylo to proto, že socialisté a liberálové zamítli všechny naše pozměňovací úpravy.
<P>
Pro kompromis jsme toho udělali hodně. Souhlasili jsme se všemi návrhy socialistické zpravodajky. Nepovažovala za nutné vyvinout sebemenší úsilí k přijetí jakéhokoliv našeho návrhu. Politováníhodný, ale současně nevyhnutelný výsledek hlasování by vás proto, paní van den Burgová, neměl překvapit.
<P>
Chtěla bych vám přátelsky poradit, abyste změnila v budoucnu svůj postoj, protože jak říkali Římané, errare humanum est, perseverare diabolicum [Chybovat je lidské. Chyby opakovat je ďábelské.].
<P>
Vraťme se však nyní k projednávané věci. Moje skupina se rozhodla znovu předložit na plenárním zasedání některé pozměňovací návrhy, které pocházejí od členů výboru, jenž je ve věci kompetentní. Tyto pozměňovací návrhy jsou důležité, a bylo, paní van den Burgová, jasně řečeno, že nikdo nemůže zabránit poslanci předkládat pozměňovací návrhy k jakémukoliv dokumentu či usnesení.
<P>
Nejdůležitější z našich pozměňovacích návrhů se týká uplatnění snížené sazby na alkoholické nápoje v restauracích. Nejde o to, pane Schmidte, abychom podporovali alkoholismus. To je směšné. Pokud by byl návrh Komise schválen, museli by majitelé uplatnit dvě rozdílné sazby DPH. Je to složité a neodůvodněné. Ať žije byrokracie! A věřte mi, když nebudete pro pozměňovací návrh 3 hlasovat, dokážu informovat celé odvětví gastronomie a hotelnictví - a to je pěkně velké - o vašem postoji, který zabránil uplatnit sníženou sazbu DPH na všechny jeho služby.
<P>
Navrhovala jsem, aby se na jídla a veškeré pití vztahovala stejná snížená sazba, pokud se bude uplatňovat. Podle mého je to otázka selského rozumu a myslím, že bychom tento návrh měli podpořit. Proč máme věci komplikovat? Proč máme hledat problémy veřejného zdraví tam, kde nemají co dělat?
<P>
Paní předsedající, moje skupina podporuje rozšíření snížených sazeb DPH a tlačíme na naše vlády, aby věci posunuly dopředu. Naši spoluobčané od toho s ohledem na hospodářskou krizi a zástup špatných zpráv, které to s sebou nese, hodně očekávají. Toto opatření podporující spotřebu je stále nutnější, paní předsedající. Chceme, aby byla Evropa synonymem flexibility, což by bylo skutečně pozitivním znamením.
<SPEAKER ID="012" NAME="Pervenche Berès">
jménem skupiny PSE. - (FR) Paní předsedající, pane komisaři, jak víte, Evropský parlament uznává, že vaše práce je těžká. Už tady to není snadné, ale když jste v Radě, je to ještě horší, protože musíte dosahovat jednomyslnosti. Doufám proto, že každý zde se bude chovat odpovědně a bude hlasovat soudržně. Pokud považujeme návrh Komise za dobrý, musíme ho podpořit.
<P>
Vytáčky v Hospodářském a měnovém výboru vedly k tomu, že se na některé pozměňovací návrhy poukázalo zvlášť. Socialisté se opět zachovali odpovědně a rozhodli se nepředkládat na plenárním zasedání jakékoliv pozměňovací návrhy, protože pokud v těchto věcech chceme pokročit, je jedinou věcí, kterou musíme jako Evropský parlament udělat, je co nejmasivněji podpořit návrh Komise, pokud jej považujeme za dobrý, což v tomto případě platí.
<P>
Hodně jsme diskutovali o DPH, subsidiaritě a nutnosti daňové harmonizace. DPH je klasickým příkladem, kdy všichni stojíme na společném základu. Pojďme ho využít! Dočasné obnovení tohoto experimentu se sníženou sazbou DPH s cílem pomoci posílit služby s vysokým podílem lidské práce - což není nutně případ alkoholických nápojů v restauracích - nám ukazuje, že se tento systém osvědčil, tak na něm pojďme stavět! Skončeme s právní nejistotou, slaďme základ, na kterém mohou členské státy zasahovat. Dosáhneme pak soudržných cílů, sladění daní tam, kde je to možné, a podpory pro služby s vysokým podílem lidské práce. Kdo by to dnes mohl odmítnout? Kdo by mohl odmítnout využívat daňové slevy jako pobídky pro trvalé zlepšování energetické účinnosti bydlení?
<P>
Domnívám se, že dnes, vzhledem k tomu, co se stalo v Hospodářském a měnovém výboru, vzhledem k diskusím, které sleduji v Radě, musíme návrh Komise podpořit velmi silně - doufám, že s co nejvyšší možnou většinou. V tomto stádiu debat by se snaha dosáhnout toho nejlepšího mohla snadno zvrtnout v horší výsledek a myslím, že by naši občané nepochopili, proč zůstáváme v právní nejistotě.
<P>
Musíme konsolidovat systém, který se osvědčil. To nám naše zpravodajka paní van den Burgová navrhuje a já doufám, že pro tento návrh bude Parlament drtivou většinou hlasovat. Pan komisař pak bude moci předat toto výrazné sdělení Radě a získat konečné rozhodnutí, které umožní tento systém konsolidovat.
<SPEAKER ID="013" NAME="Alain Lipietz">
jménem skupiny Verts/ALE. - (FR) Paní předsedající, pane komisaři, dámy a pánové, vzhledem k tomu, že je to dnes jedna z posledních možností, jak to udělat, chci nejprve poděkovat panu Kovácsovi za jeho úsilí, často silně neuspokojivé, které zde po řadu let vyvíjel, v situaci, kdy se na zdanění vztahuje pravidlo jednomyslnosti, a tudíž právo veta jednotlivých členských států. Jeho úkol byl velmi obtížný a může mít pocit, že toho mnoho nedosáhl. Z celého srdce doufám, že jeho největším úspěchem bude, že tato směrnice projde s výraznou podporou Parlamentu.
<P>
Důkazem vynikající úrovně jeho práce je fakt, že když jsme chtěli směrnici v Hospodářském a měnovém výboru vylepšit, nedařilo se nám to. Někdo tahal jedním směrem, další opačným. Každá strana byla přesvědčená, že by to šlo udělat lépe. Podařilo se nám protlačit některé z lepších pozměňovacích návrhů, jak jsme si mysleli, ale když se hlasovalo o celém dokumentu, zjistili jsme, že to nefunguje.
<P>
Nakonec došli koordinátoři skupin k tomu, že pan Kovács pravděpodobně našel správnou rovnováhu. Proto nebude naše skupina Zelených/Evropské svobodné aliance stejně jako obě skupiny, jejichž zástupci již vystoupili, předkládat žádné pozměňovací návrhy. Našel jste správnou rovnováhu a je to inteligentní rovnováha.
<P>
Některé země dnes kvůli krizi snižují své sazby DPH. Jsem přesvědčen, že je to chyba. Členské státy potřebují finanční zdroje a není vhodná doba takto deficity prohlubovat, i když se prohlubují s cílem stimulovat ekonomiku na straně výdajů. Dalším důvodem je to, že chtít snižovat ceny manipulacemi s DPH vede ke skutečně vysokým reálným sazbám, zatímco Centrální banka se je pokouší snižovat.
<P>
Vy navrhujete jinou strategii a máte pravdu: používat DPH k cíleným snížením nebo cílené úpravě relativních cen. Jde o správnou volbu, a to podle dvou kritérií.
<P>
Zaprvé je to subsidiarita. Jinými slovy se zaměřujete na produkty, které nejsou v oběhu: místní služby a stavebnictví. Dále se zaměřujete na služby s vysokým podílem lidské práce. Jako ekologové bychom byli raději, kdybyste se zaměřil konkrétně na zelenou revoluci: odvětví, která jsou nutná k tomu, abychom se dostali ze současné krize, krize průmyslového, liberálního a produktivistického modelu, jenž po více než 30 let dominuje světu.
<P>
Bývali bychom chtěli, abyste snížené sazby DPH rozšířil na všechny produkty spojené s Kjótským protokolem. Pokud v praxi zkombinujete místní služby a služby s vysokým podílem lidské práce, mělo by se stavebnictví, izolace, rozvoj energeticky úsporných budov do této směrnice vejít, což je pro nás zcela dostatečné.
<P>
Chtěl bych hned oznámit, že nebudeme pochopitelně hlasovat pro argumenty paní Lullingové. Pochopitelně, že je ďábelské opakovat chyby, ale myslím, že toto úsloví platí i na paní Lullingovou. Mohli bychom mluvit také o Mandevillovi a soukromých neřestech a veřejných ctnostech. Nebudeme podporovat soukromé neřesti veřejnými neřestmi a budeme bránit země, které se pokoušejí omezovat spotřebu alkoholu.
<SPEAKER ID="014" NAME="Helmuth Markov">
jménem skupiny GUE/NGL. - (DE) Paní předsedající, pane komisaři Kovácsi, dámy a pánové, a především paní van den Burgová, je politováníhodné, že jsme se zde v Parlamentu schopni shodnout jen na návrhu Komise, a ne na samotné zprávě paní van den Burgové. Rádi bychom podpořili tuto zprávu v jejím původním znění a paní zpravodajce gratulujeme. Byla však odmítnuta většinou v Hospodářském a měnovém výboru. Rozhodujícím faktorem byl zamítavý hlas skupiny Evropské lidové strany (Křesťanských demokratů) a Evropských demokratů a skupiny Aliance liberálů a demokratů pro Evropu. Po prohře při individuálním hlasování nebyl výbor připraven přijmout žádnou zprávu, čehož velmi litujeme.
<P>
Když na věc přijde, můžeme toho z návrhu Komise na směrnici hodně získat. Vítáme především fakt, že Komise kladně hodnotí výsledky kodaňské studie, kterou nechala udělat sama Komise. Studie navrhuje zachovat, nebo dokonce rozšířit snížené sazby DPH na služby a jiné aktivity. Tím se zajistí pracovní místa, především v malých a mikropodnicích a celá odvětví budou moci vystoupit z nelegální ekonomiky a přetransformují se do regulované hospodářské činnosti. Tato stabilizace je v současné krizi velmi důležitá. Zajistí a doufejme i vytvoří pracovní místa.
<P>
My na levici pochopitelně vítáme snížení sazeb DPH už z principu. Je dobře známo, že DPH jako nepřímá daň postihuje tvrdě především ty, kdo jsou závislí na mzdách, a lidi s nízkými příjmy. Lidé s vysokými a velmi vysokými příjmy musí nést vyšší daňové břemeno. V posledních letech se ve všech evropských zemích břemeno, které leží na lidech s vysokými výdělky, lehkomyslně snížilo.
<P>
Záměrem návrhu Komise je trvale neomezená regulace. To také vítáme. Vyhneme se tak nepříliš ideální situaci, kdy bychom museli každou chvíli rozšiřovat snížené daňové sazby. Poskytovatelům služeb to přinese právní jistotu. Jako německý poslanec jsem obzvlášť potěšen, že německá spolková vláda nakonec přestala trvalou regulaci blokovat. Je to od velké koalice ve Spolkové republice Německo jednou něco pozitivního.
<P>
Z předložených pozměňovacích návrhů podporujeme ty, které mluví ve prospěch rozšíření snížených sazeb DPH. Pokud jde o dodávky alkoholických nápojů, měly by však existující předpisy zůstat dál platné. Jak víte, vyšší sazby DPH v této oblasti především slouží k ochraně veřejného zdraví. Členské státy by proto měly v tomto ohledu také dostat volnou ruku. Děkuji vám mnohokrát.
<SPEAKER ID="015" NAME="John Whittaker">
jménem skupiny IND/DEM. - Paní předsedající, jde obtížně uvěřit, že tu dnes diskutujeme o drobných změnách pravidel o dani z přidané hodnoty, když země EU čelí nejhorší finanční a hospodářské krizi od Velké hospodářské krize. Dál předstíráme, že ekonomiky EU nejsou tak strašně kontaminovány špatnými dluhy a propady jako jiné země, i když dokonce i v Německu se celoroční tempo výroby propadlo na šokujících 8 % a vládní finance jsou všude napjaté na nejzazší míru, jelikož daňové příjmy klesají a současně stoupají výdaje na sociální dávky a jelikož vlády přebírají soukromé dluhy a marně se pokoušejí stimulovat růst.
<P>
Nejhorší situace je pravděpodobně v Řecku, kde oslabený vládní dluh stále dosahuje 94 % HDP a úroková riziková marže se dnes pohybuje kolem 3 %. Řecko bude potřebovat pomoc - ale od koho? Říká se, že ne od Němců. I nejzanícenější přívrženci velkého projektu EU musí nyní uznat, že pokud se neposkytne finanční záruka na řecký dluh, může být Řecko donuceno opustit eurozónu. Pravděpodobně dokonce horší obava pramení z toho, že několik zemí eurozóny je vystaveno neuhrazeným dluhům východní Evropy.
<P>
Je mi Komise téměř líto. Roky se snaží dělat to, co bylo řečeno, podporovat pravidla poskytování státní pomoci, hospodářské soutěže a zadávání veřejných zakázek: pravidla, která jsou nepostradatelnými složkami projektu, ale nyní je všichni ignorují. Nejsmutnější pohled je na pana komisaře Almunii, který tento týden vydal stanovisko, že má v úmyslu uplatnit postup při nadměrném schodku vůči Španělsku, Francii a Irsku, protože porušily rozpočtová pravidla Paktu stability. Pane Almunio, prosím, Pakt stability zkrachoval. Neměl nikdy žádnou pravomoc. Je jedno, že k přežití eura jsou nutné opatrné vládní finance, tyto země nemohou pro svůj rozpočet nic jiného dělat.
<P>
Není pochyb o tom, že gesta směrem k Evropské unii budou pokračovat, ale v prvotním zájmu demokraticky zvolených vlád je starat se o obyvatele, kteří je zvolili. Francie a Německo jasně ukázaly, že použijí daňové pobídky na pomoc svého vlastního průmyslu a zaměstnanců. Koordinace je evidentně určená do dobrých časů.
<P>
Hospodářství jsou v bezvýchodné situaci všude po světě. Vyváznou jen některá. Pokud se některá hospodářství Evropské unie vrátí k prosperitě, nebude to díky Evropské unii nebo jejím pravidlům o DPH.
<SPEAKER ID="016" NAME="Jim Allister" AFFILIATION="NI">
- Paní předsedající, nesdílím představu, že naše hospodářská záchrana spočívá v drobném snížení daně z přidané hodnoty, což je něco, co nám ve Velké Británii přineslo upřímně řečeno jen nepodstatný pozitivní dopad. Mohu však souhlasit s tím, že snížení daňové zátěže je nástrojem hospodářské stimulace. Tento návrh - který je velmi skromný - pomocí něhož by bylo v některých odvětvích možné snížit DPH, je vítaný, pokud bude fungovat.
<P>
Byl bych raději, kdyby šel dál, nad rámec symbolických gest. Jeho největším kladem by bylo jeho rozšíření na modernizace a opravy domů, protože stimulace stavebnictví, které je ve špatné situaci, je velmi nutné a k dosažení optimálního efektu by neměly být úlevy omezeny jen na opatření zaměřená na energetickou účinnost. Stavebnictví potřebuje paušální, nejen selektivní pomoc.
<P>
Umožnit členským státům, aby jednaly tím, že takto okrajově sníží DPH, bude jen polovinou bitvy, protože v mnoha případech - včetně mé země - budou možná ministři financí se zmenšujícími se zdroji příjmů váhat a bude je nutné přesvědčit, aby jednali. Dokonce bych mohl připustit, že u otázek DPH, kterých se týká tato zpráva, by přinejmenším nemohli obviňovat Brusel, pokud by se jim nepodařilo dotáhnout do konce to, co jim tyto návrhy dovolují.
<SPEAKER ID="017" NAME="John Purvis" AFFILIATION="PPE-DE">
- Paní předsedající, chci se připojit k předsedovi vašeho výboru a vyjádřit účast panu komisaři Kovácsovi v jeho obtížné situaci, když se pokouší protlačit otázku daní aparátem Společenství. Musí použít veškerý politickou diplomacii, aby dosáhl jednomyslného souhlasu.
<P>
I když plně podporuji zásadu subsidiarity a svrchovaného práva členských států stanovit vlastní daňové sazby, chtěl bych členským státům, které ještě nevyužily možnosti nižších daňových sazeb pro místní odvětví s vysokým podílem lidské práce, poradit, aby to seriózně zvážily.
<P>
V zemi, kterou znám nejlépe, jsme lehce dosáhli všeobecného snížení DPH o 2,5 % - jak pan Allister říká, s malou nebo nezřetelnou ekonomickou odezvou nebo výsledkem - a já bych rád řekl, že by bývalo mnohem efektivnější soustředit se na konkrétní oblasti místních odvětví s vysokým podílem lidské práce a výrazně snížit sazbu ze 17,5 % na 5 % nebo méně. Bylo by mnohem efektivnější zapojit lidi do práce a probudit aktivitu.
<P>
Oblasti jako je renovace a přístavby domů, vylepšení v oblasti energetických úspor a možná zahradničení a péče o krajinu a, jak řekl Olle Schmidt, péče o staré lidi a děti by mohly lidi zapojit do práce a pravděpodobně zvýšit příjem z daní, protože tito lidé by platili ze svých příjmů daně.
<P>
Pro všechny strany je výhodné se zaměřit na tyto oblasti a vyzývám členské státy, které této výhody ještě nevyužily, včetně a především mé země, aby tak učinily.
<SPEAKER ID="018" NAME="Joel Hasse Ferreira" AFFILIATION="PSE">
(PT) Zájem o přijetí tohoto návrhu směrnice v podstatě spočívá v tom, jak může pomoci posílit místní hospodářství a podpořit aktivitu na sociální rovině. Uplatnění snížené sazby DPH bude velmi důležité u bydlení, jak při výstavbě nových domů, tak při rekonstrukcích domů starých, neboť to členským zemím umožní snížit náklady pro koncového uživatele.
<P>
Snížení sazeb DPH mohou využít také poskytovatelé místních služeb, především malé firmy, kterým zajistí a vytvoří více kvalitnějších pracovních míst, neboť podpoří spotřebu zboží a služeb, a tím bude stimulovat samotné hospodářství.
<P>
Ze snížení sazby DPH mohou mít na místní úrovni velký užitek gastronomické služby, což je pro hladké fungování místních ekonomik velmi důležité, a povede to i ke zvýšení cestovního ruchu. Tyto služby, dámy a pánové, by neměly na evropském vnitřním trhu obíhat, čímž by se měly omezit výhrady některých členských států, které již vyjádřily na úrovni Rady. V důsledku toho nemohu souhlasit s rozšířením této snížené sazby na zařízení, ať k tomu vede jakákoliv záminka.
<P>
Opatrný způsob, jakým musí být tento návrh projednáván v Evropském parlamentu, by neměl dát vládám, které mají k návrhu Evropské komise výhrady, žádnou záminku k uplatnění práva veto, jež jim v daňových otázkách evropské právní předpisy poskytují. V důsledku toho musí Parlament prozíravě odmítnout jakýkoliv pozměňovací návrh bez skutečného účelu, které jen ztíží přijetí textu. Jak již v této sněmovně zaznělo, nejenže největším nepřítelem něčeho dobrého je něco, co je ještě lepší, ale kdo chce všechno, může všechno ztratit.
<P>
Tento návrh směrnice je důležitý nejen pro posílení místního hospodářství, ale také ke splnění opakovaně vyjádřených přání různých členských států. Podpořme proto návrh Komise tak, jak je předložen. Byl to vlastně i s mým souhlasem výsledek hlasování ve Výboru pro vnitřní trh a ochranu spotřebitelů.
<P>
Vítám práci zpravodajů a vyzývám k přijetí tohoto návrhu ve znění, které Komise předložila a ve kterém byl přijat ve Výboru pro vnitřní trh a ochranu spotřebitelů.
<SPEAKER ID="019" NAME="DanutBudreikait" AFFILIATION="ALDE">
- (LT) Právní úprava snížení DPH byla odedávna oblast vyžadující systematický přístup. Pokud se povolí snížení DPH, měly by právo na prospěch z toho mít všechny státy, nejen ty, které toto právo vyhrály, ale to je otázka pro budoucnost. Teď zrovna potřebujeme rychlé rozhodnutí k překonání hospodářské krize. Návrh Komise pokrývá služby s vysokým podílem lidské práce pro osobní potřebu a spotřebu, včetně restauračních služeb, což by nemělo ztěžovat správné fungování vnitřního trhu. Objevily se však pochyby o tom, zda mají uvedené restaurační služby jen místní význam, nebo zda by mohly podpořit různé konkurenční podmínky v hraničních oblastech a mít dopad na cestovní ruch. Moje země, Litva, která bojuje s hospodářskou krizí, snížení DPH zrušila. Vláda se při tomto rozhodnutí opírala o hodnocení Národního kontrolního úřadu, který usoudil, že ze snížení DPH těží většinou výrobci, ale kdo těží ze zvýšení DPH? Nárůst cen, který je neúměrný zvýšení DPH, jasně ukazuje, kdo z toho těží. Stejný názor zazněl v Evropském parlamentu při debatě o snížení spotřební daně z paliv. Zástupci Evropské komise tvrdili, že to nesníží ceny ropy. Mám radost, že při debatě o návrhu Komise se používalo jiné hodnocení společnosti Copenhagen economics. Možná by Komise měla všem vysvětlit pojem DPH, její vliv na podnikání a spotřebitele a ukázat, jaká existují, a navíc zda vůbec existují opatření na ochranu spotřebitele před výrobci, což platí pro mnoho zemí. Souhlasím s tím, že se snížení DPH musí uplatnit na základě ekonomické a sociální úvahy o tom, že každý občan by měl mít možnost získat zboží a služby, které nejvíc potřebuje, a s cílem posílit a podpořit místní služby.
<SPEAKER ID="020" NAME="Dariusz Maciej Grabowski" AFFILIATION="UEN">
(PL) Paní předsedající, EU stojí před nejvážnější ekonomickou výzvou ve své historii. Krize za prvé vyžaduje důkladnou analýzu omylů v dosavadním provádění hospodářské strategie. Za druhé potřebujeme doporučení pro efektivní řešení v budoucnu. V té souvislosti je nutné provést analýzu účinnosti a efektivnosti systému DPH. Není však pochyb o tom, že daňový systém a sazba DPH by měly být stanoveny v souladu se zásadami svobody, nezávislosti a suverenity členských států. Naše odpověď na jednotný daňový systém je jasné "Ne".
<P>
Nově přijaté členské země, které jsou často méně rozvinuté a mají specifickou demografickou strukturu s velkým zastoupením mladých lidí, vyžadují zcela jinou daňovou politiku než staré členské státy EU. Proto by tam, kde je to možné, měla být sazba DPH v nově přijatých zemích co nejnižší. Oproti tomu potřebujeme v celé EU - a já sám jsem v této věci vystupoval - usilovat o snížení DPH v případě kulturních statků, jako jsou CD. Na druhé straně také potřebujeme navrhnout daň z finančních operací a spekulací. To, co se dnes děje s kapitálem převáděným z nově přijatých členských států, není možné kontrolovat a odporuje to základním ideologickým zásadám EU.
<SPEAKER ID="021" NAME="Luca Romagnoli" AFFILIATION="NI">
(IT) Paní předsedající, dámy a pánové, podporuji zpravodajku paní van den Burgovou a celý Parlament, pokud přijme tento návrh, jehož cílem je změnit ustanovení směrnice o DPH.
<P>
Konečně máme návrh, který zajistí stejné možnosti pro všechny členské státy a zlepší fungování společného trhu, pokud jde o snížené sazby DPH. Návrh také rozumně respektuje subsidiaritu, umožňuje státům, aby uplatnily snížené sazby DPH na místně poskytované služby a služby s vysokým podílem lidské práce, dále na sociálně důležité služby jako je výstavba domů, osobní asistence a podobně, a obecně pro malé a střední podniky.
<P>
Proto sdílím naději paní zpravodajky, že tento nástroj zavede daňový systém, který podpoří zaměstnanost, zvýší produktivitu a omezí stínovou ekonomiku.
<SPEAKER ID="022" NAME="Paolo Bartolozzi" AFFILIATION="PPE-DE">
(IT) Paní předsedající, dámy a pánové, Evropský parlament se vždy úzce zajímal o změny DPH, ať už za účelem harmonizace sazeb mezi členskými zeměmi, přizpůsobení DPH hospodářskému klimatu, nebo s ohledem na dočasné výjimky poskytnuté novým členům Evropské unie. Přestože byl náš přístup komplexní, musela pro něj doposud být charakteristická nutná flexibilita v uplatňování snížených sazeb, buď s ohledem na specifickou povahu výrobních odvětví, nebo z ekonomických a sociálních důvodů.
<P>
Dotyčný návrh je však zacílen na rozšíření uplatnění snížených sazeb DPH na celou škálu služeb včetně služeb s vysokým podílem lidské práce, restauračních služeb, místně poskytovaných služeb, služeb ve stavebnictví a služeb spojených s převody bydlení a služeb poskytovaných sociálně znevýhodněným občanům.
<P>
Příslušná směrnice se ani zdaleka nesnaží harmonizovat DPH ve všech členských státech, ale v souladu se zásadou subsidiarity chce zajistit stejné možnosti pro všechny členské státy, kterým umožňuje, aby si samy stanovily své vlastní snížené sazby. Povede to k tomu, že spotřebitelé přesunou určité aktivity prováděné v rámci místní a neoficiální ekonomiky na úroveň oficiální ekonomiky, čímž se podpoří hospodářský růst bez zkreslení fungování vnitřního trhu. Je však nutné připomenout, že většina dotyčných služeb již může snížené sazby využívat, i když jen v omezeném počtu členských zemí a po omezenou dobu.
<P>
Zůstává ještě přece jen otevřená debata o uplatnění snížených sazeb za účelem ochrany životního prostředí a energetických úspor, k čemuž musí Komise poskytnout zvláštní posouzení, s ohledem na význam těchto odvětví pro hospodářství EU.
<SPEAKER ID="023" NAME="Dariusz Rosati" AFFILIATION="PSE">
(PL) Paní předsedající, svým příspěvkem do rozpravy o návrhu Komise na snížené sazby DPH bych chtěl upozornit na důsledky tohoto návrhu pro snížení dopadu současné krize. Členské státy nyní potřebují efektivní nástroje k ochraně pracovních míst a zabránění recesi. Snížení sazby DPH pro služby s vysokým podílem lidské práce tento cíl splňuje. Zmírňuje břemeno ležící na malých a středních podnicích, usnadňuje přístup k základním službám a chrání pracovní místa. Současně nedeformuje hospodářskou soutěž na vnitřním trhu, jelikož podporuje firmy poskytující místní služby, ani není hrozbou pro státní příjem, neboť zavedení nižších daní zůstává dobrovolné. Parlament by měl návrh Komise podpořit a přeji panu komisaři Kovácsovi, aby se mu podařilo přesvědčit celou Radu, aby jej přijala.
<SPEAKER ID="024" NAME="Mariela Velichkova Baeva" AFFILIATION="ALDE">
- (BG) Návrh Evropské komise na trvalé snížení sazeb DPH pro místně poskytované služby včetně služeb s vysokým podílem lidské práce přichází v pravý čas a jeho cílem je dosáhnout racionalizace a zjednodušení pomocí nutných změn a vylepšení a vytvořením potenciálu pro růst počtu pracovních míst v odvětvích s málo kvalifikovanou pracovní sílou, přičemž se omezí aktivity ve stínové ekonomice, udrží se pracovní místa a zajistí se rovnocenné zacházení s členskými státy včetně jejich ekonomických operátorů.
<P>
Jedním z hlavních argumentů na snížení DPH je, že výsledkem bude méně příznivé rozdělování příjmů po spotřebě, kdy dojde ke snížení ceny nákupního košíku domácností s nízkým příjmem a zvýšení ceny nákupního košíku u domácností s vyšším příjmem. Změny ve struktuře spotřeby s sebou nesou i změny hrubého domácího produktu a produktivity v oficiálním odvětví a omezení aktivit stínové ekonomiky, jako jsou služby v bytové oblasti a jiné místní služby, které jsou předmětem tohoto návrhu Evropské komise. Potenciální čistý ekonomický zisk ze snížení sazeb DPH pochopitelně nezávisí jen na vlastnostech příslušného odvětví, ale také na specifickém ekonomickém prostředí příslušných členských států. Například zvětšování prostoru pro snížené sazby DPH v odvětvích s nekvalifikovanou pracovní silou předpokládá nepružný trh práce, zatímco v potravinářském odvětví předpokládá velké rozdíly ve spotřebě mezi domácnostmi s vysokými a nízkými příjmy.
<P>
Měli bychom také mít na paměti, že zavedení snížené sazby DPH také sníží příjmy do státní pokladny. Z hlediska podílu hrubého domácího produktu se to pohybuje mezi půl a jedním a půl procentem HDP jednotlivých členských států. Stabilní veřejné finance během současného období hospodářských otřesů umožní příslušným vládám zvládat strukturální deficity. I vlády, které nemají manévrovací prostor, využijí možnosti jako je snížení sazeb DPH pro služby s vysokým podílem lidské práce, aby dosáhly jiných cílů své hospodářské politiky. S ohledem na uvedená fakta a argumenty podpoří skupina Aliance liberálů a demokratů pro Evropu návrh Komise, aby se pro tuto významnou fázi rozhodovacího procesu zajistila solidní podpora v Evropském parlamentu.
<SPEAKER ID="025" NAME="Roberta Angelilli" AFFILIATION="UEN">
(IT) Paní předsedající, dámy a pánové, návrh na rozšíření uplatnění snížené sazby DPH na některé služby s vysokým podílem lidské práce, gastronomické služby a údržbu a výstavbu domů představuje v kontextu současné závažné hospodářské krize velkou příležitost pro dosažení pozitivního ekonomického dopadu na trh a zaměstnanost. Hospodářské soutěže se to nedotkne, naopak to bude možnost mírně podpořit výrobu a povzbudit spotřebu, vytvářet nová pracovní místa a podpořit podnikání a rodiny.
<P>
Podle mého názoru by mohlo být prospěšné rozšířit rozsah snížených sazeb DPH ještě dál, například na "zelené služby", a podpořit tak environmentální politiky. Pokud jde o text, o němž máme hlasovat, vítám především návrh snížit DPH u dětských plen a služeb pro děti. Parlament několikrát požádal Komisi a členské státy, aby zlepšily koordinaci mezi makroekonomickými a sociálními politikami, aby se vyrovnal nárůst nových forem chudoby. Určitě nesmíme zapomínat, že přibližně 17 % evropských rodin nyní žije pod hranicí chudoby a jedno dítě z pěti je chudé.
<P>
Očekáváme tedy odpověď Rady - doufám, že bude schopná tento návrh co nejdřív přijmout a otevřít širší a smělejší debatu o podpoře daňových politik pro rodiny i podnikatele a možná dojde i na rozšíření snížené sazby DPH na všechno dětské zboží.
<SPEAKER ID="026" NAME="Valdis Dombrovskis" AFFILIATION="PPE-DE">
- (LV) Paní předsedající, pane komisaři, dámy a pánové, v souvislosti s Plánem evropské hospodářské obnovy se doporučovalo, aby členské státy mohly dočasně snížit DPH za účelem oživení spotřeby. Evropská komise kromě toho připravila návrh na rozšíření možnosti pro členské státy uplatnit sníženou sazbu DPH. Širší uplatnění snížené sazby DPH nejen podpoří hospodářské oživení, ale přispěje také k vytváření nových pracovních míst a k omezení nelegální ekonomiky. Pozměňovací návrhy ke směrnici zajistí výrazné rozšíření možností pro uplatnění snížených sazeb DPH. Bude platit pro gastronomické služby, renovace a opravy domů a kostelů, služby s vysokým podílem lidské práce místně poskytované služby, dětské autosedačky, dětské plenky atd. Z ekonomického a environmentalistického pohledu je také důležité uplatnit snížené sazby DPH na energeticky úsporné materiály a služby spojené s úsporami energií a energetickou účinností. Vyzývám Evropskou komisi, aby urychlila posuzování této otázky a aby co nejrychleji připravila k těmto bodům návrhy. Jde o vítané změny, které ukazují na připravenost Evropské unie v rámci svých schopností rychle na hospodářskou krizi reagovat. Doufám, že Rada tyto změny také podpoří. Zbývá jen členské státy pobídnout, aby těchto nových možností uplatnění snížených sazeb DPH využily. Děkuji vám za pozornost.
<SPEAKER ID="027" NAME="Antolín Sánchez Presedo" AFFILIATION="PSE">
(ES) Paní předsedající, jsem pro to, umožnit členským státům, aby trvale uplatnily sladěné snížené sazby DPH na určité služby sociálního zájmu a na místně poskytované služby s vysokým podílem lidské práce.
<P>
Podobná opatření zajišťují občanům větší kupní sílu, zlepšují prostředí pro malé a střední podniky a zvyšují jejich produktivitu a posilují oficiální ekonomiku. V této době recese mohou stimulovat obnovu, růst a pracovní místa.
<P>
Bude užitečné rozšířit snížené sazby na dětské pleny a vybavení pro osoby s postižením, elektronické knihy, práce spojené s ekologickými kanalizacemi a recyklací, a dále s bydlením, kostely, místy kulturního a uměleckého dědictví, na gastronomii, zahradničení a služby osobní péče. Proto před tím, než se dočkáme příštího energetického balíčku, podporuji zprávu paní van den Burgové a věřím, že příští měsíc bude dosaženo politické dohody, která umožní snížené sazby zavést co nejdříve.
<SPEAKER ID="028" NAME="Margaritis Schinas" AFFILIATION="PPE-DE">
- (EL) Paní předsedající, než se budu věnovat tématu rozpravy, dovolte mi okomentovat nevýslovně bolestný útok euroskeptiků za mnou vůči eurozóně a řecké ekonomice; mluvím o vystoupení pana Almuniy a pana Tricheta, kteří sněmovnu ujistili, že v eurozóně nehrozí riziko soudržnosti, že naše kolektivní obrana nefunguje, a pokud jde o řecké hospodářství, mohu pana Whittakera informovat, že si musí zvyknout na myšlenku, že jsme stále jednou z několika mála zemí s pozitivním růstem a nízkou nezaměstnaností, a to i v těchto těžkých časech. Euroskeptici jsou proti Bruselu, proti Frankfurtu a nyní začínají být proti všemu.
<P>
A nyní zpět ke zprávě, o níž tu dnes diskutujeme. Chci říct, že se na tuto otázku musíme podívat ze dvou hledisek: z hlediska toho, kdy celá historie začala, kdy jsme ještě nebyli v krizi, a z hlediska situace, ve které jsme nyní, s největší hospodářskou krizí, která zasahuje hluboko do reálné ekonomiky Evropy.
<P>
Během první etapy před krizí se hovořilo o zaměření na několik málo odvětví s vysokým podílem lidské práce, jako jsou gastronomické služby, protože zde byl cítit dopad hlavně na ceny a životní náklady. Nyní však, když krize zasahuje mnoho - pokud ne všechny - země, se objevuje i představa, že by se měl Parlament jako mluvčí politických názorů společnosti snažit zabývat se i otázkami, o nichž se na začátku nemluvilo, jako je otázka zemědělských strojů, což moje skupina překládá v pozměňovacím návrhu 2.
<P>
Pokud jde o rozpory, které vidíme na levém křídle Parlamentu, kde se mluví o dobrých nápadech, jako jsou některé záležitosti, např. energetická účinnost budov, ale i o špatných nápadech, jako je zemědělství nebo alkohol, myslím, že nejlepším soudcem je občan, ne politici.
<SPEAKER ID="029" NAME="Proinsias De Rossa" AFFILIATION="PSE">
- Paní předsedající, prioritou Evropského parlamentu dnes musí být získat co největší možnou většinu pro návrh Komise na rozšíření a trvalé zavedení snížených sazeb DPH u služeb s vysokým podílem lidské práce. Není to otázka pro politické divadýlko nebo pro prosazování něčích oblíbených projektů. V každém členském státě každodenně přicházíme o tisíce nekvalifikovaných pracovních míst. Ukázalo se, že nízké sazby DPH podporují zaměstnanost ve službách, pomáhají malým a středním podnikům a neoficiální ekonomika díky nim ztrácí na atraktivnosti.
<P>
Naší dnešní povinností je vyslat našim členským státům výrazný vzkaz, aby v tom pokračovaly. Odvětví stavebnictví naléhavě potřebuje podpořit - renovace, opravy a instalace napomohou dosáhnout energetické účinnosti a napomohou i zaměstnanosti. Těžit z toho bude i gastronomie, péče o děti a staré lidi.
<P>
Podporuji přístup zpravodajky a doufám, že má vlastní irská vláda, se pro tento návrh rozhodne, což bohužel doposud neudělala.
<SPEAKER ID="030" NAME="Silvia-Adriana Ţicău" AFFILIATION="PSE">
(RO) Komise v loňském roce navrhla plán hospodářské obnovy, který je, jak se ukázalo, velmi obtížně proveditelný. Členské státy a vlády musí být proaktivní, především během krize.
<P>
Členské státy mohou uplatnit snížené sazby DPH na zemní plyn a elektřinu, vytápěcí nebo chladicí systémy, na dětské oblečení a obuv, na knihy, noviny a časopisy, na farmaceutické produkty a lékařské vybavení pro zdravotně postižené osoby a dále na restaurační služby. Vyžaduje to pouze vizi a politickou vůli.
<P>
Stavební odvětví má největší počet pracovních míst. Výrazně podporuji nutnost umožnit členským státům, aby snížené sazby DPH uplatnily na renovace a opravy zacílené na podporu energetických úspor a energetické účinnosti.
<P>
Jako zpravodajka směrnice o energetické výkonnosti budov jsem dokonce navrhla snížené sazby DPH na produkty z oblasti energetické účinnosti a obnovitelných energií. Podporuji návrh zpravodajky a domnívám se, že toto opatření je obzvlášť důležité, především v současné krizi.
<SPEAKER ID="031" NAME="David Martin" AFFILIATION="PSE">
- Paní předsedající, vítám také návrh Komise a domnívám se, že jde o inteligentní reakci na krizi, které čelíme. Jako ostatní, kdo zde vystoupili, a vlastně i jako moje předřečnice se opravdu domnívám, že se tento návrh musí vztahovat na energetické úspory a že opatření týkající se energetické úspornosti musí být pro členské státy nejvyšší prioritou.
<P>
Snížené náklady na domácí zařízení by mohly dosáhnout tří našich respektovaných cílů. Díky snížení emisí CO2 by mělo dojít ke zmírnění škod na životním prostředí, mělo by to napomoci vytvářet pracovní místa, protože opatření na energetické úspory vyžadují vysoký podíl lidské práce, a za třetí to dlouhodobě pochopitelně sníží energetické účty pro staré a jiné zranitelné osoby ve společnosti.
<P>
Doufám, že Komise tento návrh protlačí, že přesvědčí členské státy, které jsou nepřesvědčené, a že zdůrazní, že návrh lze interpretovat tak, že zahrnuje opatření na energetické úspory.
<SPEAKER ID="032" NAME="Czesław Adam Siekierski" AFFILIATION="PPE-DE">
(PL) Paní předsedající, jev, kterému se říká stínová ekonomika, je opravdu závažný problém, postihující do větší či menší míry každou ekonomiku. Příčinou je především přehnaná daňová zátěž ze strany státu, která podporuje podnikatele, aby prováděli neohlášené obchodní činnosti a obcházeli daňový systém. Výsledkem jsou obrovské rozpočtové ztráty a nárůst počtu neohlášených pracovních míst.
<P>
V této souvislosti si iniciativa na zavedení dlouhodobého snížení sazeb DPH pro služby s vysokým podílem lidské práce a pro místně poskytované služby zaslouží zvláštní podporu, neboť podnikatelům přináší stimul k fungování v rámci oficiální ekonomiky. Navíc podpoří nárůst produktivity i zaměstnanosti. Současně by se však měly vzít v úvahu i potenciální opačné účinky jako je zavedení nižších sazeb na podporu svobodné hospodářské soutěže v rámci vnitřního trhu nebo snížení rozpočtových příjmů. Proto je nutné přijmout vyvážená a transparentní opatření, neboť předpokladem pro úspěch projektu je získání důvěry podnikatelů.
<SPEAKER ID="033" NAME="Margarita Starkevičiūt" AFFILIATION="ALDE">
- (LT) O dani z přidané hodnoty chci promluvit ze dvou hledisek, kterými jsou sociální spravedlnost a konkurenceschopnost. Z pohledu sociální spravedlnosti je daň z přidané hodnoty regresivní, čili osoby s nižšími příjmy čelí větší zátěži, a proto pak musíme zvyšovat sociální dávky. Možná bychom měli dělat opak. Z pohledu konkurenceschopnosti je Evropa ekonomikou služeb. Můžeme konkurovat v celosvětovém měřítku, když využijeme našich služeb k přilákání turistů, a je nepochybně důležité, aby byly tyto služby levné. Ve srovnání s USA jsou naše daně z prodeje nebo daně z přidané hodnoty mnohem vyšší. Možná bychom měli tento pohled zvážit, když mluvíme o koordinovanější daňové politice, třebaže jsou tyto otázky jasně věcí rozhodnutí členských států.
<SPEAKER ID="034" NAME="Ewa Tomaszewska" AFFILIATION="UEN">
(PL) Paní předsedající, účinky krize jsou v Polsku jasně vidět v oblasti výstavby domů, navzdory tomu, že je v zemi velký nedostatek bydlení. Polsko ještě dodnes neopravilo bytovou kapacitu zničenou během 2. světové války. Podporuji významné snížení sazeb DPH, především s ohledem na výstavbu domů, tepelné izolace a renovace, především, ale nejen s cílem ochrany pracovních míst a zajištění sociální soudržnosti. Stárnoucí obyvatelstvo Evropy znamená, že musíme věnovat zvláštní pozornost poskytování péče, a proto bych chtěla upozornit na nutnost snížit sazbu DPH i v tomto odvětví.
<SPEAKER ID="035" NAME="László Kovács">
člen Komise. - Paní předsedající, jsem si plně vědom nedostatků návrhů Komise: Vím, že jsou skromné a mají omezený dosah. Jsem si však také vědom neochoty některých členských států ohledně snížených sazeb DPH obecně a především ohledně rozšíření dosahu snížených sazeb DPH. Tato neochota nás v našich ambicích bezpochyby omezuje, protože v Radě potřebujeme shodu.
<P>
Komise měla dvě možnosti. První možností bylo předložit ambiciózní návrh, který je plně oprávněný, a riskovat, že ho Rada nemusí schválit. V tom případě by se mělo 18 členských států, které v současnosti uplatňují snížené sazby DPH na místně poskytované služby a na služby s vysokým podílem lidské práce, vrátit ke standardní sazbě. Zvýšení sazeb DPH z 5-6 % na 20-25 % by v době závažné hospodářské krize nepochybně vedlo k bankrotu tisíců malých a středních podniků a ke ztrátě desítek tisíc pracovních míst.
<P>
Komise se proto rozhodla pro druhou možnost, která doufejme získá v Radě jednomyslnou podporu: zachování pracovních míst, podporu pro malé a střední podniky a povzbuzení pro odvětví stavebnictví.
<P>
Vzhledem k tomu, že se mnoho řečníků zmínilo o otázce energetické účinnosti, chci zopakovat, co jsem již řekl v úvodním vystoupení: v dubnu předložíme návrh, který bude zaměřen na otázky změny klimatu a energetické účinnosti, půjde o přezkum směrnice o zdanění energie a balíček ohledně ekologické daně, navrhující snížené sazby DPH pro ekologické služby, které jsou zacílené na vyšší energetickou účinnost.
<P>
Pochopení a podpora vyjádřená v této plenární rozpravě mě povzbudily. Děkuji Parlamentu za podporu a pochopení a především Hospodářskému a měnovému výboru a paní van den Burgové za jejich práci.
<SPEAKER ID="036" NAME="Ieke van den Burg">
zpravodajka. - Paní předsedající, jsem s touto debatou velmi spokojená. Máme téměř jednomyslnou podporu pro návrh Komise a doufám, že to podpoří pana komisaře, aby v této věci pokračoval v diskusích s Radou.
<P>
Všimla jsem si, že mnoho mých kolegů uvedlo, že by chtěli, aby jejich vlády v této krizi využívaly tento nástroj na vnitrostátní úrovni. Chtěla bych opět zdůraznit, že především s ohledem na energetickou účinnost a renovace budov jde o velmi dobrý nástroj. Doufám, že i Rada se pokusí v této zkoordinovat aktivity a rozhodne se společně přijmout tato opatření, protože to by mělo znamenat další podporu, další impuls pro hospodářství.
<P>
Na vnitrostátní úrovni máme za úkol přesvědčit naše kolegy v národních parlamentech a naše vnitrostátní vlády, že by v této situaci měly využít tyto cílenější a efektivnější nástroje na vytvoření většího počtu pracovních míst - nejen na záchranu stávajících míst, ale také na vytvoření nových míst -, aby se legalizovala stínová ekonomika a místní služby byly dostupné pro četné spotřebitele a občany, kteří pocítí účinky krize.
<P>
Myslím, že jde o vynikající nástroj a velmi doufám, že Rada s tímto rozhodnutím bude souhlasit a možná dokonce bude pracovat koordinovaně a rozhodne se tento nástroj uplatnit.
<SPEAKER ID="037" NAME="Předsedající">
Rozprava je ukončena.
<P>
Hlasování se bude konat ve čtvrtek 19. února 2009.
<P>
(Zasedání bylo přerušeno v 10:10 až do hlasování a znovu zahájeno v 10:35.)
<P>
Písemná prohlášení (článek 142)
<SPEAKER ID="038" NAME="Christine De Veyrac  " AFFILIATION="PPE-DE">
písemně. - (FR) Dámy a pánové, mám radost, že se konečně ve sněmovně věnujeme otázce rozšíření rozsahu snížené sazby DPH na celou řadu zboží a služeb.
<P>
Text, který Evropská komise předložila 28. ledna 2009, navrhuje uplatnit sníženou sazbu DPH na několik kategorií činností, především na gastronomii.
<P>
Jde o opatření, které jsem si přála a po kterém už řadu let volám. Doufám, že členské státy se po letech nečinnosti na tomto opatření konečně dohodnou.
<P>
Návrh Evropské komise přichází poté, co Německo 20. ledna prohlásilo, že se již nebude bránit zavedení snížené sazby v tomto odvětví. Tato souběžnost nám dává naději, že dojde k významným změnám.
<P>
Myslím, že v dnešní době krize může takovéto opatření, pokud vstoupí v platnost, zvýšit platy zaměstnanců v tomto odvětví a majitelům restaurací dá možnost přijmout více pracovníků.
<P>
Text, o kterém dnes hlasujeme, musí v tomto směru vyslat výrazný signál.
<P>
Děkuji vám za pozornost.
<SPEAKER ID="039" NAME="Nathalie Griesbeck  " AFFILIATION="ALDE">
písemně. - (FR) Sladění daní představuje pro naše spoluobčany základní záruku v boji proti hospodářským nerovnostem a sociálnímu dumpingu v Evropě. Vyzývám Radu, aby v tomto směru vyvinula úsilí.
<P>
Přece jen se zdá jasné, že opatření pozměňující sazby DPH mohou být v některých případech s ohledem na zvláštní ekonomické a sociální okolnosti každého členského státu schopné zapůsobit pro místně poskytované služby včetně služeb s vysokým podílem lidské práce jako odrazový můstek. Jsem velmi ráda, že tento návrh směrnice umožňuje uplatnit snížené sazby DPH na některé služby spojené se stavebnictvím a pohostinstvím.
<P>
Chci také poděkovat Komisi a zdůraznit některé technické úpravy, po kterých jsme my jako členové pracovní skupiny pro rodinu a ochranu dětí vždycky volali, jež se týkají uplatnění snížené sazby DPH na základní výrobky pro děti, především na plenky, které jsou v rozpočtech mladých rodin velmi významnou položkou. To stejné platí pro některé vybavení pro postižené osoby; tato ustanovení jdou správným směrem.
<SPEAKER ID="040" NAME="Mieczysław Edmund Janowski  " AFFILIATION="UEN">
písemně. - (PL) Otázka zdanění patří do kompetence členských zemí. Musí se však uplatnit společný rámec, zaručující, že právo je transparentní a jednoznačné a trh funguje soudržně a plynule. Občané mé země nejsou schopni pochopit, proč se v Irsku a Velké Británii na dětské zboží uplatňuje nulová sazby DPH, v Lucembursku jsou to 3 % a přitom v Polsku se očekává nárůst sazby DPH ze 7 na 22 %.
<P>
Dnes, když procházíme bolestivou hospodářskou krizí, je nesmírně důležité hledat řešení, která podpoří nárůst produktivity a růst počtu pracovních míst. Sladění výjimek DPH se proto velmi doporučuje, abychom se vyhnuli jakékoliv diskriminaci, kterou by mohlo zavedení této daně způsobit. Snížení sazeb DPH pro služby s vysokým podílem lidské práce poskytované na místním trhu včetně gastronomických služeb by mělo být považováno za velmi pozitivní krok, především s ohledem na malé a střední podniky a řemeslníky. Z nižších nákladů budou mít pochopitelně výhody i spotřebitelé. Iniciativa by navíc měla omezit neformální ekonomiku a neohlášenou práci. Proto podporuji zjednodušené a upřesněné znění směrnice 2006/112/ES o DPH, neboť jejich cílem je vyrovnat podmínky ve všech členských státech. Současná situace ukazuje, že by bylo dobré vést objektivní debatu zaměřenou na zdůvodnění dosavadní formy uplatňování daní na produkt a služby. Existují země jako Spojené státy, kde se používají jiné formy nepřímého zdanění, jež obecně vedou k dynamičtějšímu, flexibilnějšímu a efektivnějšímu hospodářství. O tomto tématu jsem již před časem hovořil.
<SPEAKER ID="041" NAME="Véronique Mathieu  " AFFILIATION="PPE-DE">
písemně. - (FR) V době, kdy Evropa čelí velké hospodářské krizi, umožní přijetí této zprávy oživit odvětví služeb, neboť po členských státech se bude požadovat, aby uplatnily sníženou sazbu DPH ve výši 5 % na služby s vysokým podílem lidské práce a na místně poskytované služby. Týkalo by se to restaurací, služeb domácí péče a kadeřnických služeb.
<P>
Osvobození od DPH je nutné sladit, protože dnes má 11 členských států právo uplatňovat výjimky a používat snížené sazby například pro odvětví gastronomie.
<P>
Snížená sazba DPH bude mít pozitivní vliv na zaměstnanost a boj proti stínové ekonomice a současně bude stimulovat místní poptávku.
<P>
Podle mého názoru bychom měli jít dál a zvážit i sníženou sazbu pro kulturní produkty, jako jsou CD a videa, a výrobky přátelské k životnímu prostředí jako čistá auta nebo energeticky úsporné budovy. Snížení DPH u některých odvětví napomůže oživit činnost malých a středních podniků a současně podpořit zavedení hospodářství, které bude více respektovat životní prostředí.
<SPEAKER ID="042" NAME="Rovana Plumb  " LANGUAGE="RO">
Evropská komise přijala v červnu 2008 návrh snížit od roku 2010 sazby DPH.
<P>
Odvětví, kterých se toto opatření týká, jsou služby s vysokým podílem lidské práce a místně poskytované služby pro místní spotřebitele, jako jsou služby spojené se stavebnictvím a renovacemi vytápění domů, služby spojené s osobní péčí a gastronomické služby.
<P>
Návrh je také součástí Aktu pro malé a střední podniky, jehož cílem je podpořit činnost více než 23 milionů malých a středních podniků v EU a posílit tak rozvoj hospodářství a vytváření nových pracovních míst.
<P>
Tuto zprávu podporuji, protože pečlivě cílené snížení sazeb DPH přináší specifické výhody jako je prostředek k vytvoření daňového systému, jenž podpoří pracovní místa, zvýší produktivitu a omezí stínovou ekonomiku, především v současné finanční krizi.
<P>
Žádám Komisi, aby pozorně sledovala uplatňování těchto snížených sazeb DPH v členských státech, aby se zajistilo plynulé fungování vnitřního trhu. Zpravodajce gratuluji.
<SPEAKER ID="043" NAME="José Ribeiro e Castro  " LANGUAGE="PT">
Dnešní rozprava a hlasování o snížení sazeb DPH vyšle jasný signál Radě, v souladu se zásadami, které již roky podporuje pracovní skupina pro rodinu a ochranu dětí. Mezi jednotlivými pozměňovacími návrhy, které podporuji, bych chtěl zdůraznit ty, které se týkají přímo dětského zboží. Jde o významné opatření, které podporuje rodiny s dětmi, jimž umožní snížit nepoctivé daňové zatížení, které se na ně vztahuje. Vítám návrh Komise, aby se už jednou provždy vyřešila nesmyslnost debat o plenách a otázce dětských autosedaček. Je však také důležité, jak tvrdila skupina Evropské lidové strany (Křesťanských demokratů) a Evropských demokratů, aby se snížená sazba DPH uplatnila na dětskou obuv a oděvy v celé EU a nejen ve členských státech, které měly tento systém v roce 1991. Žádám Radu, aby za Parlamentem nezaostávala a co nejvíc se snažila pochopit oprávněné požadavky a touhy rodin. Doufám, že se nám podaří tento dlouhý boj vyhrát a splníme požadavky občanské společnosti a poslanců Parlamentu týkající se obrany daňových práv rodin, které by neměly být trestány kvůli dětem, o které se starají, které podporují a vychovávají.
<SPEAKER ID="044" NAME="Bogusław Rogalski  " AFFILIATION="UEN">
písemně. - (PL) Stanovení stejných sazeb ve všech členských státech a větší transparentnost a soudržnost v rámci EU jsou velice důležité otázky, neboť snížené sazby DPH umožní plynulé fungování vnitřního trhu.
<P>
Členské státy by měly být povinné uplatnit sníženou sazbu DPH například na místně poskytované služby. Uplatňování nižších sazeb DPH musí rozhodně zůstat v rukou členských zemí, daňový systém musí podporovat zaměstnanost, vyšší produktivitu a potlačovat "neformální ekonomiku". Je rovněž nutné sladit osvobození od DPH, neboť to pomůže zajistit vyrovnaný a jednotný přístup na straně členských států a zabrání opačným účinkům při uplatnění sazeb DPH.
<P>
Snížení sazeb DPH pro místně poskytované služby a služby s vysokým podílem lidské práce bude mít pozitivní dopad, protože omezí množství neohlášené práce, sníží její atraktivnost a zvýší poptávku v rámci formální ekonomiky. Pokud však mají snížené sazby DPH zabránit poškození plynulého fungování vnitřního trhu, je nutné je uplatňovat opatrně.
<P>
Politickým cílem snížení sazby DPH je snížit neohlášenou práci a potenciální administrativní zátěž.
<SPEAKER ID="045" NAME="Eoin Ryan  " AFFILIATION="UEN">
písemně. - Nacházíme se uprostřed globální krize, ale dopad globální krize je místní. Zmatek začal za Atlantikem, ale zasáhl naše metropole, města a vesnice. Opatření zavedená za účelem boje s krizí a obnovy našich poškozených hospodářství se musí soustředit nejen na vnitrostátní a mezinárodní úroveň, ale i na regionální a místní úroveň.
<P>
Rozšíření snížených sazeb DPH na místně poskytované služby a služby s vysokým podílem lidské práce je pozitivním krokem tímto směrem. Jde o pragmatické rozhodnutí, které má potenciál podpořit místní hospodářství a podpořit místní podnikání a průmysl, aniž by se narušilo řádné fungování vnitřního trhu.
<P>
Doufám, že toto opatření může být součástí širšího přístupu, které přijme EU a vnitrostátní orgány s cílem zatraktivnit místní trhy, vybudovat místní hospodářství a důvěru spotřebitelů.
<P>
Takovýto přístup by měl mít pozitivní dopad na malé a střední podniky. To je nesmírně důležité, protože malé a střední podniky tvoří 99 % evropských podniků, ale odvětví v současném klimatu trpí. Domnívám se, že posilování a podpora odvětví malých a středních podniků je klíčem k tomu, aby se naše hospodářství opět postavila na vlastní nohy a abychom vybudovali udržitelnou hospodářskou a sociální budoucnost.
<SPEAKER ID="046" NAME="Marianne Thyssen  " AFFILIATION="PPE-DE">
písemně. - (NL) Paní předsedající, dámy a pánové, Evropský parlament roky argumentoval ve prospěch rozšíření seznamu produktů a služeb, na něž by se mohly nepovinně vztahovat snížené sazby DPH. Volání po tom, aby členské státy uplatnily snížené sazby DPH na věci, jako jsou gastronomické služby, renovace domů a malé opravy jako opravy bot, je stále výraznější.
<P>
Důvody jsou tři. Evropské sladění sazeb DPH podporuje transparentnost a hladké fungování vnitřního trhu a působí jako pobídka v boji proti nelegální práci. Navíc se můžeme nakonec těšit na ukončení nepřetržitého období experimentování a na právní jistotu týkající se problému, který byl dlouhodobě kolem nás. V době krize mohou být tato opatření pobídkou pro řadu odvětví.
<P>
Proto zprávu paní van den Burgové podporuji a očekávám, že Rada ECOFIN dojde 10. března k politické dohodě.
