<CHAPTER ID="013">
Nutnost vstupu v platnost Mezinárodní smlouvy o zákazu kazetové munice do konce roku 2008 (rozprava) 
<SPEAKER ID="244" NAME="Předsedající">
Dalším bodem rozpravy je otázka k ústnímu zodpovězení (B6-0481/2008), kterou pokládají paní Beerová, jménem Skupiny Zelených/Evropské svobodné aliance, paní Gomesová, jménem Skupiny sociálních demokratů v Evropském parlamentu, paní Neyts-Uyttebroecková a paní Lynneová, jménem Skupiny Aliance liberálů a demokratů pro Evropu, pan Kristovskis, jménem Skupiny Unie pro Evropu národů, pan Pflüger a paní Zimmerová, jménem Skupiny konfederace Evropské sjednocené levice a Severské zelené levice a pan Zappalà, jménem Skupiny Evropské lidové strany (Křesťanských demokratů) a Evropských demokratů Radě: Nutnost vstupu v platnost Mezinárodní smlouvy o zákazu kazetové munice do konce roku 2008 (O-0110/2008/rev. 1).
<SPEAKER ID="245" NAME="Angelika Beer">
autorka. - (DE) Pane předsedající, dámy a pánové, 3. prosince 2008 v Oslu konečně dospějeme do bodu, kdy budeme moci podepsat úmluvu o zákazu kazetové munice. V Dublinu přijalo 107 států úmluvu a zavázalo se k jejímu podpisu. Dva týdny před konferencí bychom rádi vyzvali země celého světa, aby dodržely své sliby, podepsaly úmluvu a především aby ji urychleně ratifikovaly.
<P>
Válka na Kavkaze a používání kazetové munice jak ze strany Gruzie, tak ze strany Ruska pro nás představuje výzvu. Nesmíme už ztrácet čas. Naše očekávání se upínají k Evropské komisi a k Radě. Očekáváme, že úmluvu 3. prosince podepíšou všechny členské státy Evropské unie, zejména ty evropské státy, které ještě váhají: tj. Řecko, Lotyšsko, Polsko, Rumunsko a Kyperská republika.
<P>
Očekáváme, že Evropská unie bude pokračovat ve svém boji o právně závazný zákaz kazetové munice v rámci Úmluvy OSN o některých konvenčních zbraních (CCW). Jednoznačně odsuzujeme neuvěřitelný pokus ze strany USA, Ruska a Číny na poslední ženevské konferenci o legalizaci kazetové munice v rámci úmluvy CCW.
<P>
Rádi bychom v budoucnu posoudili možnou součinnost mezi budoucí Úmluvou z Osla a Ottawskou smlouvou, na základě které bylo zakázáno používání nášlapných min. Naše usnesení bude mít formu výzvy Komisi, aby uvolnila více prostředků - mnohem více prostředků - na ochranu obyvatel zamořených oblastí a na odstranění kazetové munice. Týká se to Libanonu, Balkánu a dalších zamořených oblastí. Nemáme žádné spolehlivé zdroje financování a tímto způsobem bychom je měli získat. Pokud bereme tuto záležitost vážně, Komise musí nalézt způsob jejího financování.
<P>
Ráda bych jménem své skupiny opět připomenula, že naším cílem je právně závazný zákaz používání, skladování a výroby těchto nelidských zbraní, které jsou již po desetiletí zdrojem utrpení civilního obyvatelstva v postižených oblastech.
<P>
Ráda bych ještě jednou objasnila skutečnost, že používání těchto zbraní - a to i v zemích, v nichž má Evropská unie své policejní a vojenské síly, jako například v Afghánistánu, v Bosně a v Demokratické republice Kongo - představuje stejné nebezpečí pro naši misi jako pro samotné obyvatelstvo.
<SPEAKER ID="246" NAME="Ana Maria Gomes" LANGUAGE="PT">
3. prosince se představitelé 107 zemí, které v květnu tohoto roku přijaly Úmluvu o kazetové munici, setkají v Oslu k jejímu podpisu. Volba 3. prosince není náhodná. Právě v tento den v roce 1997 byl v Ottawě zahájen podpis Úmluvy o protipěchotních nášlapných minách. Tyto nástroje nemají společné pouze datum podpisu. Žádná z úmluv nemá bohužel podporu zemí zastupujících značnou část lidstva, jako jsou Spojené státy, Čína, Indie, Irák, Pákistán, Rusko a Izrael.
<P>
Úmluva z Osla byla sjednána v Dublinu a 22 ze 107 jejích signatářů jsou členy Evropské unie. Doufáme, že Kypr, Polsko, Rumunsko, Lotyšsko a Řecko v krátké době upustí od svých výhrad a umožní Evropské unii vytvořit jednotnou frontu ve svém odporu vůči těmto zbraním, které zabíjejí a mrzačí bez rozdílu.
<P>
Nejen že jsou tyto zbraně nemorální, ale z vojenského hlediska jsou stále méně použitelné. Sama Evropská obranná agentura ve své Zprávě o dlouhodobé vizi potřeb evropských obranných schopností a kapacit vysvětluje, že:
<P>
autorka. - "je třeba se vážně zamyslet nad budoucím využitím munice bez cílového zaměření, kazetových bomb, min a dalších zbraní bez cíleného účinku".
<P>
autorka. - (PT) Evropské ozbrojené síly, a nejen ony, působí stále častěji mezi civilním obyvatelstvem a zničení snadno identifikovatelného nepřítele není už zdaleka tak často jejich úkolem. Proto je kazetová munice nejen neslučitelná s humanitárním právem, ale má rovněž omezené využití. Mezinárodní právo, morální imperativy i základní vojenská logika se shodují v tom, že je naléhavě třeba tyto zbraně vymýtit. Je proto zapotřebí zajistit všeobecnou ratifikaci úmluvy z Oslo.
<SPEAKER ID="249" NAME="Annemie Neyts-Uyttebroeck">
autorka. - (FR) Pane předsedající, pane úřadující předsedo Rady, jménem své strany podporuji tuto otázku k ústnímu zodpovězení s cílem vyjádřit náš nesouhlas s kazetovými bombami a municí z důvodů, které jsou zcela zjevné, a s cílem vyjádřit naši podporu přístupu těch členských států, které souhlasily s podpisem úmluvy o jejich zákazu.
<P>
Společně se svými kolegy doufám, že v nadcházejících týdnech všechny členské státy bez výjimky tuto úmluvu podepíšou a budou se jí řídit, protože, jak se proslýchá, některé státy - a mezi nimi i řada členských států - mají v plánu buď pod vedením Spojených států, nebo podle jejich vzoru tuto úmluvu obcházet prostřednictvím, mohu-li to tak říci, překrucování definice kazetových bomb a munice a omezeného rizika neodvratného zranění, které mohou způsobit těm, kdo se dotknou jejich nevybuchlých částí.
<P>
Doufám, že k tomu nedojde, moje skupina doufá, že k tomu nedojde, a proto využívám této příležitosti a žádám Radu, aby nám sdělila, jaká opatření plánuje s cílem zajistit, že tato úmluva vstoupí v platnost.
<P>
Nakonec ještě k jiné záležitosti, pane ministře, četla jsem, že v blízké budoucnosti se hodláte vyrovnávat, abych tak řekla, s novými výzvami. Pokud je tomu tak, přijměte blahopřání ode mne i od členů naší skupiny.
<SPEAKER ID="250" NAME="Ģirts Valdis Kristovskis" LANGUAGE="LV">
Pane předsedající, zástupci Komise, zástupci předsednictví, v první řadě bych rád uvedl, že jsem byl ve své zemi téměř šest let ministrem obrany, a to v době, která vedla k našemu přijetí do NATO. Mohu proto říci, že velmi dobře vím, co to znamená starat se o zemi prostřednictvím obranných opatření, prostřednictvím nezbytných zbraní a munice. Jménem svým a rovněž jménem skupiny UEN však podporuji všechna opatření, která přijal Evropský parlament, včetně této otázky týkající se zákazu kazetové munice. Podle mého názoru bylo už řečeno vše. Je zcela jasné, že tato zbraň není dostatečně přesná a v současnosti už je zcela zřejmé, že postihuje především civilní obyvatelstvo a zraňuje děti.
<P>
Rád bych proto řekl, že Evropský parlament, včetně mne samotného, je přesvědčen, že členské státy EU by se měly sjednotit na společném stanovisku a využít svých společných sil k prosazení zákazu tohoto druhu zbraní. Na druhé straně jsem stoupencem uplatňování tohoto požadavku při dvoustranných jednáních se zeměmi, jako je Rusko, Spojené státy americké a Čína, které jsou hlavními držiteli tohoto druhu zbraní. Považuji to za zvlášť důležité, když si uvědomíme, že poměrně nedávno, během války mezi Gruzií a Ruskem, používalo Rusko tento druh kazetové munice proti gruzínskému civilnímu obyvatelstvu. To dokládá, že argument pro zachování této munice v naší výzbroji, konkrétně argument, že se jedná o nástroj obrany, nemůže obstát. Jsme bohužel svědky toho, že tento nástroj se v jiných zemích používá k útokům proti civilnímu obyvatelstvu.
<SPEAKER ID="251" NAME="Luisa Morgantini">
autorka. - (IT) Pane předsedající, dámy a pánové, kazetová munice je do všech důsledků zbraní hromadného ničení, nehumánním zařízením, pokud je vůbec možné, aby bylo ve válce nějaké zařízení humánní.
<P>
V jedné publikaci armády USA, Polní dělostřelectvo, se uvádí: "Nevybuchlé nálože představují problém pro civilní obyvatelstvo stejně jako pro naše lehké oddíly - pěchotu, které přichází po bombardování městských oblastí", jsou však nadále vyráběny a používány a země je nadále zamořována nevybuchlou municí, aby rok co rok rozsévala smrt, jak jsme toho byli svědky v Gruzii.
<P>
V Oslu, na konferenci o boji proti používání, výrobě a skladování kazetové munice, jsem se setkala s jedním mladým Libanoncem ve věku 24 let, Ibrahimem, jehož tělo bylo poseto ranami a který měl amputovanou nohu. Představil se slovy: "Rád vás poznávám, jsem jeden z těch, kteří přežili". Byla bych raději umřela, ale namísto toho jsem ho jen objala. Navštívila jsem jej v jeho vesnici na jihu Libanonu a viděla na dvorech domů, ve školách, v trávě pod stromy nevybuchlé bomby shozené z izraelských letadel. Shodili jich sem více než 1 400 000. a to v posledních dnech, když bylo vyhlášeno příměří a klid zbraní. Je to obyčejná krutost. A v Afghánistánu jsem se v nemocnicích setkala s řadou dětí, mužů a žen se zmrzačenými těly; na světě jsou tisíce dětí, které mají zmrzačená těla, protože si hrály se zbytky kazetových bomb, přilákány jejich krásnými barvami.
<P>
V Dublinu se 109 zemí rozhodlo po deseti dnech jednání podepsat dohodu o zákazu ničivých zbraní, o poskytnutí podpory obětem a finanční pomoci postiženým oblastem, přičemž tato dohoda rovněž stanoví, že veškerý arzenál musí být zničen do osmi let. Tyto země svůj závazek jistě nesplní, pokud na ně nebude vyvíjen silný tlak ze strany všech signatářských zemí OSN: země odpovědné za zločiny proti civilnímu obyvatelstvu, jako je Izrael, Spojené státy, Rusko, Čína, Indie a Pákistán, které se jednání v Dublinu neúčastnily a které odmítly zákaz kazetové munice.
<P>
Ministr obrany, Robert Gates, se pokoušel vysvětlit odpor USA tvrzením, že "kazetová munice představuje účinný nástroj proti řadě cílů". Mrtví v Iráku, v Afghánistánu a bývalé Jugoslávii jsou toho jistě dokladem. Evropa opět prokázala svou vnímavost, když 22 zemí podepsalo Dublinskou úmluvu a přistoupilo k ní, je však zapotřebí konkrétních opatření.
<P>
Ve dnech 2. a 3. prosince bude v Oslu smlouva oficiálně podepsána, bude však zapotřebí ji ratifikovat. Musíme tak učinit rychle a zabránit jakémukoli pokusu o její obcházení, přičemž jsem přesvědčena, že Rada bude muset zavést účinné politické a finanční nástroje s cílem zajistit, že tato smlouva bude realizována a že už nebudou tímto způsobem, to je v důsledku zbraní hromadného ničení, umírat další lidé.
<SPEAKER ID="253" NAME="Stefano Zappalà" LANGUAGE="IT">
Pane předsedající, dámy a pánové, jen pro informaci předsedovi Rady, pokud byste ji jako stávající předsedající mohl předat svému předchůdci: bylo zde řečeno, že v této sněmovně jsou tři lidé, kteří se narodili ve stejný den jako Neil Armstrong. Ve skutečnosti byl v letech 1994 a 1999 jeden evropský astronaut italského původu poslancem tohoto Parlamentu; a i v tomto volebním období je v tomto Parlamentu jeden evropský astronaut, a je to opět Ital.
<P>
Abychom se však vrátili zpět ke kazetové munici, jménem své skupiny jsem se připojil k iniciativě v této oblasti, protože jsem přesvědčen, že se jedná o záležitost týkající se samotného jádra civilizace a lidství. Jeden z mých kolegů byl ministrem obrany jednoho z členských států a i já pocházím z vojenského prostředí. Jsem přesvědčen, že tento plán na celosvětový zákaz kazetové munice je věcí, jak jsem již řekl, týkající se samotného jádra civilizace a lidství.
<P>
A proč to? Protože civilizace a lidství tvoří dvě z mnoha základních zásad Evropské unie; tvoří základ našich smluv, a jsem proto přesvědčen, že musíme tuto záležitost vnímat nejenom jako východisko, ale musíme se zcela vážně zamyslet nad tím, jaký postoj by měla EU jako celek zastávat k munici tohoto druhu.
<P>
Co však tyto zbraně a munice ve světě způsobují, je zřejmé. Fakta zůstávají fakty v každé formě války, nejzávažnější je však skutečnost, že s koncem války vše nekončí, ale pokračuje, protože země je zamořená a zůstává zamořenou i nadále. Dalším smutným hlediskem je skutečnost, že války se obvykle odehrávají v nepříliš vyspělých zemích, kde mají lidé tendenci používat předměty nalezené v půdě, které pak způsobují většinu zranění mladým lidem. Dostalo se k nám a nadále dostává z celého světa množství filmů, které ukazují důsledky používání těchto zbraní.
<P>
Žádám proto jménem své skupiny Radu a Evropský parlament, aby zůstaly v této otázce vytrvalí. Doufám, že toto úsilí vyústí v ratifikaci úmluvy, a jsem přesvědčen, že se jedná o jedno z nejdůležitějších hledisek civilizace a lidství, které může Evropská unie prosazovat.
<SPEAKER ID="254" NAME="Jean-Pierre Jouyet" LANGUAGE="FR">
Pane předsedající, vážení poslanci, paní Beerová, paní Gomesová, paní Neyts-Uyttebroecková, které osobně děkuji za milé přání, paní Morgantiniová, pane Kristovskisi a pane Zappalào, máte úplnou pravdu: jak řekl pan Zappalà, je to otázka civilizace a lidství.
<P>
Všechny členské státy Evropské unie sdílejí obavy, které kazetová munice vzbuzuje z humanitárního hlediska. Evropská unie podporuje přijetí mezinárodního nástroje zakazujícího kazetovou munici, která způsobuje nepřijatelné škody civilnímu obyvatelstvu. Z tohoto důvodu se všechny členské státy Evropské unie zúčastnily konference v Dublinu, ať už jako účastníci - což byla většina členských států - nebo jako pozorovatelé. Účastníkem je samozřejmě Evropská unie; to vyplývá z tohoto poněkud komplikovaného obratu.
<P>
Rozhodnutí, zda smlouvu podepsat nebo ratifikovat, je věcí svrchovaného rozhodnutí každého členského státu, já však stejně jako paní Neyts-Uyttebroecková lituji, že ne všechny státy smlouvu v prosinci podepíšou.
<P>
Většina členských států Evropské unie oznámila svůj záměr podepsat úmluvu během příštích týdnů, což bych rád zdůraznil a dodal, že paní Morgantiniová má pravdu; potřebujeme praktické kroky ještě předtím, než tato úmluva vstoupí v platnost. Francie, což je země, kterou znám nejlépe, se rozhodla, že v květnu roku 2008 bezodkladně vyřadí z užívání 90 % svých zásob kazetové munice.
<P>
Jak ale víte, řada členských států takové rozhodnutí doposud nepřijala. Pokud se týká francouzského předsednictví, v květnu po konání dublinské konference Francie oznámila, že úmluvu na začátku prosince podepíše. Předsednictví chce upřít pozornost všech členských států na pokračující jednání o kazetové munici v rámci Úmluvy OSN o některých konvenčních zbraních (CCW), což je jediná úmluva, na níž jsou největší vojenské mocnosti - Spojené státy, Rusko, Čína a Indie, nebo země jako Gruzie - ochotny se podílet, na rozdíl od úmluvy z Oslo. Rád bych zdůraznil, že tyto země doposud neprojevily záměr se k této úmluvě připojit.
<P>
Všechny členské státy Evropské unie jsou smluvními stranami této úmluvy a požadují přijetí protokolu o kazetové munici. A jsou to právě závazky přijaté na této platformě, jak zcela správně zdůraznil pan Kristovskis, které umožní dosažení reálných změn. Pokud navíc budou jednání v rámci této všeobecné úmluvy úspěšná, budeme moci v budoucnu předcházet ztrátám na životech způsobeným kazetovou municí, k nimž došlo v Gruzii.
<P>
Vážení poslanci, jak vidíte, kazetová munice je problémem, který nutí Evropskou unii jednat, a je třeba nadále usilovat o přijetí univerzálního nástroje na mezinárodní úrovni. Francouzské předsednictví v každém případě učiní vše, co je v jeho silách, aby přesvědčilo všechny své partnery, a bude tak činit i nadále.
<SPEAKER ID="255" NAME="Charles Tannock">
jménem skupiny PPE-DE. - Pane předsedající, nejsem žádný pacifista - každý v této sněmovně, kdo mě dobře zná, to může potvrdit -, avšak válka a obchod se zbraněmi s sebou přináší řadu věcí, kterých musíme litovat. Kazetovou munici považuji za jeden z nejhorších způsobů vedení války, k němuž bychom se měli uchylovat až v nejzazším případě.
<P>
Existuje řada dokladů, že tyto zbraně neúměrně postihují civilní obyvatelstvo, které musí být především chráněno mezinárodním právem. Kazetové bomby mohou dopadat na obrovské oblasti a zůstat nevybuchlé po dlouhou dobu, a představovat tak smrtelné nebezpečí pro civilisty, které pak mohou zabíjet nebo mrzačit ještě dlouho po skončení konfliktu.
<P>
Je také velmi nákladné je nalézt a odstranit a nelze je ani zmapovat, jako je to například možné u minových polí. V některých případech je nalezly děti, které je považovaly za hračky, a přišly tak o celé končetiny či dokonce o život. Jako otec malých dětí si jen stěží umím představit něco hroznějšího.
<P>
Pokud bereme vážně myšlenku vytvořit v Evropské unii společné hodnoty a sdílet tyto hodnoty se světem, musíme zaujmout společné stanovisko na podporu konečného zákazu těchto hrozivých a strašných zbraní, jejichž účinky na bojišti jsou velmi nevybíravé.
<P>
Musíme využít všech diplomatických prostředků, které máme k dispozici, abychom přiměli ostatní učinit totéž. Jako Evropský parlament můžeme být právem hrdí na to, co jsme dokázali ve snaze zbavit svět protipěchotních min. K problému kazetových bomb musíme přistupovat se stejným elánem a odhodláním, abychom mohli vytvořit lepší a lidštější svět a nemuseli být svědky utrpení civilistů i dlouho po skončení ozbrojených konfliktů.
<SPEAKER ID="256" NAME="Richard Howitt">
jménem skupiny PSE. - Pane předsedající, dnes vyzýváme členské státy EU, které nemají doposud v úmyslu připojit se k podpisu úmluvy proti kazetové munici, aby tak učinily. Vyzýváme Kypr, Estonsko, Finsko, Řecko, Polsko, Rumunsko, Slovensko a Slovinsko společně s kandidátskými zeměmi Srbsko a Turecko, připojte se podpisem této úmluvy, prosím, k ostatním členským státům EU a další více než stovce států celého světa.
<P>
A kvůli komu předkládáme tuto naléhavou výzvu? Kvůli Suraji Ghulamu Habibovi z Afghánistánu: v šesti letech přišel o obě nohy, když nalezl část kazetové bomby, kterou považoval za něco k jídlu. Nyní je téměř nemožné, aby chodil do školy nebo si hrál s kamarády, protože je upoután na vozík. Kvůli paní Chanhthavové z okresu Sepone v Laosu: přišla o nohu a o zrak, když náhodou natrefila na kazetovou bombu během práce na rýžovém poli, kde obstarávala obživu pro svou rodinu. Nyní je nucena do tohoto nebezpečného rýžového pole posílat svou dceru. Kvůli třináctiletému gruzínskému chlapci, Bekovi Giorgishvilim, který se stal poslední letošní obětí, když se svému kamarádovi snažil pomoci napumpovat pneumatiku jeho nového kola. Beka přišel o část lebky a střepina uvízla uvnitř.
<P>
Je pokrytectvím, když evropské země odsuzují ruskou agresi v Gruzii, neodsuzují však způsoby této agrese, které způsobují nepřiměřené škody civilnímu obyvatelstvu, a to vždy, kdy je použita kazetová munice. Je to prázdná výmluva ze strany zemí, které se snaží ospravedlnit skladování kazetových bomb v rámci dodržování zákazu používání pozemních min, vzhledem k tomu, že kazetová munice je stejně smrtící a způsobuje ve světě ještě větší humanitární škody.
<P>
Můj vlastní členský stát, Spojené království, už zahájil likvidaci přibližně 30 milionů výbušnin, změnil svá nařízení o kontrole vývozu a přímo se podílí na odstraňování munice, včetně kazetové munice v Gruzii. Bylo to v Evropě, kde byly tyto zbraně poprvé použity německými a sovětskými jednotkami během druhé světové války, a v Evropě se v současnosti skladuje podle odhadů až jedna miliarda těchto náloží, a je to Evropa, která by měla stát v čele celosvětových snah o jejich odstranění.
<SPEAKER ID="257" NAME="Elizabeth Lynne">
jménem skupiny ALDE. - Pane předsedající, jak už mnozí uvedli, kazetové bomby každý den nevybíravě zabíjejí a zraňují civilisty, často děti. Řada dětí - obětí této kazetové munice - bývá postižena a musejí žít s postižením po zbytek života. Z dostupných údajů vyplývá, že v současnosti má na skladě kazetovou munici 15 členských států EU. Máme dokonce doklady o tom, že nejméně 7 členských států EU tyto zbraně stále ještě vyrábí. Podle mého názoru mají tyto země, stejně jako země, které je použily - včetně mé země, Spojeného království - na svých rukou krev.
<P>
Zákaz výroby, převozu a skladování kazetové munice zachrání mnoho životů. Tato úmluva rovněž zajistí poskytnutí potřebných prostředků obětem kazetových bomb, například na lékařskou péči a rehabilitaci. Naléhavě vyzývám všechny členské státy EU, aby tuto úmluvu podepsaly a ratifikovaly a nesnažily se měnit definici toho, co je kazetová munice, a zbavit se tak odpovědnosti, jak se o to některé členské státy snaží.
<SPEAKER ID="258" NAME="Seán Ó Neachtain" LANGUAGE="GA">
Pane předsedající, rozhodně podporuji návrh požadující, aby úmluva o zákazu kazetových bomb vstoupila v platnost ještě do konce tohoto roku.
<P>
Všechny vlády, které zavádí úmluvu z Osla z roku 2007, mají v úmyslu předložit do konce roku 2008 návrh právního dokumentu, který by zastavil používání kazetových bomb, vytvořil systém spolupráce na podporu těch, kdo utekli před tímto druhem útoků, a zajistil likvidaci existujících zásob kazetových bomb.
<P>
Jsem velmi hrdý na to, že to bylo v Irsku - v Dublinu, v mé vlastní zemi -, kde bylo během mezinárodního setkání, které se zde konalo na začátku letošního roku, dosaženo dohody v rámci této smlouvy. Všichni účastníci se zcela jednoznačně vyjádřili, čeho chtějí na tomto setkání dosáhnout - úplného zákazu kazetových bomb. A stejně jako moji kolegové v této sněmovně i já bych rád požádal země, které tuto smlouvu doposud nepodepsaly, aby tak učinily.
<P>
Musíme se jednou provždy zbavit těchto hrozných zbraní.
<SPEAKER ID="259" NAME="Satu Hassi" LANGUAGE="FI">
Pane předsedající, dámy a pánové, přijetí úmluvy o kazetové munici je vynikající věc. Je velmi důležité, aby se k této úmluvě připojily všechny země EU, včetně Finska, Řecka a Polska, protože jinak bychom dali jiným zemím záminku k dalšímu používání těchto nelidských zbraní.
<P>
Hluboce lituji toho, že moje vlastní země, Finsko, má v úmyslu se k této úmluvě nepřipojit. Důvodem má být skutečnost, že kazetová munice byla pořízena jako náhrada jiného druhu nelidských zbraní, protipěchotních min. To je však vyhánění čerta ďáblem. Když se na konci devadesátých let minulého století finská vláda rozhodla vyřadit protipěchotní miny, armáda neuvedla, že je hodlá nahradit jinými nástroji na zabíjení civilistů, kazetovou municí.
<P>
EU a všechny členské státy EU musejí prokázat důslednost ve svém odporu vůči kazetové munici a musí odmítnout podíl na jakékoli vojenské operaci, kde budou použity. Až 98 % obětí kazetové munice jsou údajně civilisté. Máme téměř dvacetiletou zkušenost s těmito zbraněmi, která dokládá, že zabíjejí nevybíravě civilisty, včetně dětí. S tím je nyní třeba skoncovat.
<SPEAKER ID="260" NAME="Jean-Pierre Jouyet" LANGUAGE="FR">
Pane předsedající, vážení poslanci, se vší vážností chci prohlásit, že jsem skutečně hrdý na to, že jsem se mohl účastnit rozpravy, kterou jsme právě vedli o kazetové munici, a jménem předsednictví se připojuji ke všem těm, kteří vyzývají k ratifikaci úmluvy.
<P>
Už v roce 2007 Evropská unie uznala naléhavost, s níž je třeba řešit humanitární obavy, které vzbuzuje kazetová munice. Vím, že členské státy Evropské unie sehrály aktivní úlohu jak v procesu z Oslo, tak v rámci Úmluvy OSN o některých konvenčních zbraních. Podle našeho názoru se Úmluva OSN o některých konvenčních zbraních a proces z Oslo navzájem doplňují a slouží ke cti této sněmovně i těm, kteří zde vystoupili, že nám připomněla hodnoty, v něž Evropa věří. Vyzýváme všechny členské státy, aby neváhaly jednat, a to z důvodů, které jste zde během dojemné rozpravy uvedli lépe, než bych to dokázal já.
<SPEAKER ID="261" NAME="Předsedající">
Obdržel jsem dva návrhy usnesení v souladu s čl. 108 odst. 5 jednacího řádu.
<P>
Rozprava je ukončena.
<P>
Hlasování se bude konat ve čtvrtek ve 12:00.
<P>
Písemná prohlášení (článek 142)
<SPEAKER ID="986" NAME="Proinsias De Rossa  " AFFILIATION="PSE">
písemně. - Naléhavě žádám všechny členské státy EU, aby bezodkladně ratifikovaly a začaly uplatňovat úmluvu o kazetové munici. Kazetová munice rozsévá nahodile nesmírnou hrůzu mezi civilními obyvateli na celém světě, naposledy ve válce v Gruzii.
<P>
Úmluva o kazetové munici zakazuje používání, výrobu, skladování a převoz kazetové munice. Úmluvu schválilo 107 států na konferenci v Dublinu v květnu tohoto roku. Tato úmluva však nevstoupí v platnost, dokud ji alespoň 30 států neratifikuje.
<P>
Je neuvěřitelné, že 8 členských států EU není v současnosti připraveno tuto úmluvu podepsat. Tak tedy Evropská unie, nejúspěšnější mírový projekt v dějinách, společenství založené na zásadách respektování lidských práv a právního státu, nedokáže přijmout rozšíření mezinárodního humanitárního práva a zakázat jednu z nejzákeřnějších zbraní současnosti namířenou proti civilnímu obyvatelstvu.
<P>
Vyzývám Kypr, Estonsko, Finsko, Řecko, Polsko, Rumunsko, Slovensko a Slovinsko, aby co nejdříve ratifikovaly úmluvu o kazetové munici, a pomohly tak zastavit používání kazetových bomb.
<SPEAKER ID="262" NAME="Kelam Tunne  " AFFILIATION="PPE-DE">
písemně. - Neměli bychom zapomínat, že kazetová munice je jednou z nejničivějších zbraní, která nerozlišuje mezi vojenskými a civilními cíli.
<P>
V současnosti, ve 21. století, už není možné vést válku s úmyslem plenění nebo ve snaze způsobit co největší škody. Jediným způsobem, jak postupovat v případě války, je provádět cílené útoky s co nejmenším dopadem na civilní obyvatelstvo. Používání kazetové munice musí být proto jednoznačně odmítnuto a zakázáno.
<P>
Žádám Evropskou unii a její členské státy, aby v první řadě vyzvaly ostatní státy světa k podpisu této úmluvy dne 3. prosince letošního roku. Dále žádám EU a její členské státy, aby se zavázaly k jejímu urychlenému a účinnému uplatňování. Dále žádám EU a její členské státy, aby se nezabývaly pouze technickou částí této úmluvy, ale aby rovněž věnovaly úsilí pomoci těm oblastem, kde byla kazetová munice použita, a pomohly dotčeným společnostem poskytnout účinnou a odpovídající pomoc těm civilním obyvatelům, kteří byli postiženi v důsledku kazetové munice.
