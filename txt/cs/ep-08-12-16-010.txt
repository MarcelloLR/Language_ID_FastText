<CHAPTER ID="010">
Energie vyráběná z obnovitelných zdrojů (rozprava)
<SPEAKER ID="290" NAME="Předsedající">
Dalším bodem je zpráva pana Clauda Turmese za Výbor pro průmysl, výzkum a energetiku o návrhu směrnice Evropského parlamentu a Rady o podpoře užívání energie z obnovitelných zdrojů. - C6-0046/2008 -.
<SPEAKER ID="291" NAME="Claude Turmes" LANGUAGE="DE">
Paní předsedající, směrnice o obnovitelné energii je milníkem evropské energetické politiky. Nejenže tato směrnice zajistí v Evropě ekologičtější elektřinu, vytápění a dopravu, ale půjde zároveň o naši vlastní energii, přičemž pracovní místa a peníze zůstanou v Evropě. Vybudujeme přední trh, technologické vedoucí postavení a také zabezpečíme své vývozní trhy. Existuje v dnešní krizi něco lepšího?
<P>
Tento úspěch je kolektivním úspěchem: kolektivní úspěch těch, kteří zde nejsou vidět -Lise, Aris, Hanse, Paula, Michela, Freda - všech z politického zákulisí. Jedná se o úspěch Parlamentu. Chtěl bych znovu poděkovat Fioně Hallové, Brittě Thomsenové, Umbertu Guidonimu, Werneru Langenovi a Andersi Wijkmanovi za jejich důvěru, kterou mi svěřili při vedení jednání. Chtěl bych také poděkovat zejména jednomu muži, Jeanu-Louisi Borloovi. Bez jeho osobního přispění, přispění jeho úřadu a rovněž francouzského předsednictví bychom se například nemohli před týdnem zmocnit pana Berlusconiho na celý víkend a dovést tuto směrnici do konce. Proto kolektivní úspěch, a to je přesně tím, čeho je Evropa schopna!
<P>
Stručně se vrátím k obsahu. Směrnice zaprvé zabezpečuje investice, protože máme závazné cíle v minimální výši 20 %. Máme závazné vnitrostátní cíle, velmi podrobné národní akční plány a dočasné cíle, které bude Komise přísně sledovat. Tak se vyvine dostatečný tlak na 27 členských států, aby se intenzivně soustředily na větrnou, sluneční a vodní energii a energii z biomasy.
<P>
Doložka o přezkumu v roce 2014 je vágní. Tato doložka o přezkumu nezpochybňuje cíle, ani nezpochybní mechanismy spolupráce. Italské odvětví obnovitelné energie mi dnes poděkuje, že můžeme nyní v Evropě uskutečnit pokrok v oblasti obnovitelné energie i v zemi, jako je Itálie.
<P>
Tyto vnitrostátní cíle - 34 % pro Rakousko, 17 % pro Itálii, 23 % pro Francii - mohou být také splněny pomocí spolupráce. To je jeden z bodů, kde jsme museli změnit návrh Komise. Na trhu s obnovitelnou energií chceme spolupráci, nikoliv spekulace. Proto jsme se postavili proti návrhu na obchodování s těmito zárukami původu.
<P>
Infrastruktura je také obnovitelná. Postarali jsme se o to, aby byla elektrická síť otevřená, aby byla otevřená plynová potrubí, aby se masivně investovalo do rozvodných sítí tepla a aby byly budovy, například střechy veřejných budov, využívány pro obnovitelnou energii.
<P>
Bodem, s nímž jsem jako zpravodaj spokojen méně, je oddíl o obnovitelné energii v odvětví dopravy. Naše planeta má omezení. Máme omezené zdroje ropy, ale máme rovněž omezenou zemědělskou půdu. Proto musíme skoncovat s mýtem o "velkých luxusních automobilech a vozidlech s pohonem na všechny čtyři kola s pseudozeleným benzinem".
<P>
Musíme se soustředit na elektrickou mobilitu a z hlediska udržitelnosti podrobněji prozkoumat biomasu. Společně s ekologickým a rozvojovým hnutím bude Skupina zelených/Evropské svobodné aliance od nynějška bojovat proti uvádění nesmyslných agropaliv na trh!
<P>
(Potlesk)
<SPEAKER ID="292" NAME="Jean-Louis Borloo" LANGUAGE="FR">
Paní předsedající, dámy a pánové, chtěl bych navázat na poděkování pana zpravodaje různým lidem, které je opravdu mnohem více než pouhou zdvořilostí, a prohlásit, že odvedená práce je prostě vynikající.
<P>
Na počátku samozřejmě existovaly body, nad nimiž nepanovala spokojenost. Zčásti byly opraveny, stručně řečeno v oblasti začlenění paliv, a mírně pozměněny, pokud se týká přidělování půdy. V ostatních oblastech se rozdílným v úsilím vyžadovaným od různých zemí, o čemž se ve skutečnosti nediskutovalo - nebo bych měl říci, že k tomu nebyly vzneseny skutečné námitky, - dokázalo, jaká je ve skutečnosti evropská solidarita.
<P>
V oblasti obnovitelné energie je třeba, aby někteří dělali více, protože na to mají kapacitu. Ostatní budou vyvíjet úsilí v oblastech přechodu. Domnívám se, že se jedná o zcela výjimečnou směrnici.
<SPEAKER ID="293" NAME="Andris Piebalgs">
člen Komise. - Paní předsedající, nejprve bych chtěl poděkovat zpravodaji panu Turmesovi, stínovým zpravodajům a všem lidem, kteří bojují za obnovitelnou energii. Pořád si pamatuji na rozpravu o obnovitelné energii, vytápění a chlazení a o všech otázkách, o nichž jsme diskutovali. Domnívám se, že jsme směrnici, která leží před vámi, zvládli. Závazná povaha cíle bude znamenat, že opatření a režimy podpor určené členským státům využívajícím obnovitelnou energii budou předvídatelné a dlouhodobé. To umožní proniknutí nových technologií na trh a jejich větší uchycení. Navrhujeme zásadní změnu.
<P>
Je pravda, že různé země mají různé cíle, ale chtěl bych uvést ještě jeden konkrétní aspekt, který se objevil v rámci Rady. Kromě jedné jediné země všechny státy pochopily, že mohou tohoto cíle dosáhnout, a mají pro to dva dodatečné nástroje. Zaprvé bychom měli výrazně investovat do energetické účinnosti, protože i ta nám pomůže k dosažení obnovitelných cílů. Zadruhé bychom neměli zapomenout na žádné odvětví, protože bychom se měli zabývat všemi odvětvími, nejen elektřinou, ale také vytápěním a chlazením a dopravou. Proto jsem přesvědčen, že budou-li mít členské státy dobrou vůli, můžeme tento cíl s optimismem vyhlížet.
<P>
Jsem přesvědčen, že navrhované mechanismy pružnosti nejsou pravděpodobně těmi nejlepšími. Ale souhlasím s Parlamentem a Radou, že je třeba, abychom v této fázi investovali do mnoha technologií. Nejhorší by bylo, kdybychom zbrzdili rozvoj některé konkrétní technologie, například solární energie, která je dnes dražší než větrná technologie. Jsem přesvědčen, že správným přístupem je zaručit režimy podpor, ale současně členským státům umožnit spolupracovat. Chtěl bych zmínit jednu investici české společnosti do větrné energie v Rumunsku. Přesně o takové věci se snažíme. Očekáváme masivní investice tam, kde to je levnější, což ale nemusí nutně znamenat vyloučení jakékoliv technologie.
<P>
Jsem přesvědčen, že je důležité realizovat doprovodná opatření a zajistit přístup pro překonání dohodnutých administrativních překážek a také některá další opatření zcela nezbytná pro úspěch v této oblasti.
<P>
U dopravy jsem optimističtější než pan zpravodaj, protože jsem přesvědčen, že je velmi důležité, abychom se zabývali kritérii udržitelnosti. Máme kritéria udržitelnosti týkající se skleníkových plynů. Někdo by mohl říkat, že by měla být přísnější; jsem přesvědčen, že jsou přísná a poskytují silnou motivaci. Zadruhé máme definovány "no-go" oblasti; i to je podle mě revoluční změna. Konečně se také zabýváme otázkami změn v přímém a nepřímém využívání půdy. Víme, že vědecké důkazy dosud nestačí pro přijetí jasného rozhodnutí v této otázce, ale bezpochyby stanoví cestu směrem k dosažení závazných dohod i v těchto oblastech. Dokonce jsem přesvědčen, že je tato část směrnice obrovským úspěchem, protože je to vůbec poprvé, kdy jsou kritéria udržitelnosti definována v podobě, která se bude uplatňovat. Jsem přesvědčen, že odvětví dopravy potřebuje obnovitelné zdroje energie, nejen vytápění a chlazení a elektřinu.
<P>
Jsem velmi hrdý na práci, kterou naši zpravodajové odvedli společně s Radou a francouzským předsednictvím. Jsem přesvědčen, že v roce 2020 podíl obnovitelné energie na naší spotřebě o mnoho přesáhne 20 %. Takže dnes si můžeme být jisti a v roce 2020 budeme docela spokojení.
<SPEAKER ID="294" NAME="Béla Glattfelder" LANGUAGE="HU">
Výbor pro mezinárodní obchod se zabýval především otázkou biopaliv, protože náleží do oblasti mezinárodního obchodu. Výbor pro mezinárodní obchod se domnívá, že mezinárodní obchod s biopalivy - což se týká zejména dovozu ze třetích zemí - nesmí na celosvětové úrovni způsobit ničení životního prostředí nebo nárůst hladu. Proto Výbor pro mezinárodní obchod doporučuje, aby členské státy nemohly při plnění cílů týkajících se biopaliv zohledňovat ta dovážená biopaliva přímo či nepřímo související z odlesňováním, nebo která jsou dovážena ze zemí dostávajících mezinárodní potravinovou pomoc, nebo které ukládají vývozní cla či další vývozní omezení na zemědělské výrobky. Domnívám se, že i Evropa je schopná vyrábět biopaliva a při snižování naší energetické závislosti uspějeme pouze tehdy, pokud začneme používat biopaliva vyrobená v Evropě.
<SPEAKER ID="295" NAME="Mariela Velichkova Baeva" LANGUAGE="BG">
Chtěla bych poblahopřát zpravodaji k vynikajícím výsledkům. Abychom dosáhli cílů směrnice o obnovitelné energii, musíme vytvořit právní rámec, který bude zajišťovat dlouhodobá investiční rozhodnutí.
<P>
Předpokládaná poptávka po energii z obnovitelných zdrojů a po biopalivech otevře mnoho možností, mezi něž bude například patřit zajištění rizikového kapitálu pro malé a střední podniky při uvádění nových technologií na trh.
<P>
Finanční instituce musí i v současné složité době hrát klíčovou úlohu v rámci strukturalizace a nástrojů obchodu, přičemž cílem bude financování projektů podporujících obnovitelnou energii, energetickou účinnost a další cíle. Toho lze dosáhnout vytvořením právního rámce s dlouhodobou vizí na úrovni Společenství a na vnitrostátní úrovni, který se bude zaměřovat na úlohu místních a regionálních orgánů při ovlivňování politik podporujících využívání energie z obnovitelných zdrojů.
<SPEAKER ID="296" NAME="Anders Wijkman">
navrhovatel stanoviska Výboru pro životní prostředí, veřejné zdraví a bezpečnost potravin. - Paní předsedající, souhlasím s tím, že tato směrnice o obnovitelné energii tvoří nejlepší část energetického a klimatického balíčku. Velmi mě těší, že se podařilo výrazně vylepšit kritéria udržitelnosti pro biopaliva. Domnívám se, že pan zpravodaj odvedl vynikající práci.
<P>
S touto směrnicí bychom měli být spokojeni, protože další části balíčku zdaleka nedosahují žádoucí úrovně. Když budou plnohodnotné dražby odloženy na rok 2027 - tedy na příští generaci - a když bude možné, aby se více než 60 % snižování emisí uskutečňovalo ve třetích zemích, kde je nezbytný tlak a kde jsou nezbytné pobídky pro transformaci výroby energie, dopravy, průmyslové výroby atd.? To je velmi významné nejen pro naše dlouhodobé úsilí o snížení emisí, ale také pro průmysl. Potřebujeme inovaci. Kdybych byl vámi, páni komisaři a paní komisařky, trochu bych se bál rizika zhroucení trhu s emisními povolenkami v důsledku společného dopadu nízkých požadavků na domácí opatření a recese.
<P>
Tuto směrnici o obnovitelné energii považuji za vynikající příklad. Poskytne nezbytné pobídky pro technologický rozvoj, vytvoří nová pracovní místa a sníží závislost na okolním světě, což vše naprosto nutně potřebujeme.
<SPEAKER ID="297" NAME="Inés Ayala Sender" LANGUAGE="ES">
Paní předsedající, také já chválím závěry těchto jednání o směrnici o obnovitelných zdrojích. Především jsme z hlediska dopravy přesvědčeni, že je nyní cesta jasně vytyčena. Průmysl to požaduje kvůli právní jistotě. Rovněž jsme uspěli při zavedení dostatečných podmínek a rozmanitosti do tohoto plánu, takže součástí kombinace potřebné k dosažení jak 20% cíle, tak 10% cíle v rámci 20 % jsou nejen biopaliva, ale také další faktory, jako například vodík a elektřina z obnovitelných zdrojů.
<P>
Základním bodem, který je podle mě obzvláště důležitý, je zavedení kritérií udržitelnosti. Mezi ně musí samozřejmě patřit ochrana životního prostředí, například využití půdy a dopady ve třetích zemí, ale za klíčová považuji i kritéria sociální. Vyzývám Komisi, aby byla v tomto směru obzvláště pozorná, protože sociální kritéria jsou přesně tím, co od nás lidé v době recese a velké nejistoty požadují.
<P>
Pokud se týká doložek přezkumu, jsme přesvědčena, že můžeme přispět k rozvoji a vylepšení tohoto plánu mimo jiné prostřednictvím nových legislativních návrhů. Při plnění cílů, které jsme stanovili, členským státům v rámci jejich národních akčních plánů pomůže také společný formát.
<P>
Konečně bych se chtěla zeptat Komise, jaké jsou její plány pro distribuční infrastrukturu a logistiku a...
<P>
(Předsedající řečnici přerušila)
<SPEAKER ID="299" NAME="Samuli Pohjamo" LANGUAGE="FI">
Pane předsedající, chtěl bych zpravodaji poděkovat za obrovský kus práce, kterou odvedl.
<P>
Udržitelné a zvýšené využívání obnovitelných zdrojů energie je pro regiony prospěšným řešením. Vytvoří nová pracovní místa, zvýší soběstačnost v energetice a současně významně přispěje k regulaci změny klimatu. Kromě toho podpoří celosvětový trh se strojírenskými výrobky a zařízením používanými při výrobě obnovitelné energie.
<P>
Výbor pro regionální rozvoj ve svém stanovisku zdůraznil zásadní význam regionů a zaměření na místní úroveň při uplatňování této směrnice. V této oblasti je třeba lepší spolupráce. Potřebujeme rovněž výměnu osvědčených postupů, projekty v oblasti výzkumu, vývoj produktů a pilotní projekty.
<P>
Podmínky a klimatické faktory se mezi členskými státy a regiony výrazně liší. To se rovněž jasně odráží v kompromisním návrhu, který by například našemu výboru umožňoval navrhovat udržitelné použití rašeliny ve výrobních postupech, ale v malém rozsahu.
<P>
Je důležité, abychom mohli přijmout kompromis dosažený ohledně této směrnice jako součást historického klimatického a energetického balíčku.
<SPEAKER ID="300" NAME="Csaba Sándor Tabajdi" LANGUAGE="HU">
Především bych chtěl poděkovat zpravodaji panu Turmesovi, protože se jedná o nanejvýš důležitou směrnici. Výbor pro zemědělství a rozvoj venkova je potěšen, že Evropská komise dodržela to, co slíbila před rokem, kdy Parlament přijal mou zprávu o bioplynu a s paní Fischer-Boelovou jsme se dohodli, že nebude existovat žádná samostatná směrnice o biomase, ale budeme tuto otázku řešit v kontextu obnovitelných zdrojů energie. Děkuji Evropské komisi za to, že toto rozhodnutí respektuje. Výbor pro zemědělství se domnívá, že biomasa a bioplyn zaujímají mezi obnovitelnými zdroji energie výsadní postavení; v případě biomasy je však nepřijatelné, aby s ní bylo spojeno ničení lesů nebo odjímání půdy určené pro výrobu potravin. Biopalivo, výroba biomasy, nesmí za žádných okolností být na úkor výroby potravin. Americký program pro biolíh je negativním příkladem míry, do jaké může takový program založený na kukuřici ovlivnit nárůst cen. Děkuji vám za pozornost.
<SPEAKER ID="301" NAME="Werner Langen" LANGUAGE="DE">
Pane předsedající, především bych chtěl uvést, že Skupiny Evropské lidové strany (Křesťanských demokratů) a Evropských demokratů souhlasí se sjednaným kompromisem. Jednání byla obtížná a Claude Turmes jim věnoval hodně úsilí. V rámci stanovisek jsme museli ve Výboru pro průmysl, výzkum a energetiku projednat 1 500 pozměňovacích návrhů a množství nápadů bylo takové, že byly neustále předkládány nové pozměňovací návrhy. Avšak společně jsme došli k úspěšnému závěru a chtěl bych poděkovat zejména hlavnímu vyjednavači, stálému francouzskému zástupci panu Léglise-Costovi, který po celá tato obtížná jednání, jež byla nejméně desetikolová, zachoval nezbytný klid a kontrolu. Claude Turmes nakonec dohodl kompromis, který bezvýhradně podporujeme, protože otevírá všechny možnosti pro smysluplné využití obnovitelných zdrojů energie.
<P>
Komisař Dimas řekl: "Ano, souhlaste s celým balíčkem, i když je tu a tam něco, co se vám nelíbí." Návrh pocházející od komisaře Piebalgse byl opravdu užitečný. Proto jsme měli pro jednání pevný základ, na rozdíl od jiných otázek, o nichž stále jednáme, jsme toho nemuseli příliš měnit. Na tomto základě můžeme společně pokročit v oblasti obnovitelné energie, přimět členské státy, aby vykonávaly svou povinnost a rozvíjely moderní technologie, a tak dosáhnout našeho společného cíle 20% podílu obnovitelné energie do roku 2020.
<P>
Jeden bod v celkovém kompromisu však bohužel považuji za méně než optimální, a tím je návrh Komise na zavedení pružných mechanismů. Zde Parlament a Rada zabrzdily. Podle mého názoru by bylo lepší, kdybychom v členských státech nabídli nové možnosti. Avšak kromě této výhrady týkající se jediného bodu moje skupina s tímto balíčkem zcela souhlasí. Mnohokrát děkuji Claudu Turmesovi, francouzskému předsednictví a Komisi.
<SPEAKER ID="302" NAME="Britta Thomsen" LANGUAGE="DA">
Děkuji vám, pane předsedající. Před 22 měsíci bylo mnoho lidí přesvědčeno, že by se EU měla zavázat k 20% spotřebě své energie z obnovitelných zdrojů. Zítra máme v Evropském parlamentu přijmout právní předpis, který není ničím méně než světově nejvýznamnějším právním předpisem v oblasti energetiky. S jeho pomocí se můžeme přiblížit konci mnohaleté závislosti na ropě a plynu, závislosti poškozující naše klima a způsobující války, nepokoje a nerovnost na celém světě. Cesta k tomuto cíli byla trnitá a plná překážek, ale naše dnešní situace je uznáním skutečnosti, že již prostě nemůžeme dovolit, aby se věci ubíraly vlastním směrem. Je třeba, abychom jednali, a prostřednictvím této směrnice o obnovitelné energii podnikáme první krok směrem k čistšímu a lepšímu světu.
<P>
Když hovoříme o tom, že učiníme něco se změnou klimatu, je naše spotřeba energie základním kamenem, protože uspějeme-li při transformaci této spotřeby a zastavíme využívání fosilních paliv, rovněž uděláme něco prospěšného v oblasti změny klimatu. Dohoda, které jsme dosáhli s Radou, je z hlediska Skupiny sociálních demokratů v Evropském parlamentu dobrým výsledkem, protože jsme získali zásadní závazné cíle, takže nehledě na to, s kolika vyhýbavými strategiemi přišly některé členské státy, bude 20 % spotřeby energie EU v roce 2020 tvořit ekologická energie. Zajistili jsme závazné cíle, aby alespoň 10 % spotřeby energie v odvětví dopravy pocházelo z obnovitelných zdrojů energie, a také jsme zajistili odpovědnou a udržitelnou výrobu biopaliv, a my ze skupiny sociálních demokratů jsme rovněž zdůraznili potřebu sociální udržitelnosti. Jsme rovněž potěšeni, že druhá generace biopaliv má z hlediska ceny dvojnásobnou účinnost, takže představuje pobídku pro rozvoj nových energetických technologií. Pro průmysl jsme také zajistili dva miliony nových pracovních míst v Evropě a výzkum ekologických technologií, takže zítra můžeme tento právní předpis podpořit. Chtěla bych velmi poděkovat všem svým kolegům za jejich výjimečnou spolupráci na tomto tématu.
<SPEAKER ID="303" NAME="Fiona Hall">
za skupinu ALDE. - Pane předsedající, jsem zklamaná, že v rámci klimatického balíčku dochází k zeslabení požadavků na snižování emisí. Je třeba, aby EU pevně ubírala směrem k nízkouhlíkové budoucnosti; jinak bude poražena dalšími zeměmi, které se nyní snaží dohnat ztracený čas. Myslím, že bychom takové promarněné příležitosti, kdy můžeme naši společnost dostat před okolní svět, litovali.
<P>
Ale pokud se týká směrnice o obnovitelné energii, Parlament uspěl při přesvědčování členských států, aby přijaly potřebu radikální změny zdrojů naší energie. Chci poděkovat Claudeovi Turmesovi: jeho odhodlání umožnilo tento úspěšný výsledek.
<P>
V oblasti odvětví energie z obnovitelných zdrojů poskytuje směrnice právní jistotu a odstraňuje překážky pokroku, jako je rozvodná soustava. U obnovitelných zdrojů v dopravě jsou pro odvětví stanovena přísná kritéria pro biopaliva, což vítám. Těší mě, že konečné znění chrání území s vysokou biologickou rozmanitostí a s velkými zásobami uhlíku a že byly oproti původnímu návrhu Komise zvýšeny požadavky na úspory skleníkových plynů z 35 na 60 % pro nová zařízení od roku 2017. Klíčové je, že dopady nepřímých změn souvisejících s využíváním půdy budou nyní zahrnuty do výpočtů úspor skleníkových plynů a že biopaliva bez rizika vedlejších dopadů obdrží prémii. Dopady na ceny potravin budou sledovány a budou se jimi zabývat pravidelné zprávy a přezkum v roce 2014.
<P>
Kdyby se věci měly řídit podle představ Parlamentu, byla by určitá opatření účinnější a rychlejší. Nicméně se jedná o konečné znění, které si zaslouží podporu této sněmovny.
<SPEAKER ID="304" NAME="Ryszard Czarnecki" LANGUAGE="PL">
Pane předsedající, chtěl bych poděkovat panu zpravodaji za jeho zprávu. Chtěl bych této sněmovně připomenout, že bylo před zasedáním Rady dosaženo kompromisu o třech ze šesti zpráv v rámci klimatického a energetického balíčku. Kompromis nebyl úplný. Tehdy by se dalo říci, že, když bylo dosaženo společného stanoviska k polovině směrnic, byl pohár evropské energetiky a průmyslu z poloviny plný. Avšak skeptici by tvrdili, že tento pohár je poloprázdný. Po summitu je však nyní pohár plný až po okraj.
<P>
Tento kompromis není jednoduchý. Zavazuje členské státy, včetně těch nových, k velkému ekonomickému úsilí bez ohledu na okolnosti. Normy v kompromisním znění byly zpřísněny a pro náš region byla stanovena vysoká hranice. Měli bychom myslet na to, že všechna tato čísla a všechny ukazatele, k nimž je tak snadné zavázat se na papíře, budou určovat skutečné reálné finanční prostředky vytvářené našimi daněmi. Rovněž určí osud skutečných pracovních míst, jež jsou nyní v ohrožení.
<SPEAKER ID="305" NAME="Umberto Guidoni" LANGUAGE="IT">
Pane předsedající, dámy a pánové, stojíme před kompromisem, který je pro Evropu důležitý, i když Evropský parlament musel spolknout hořkou pilulku.
<P>
Zejména text o obnovitelných zdrojích energie vycházející z trojstranného jednání obsahuje srozumitelné určení cílů, a zejména stanovuje, že jsou tyto cíle závazné. Doložku o přezkumu v roce 2014 je třeba považovat za klíč k větší pružnosti při plnění cíle v oblasti snižování, který zůstává na 20 %, a budou-li vhodné podmínky, zvýšit jej do roku 2020na 30 %. Je třeba poznamenat, že nejúčinnějším a hospodářsky nejvýhodnějším způsobem zavedení pružnosti pro členské státy je stanovení vnitrostátních cílů účinnosti v odvětvích stavebnictví, dopravy a průmyslu a v oblasti lepšího využívání elektřiny.
<P>
Závazný 10% cíl pro biopaliva by měl být podmíněn požadavky v oblasti účinnosti ve výrobních postupech prostřednictvím sledování kritérií environmentální a sociální udržitelnosti. Využití biomasy je třeba s ohledem na první a druhou generaci biopaliv směrovat do bezproblémových oblastí a do účinnějších konverzních technologií. Dohoda dosažená v Radě a vůle Evropského parlamentu vysílají pozitivní politický signál: nemůžeme bojovat proti této vážné hospodářské krizi, aniž bychom změnili svou strategii. Ukazuje se, že se mýlili lidé, jako například pan Berlusconi, kteří zesměšňovali evropskou směrnici "třikrát dvacet" a nazývali ji donkichotským plánem.
<P>
Balíček, o jehož přijetí je Parlament žádán, i přes určité oslabení kvůli sobectví některých členských států, poskytuje určitým způsobem inovativní řešení a zmírňuje dopad změny klimatu. Nebudeme-li schopni jednat rychle, dopadne tento problém mnohem závažněji na evropskou ekonomiku, a především na životy evropských občanů.
<SPEAKER ID="306" NAME="Jana Bobošíková" AFFILIATION="NI">
(CS) Směrnice o podpoře užívání energie z obnovitelných zdrojů, kterou právě projednáváme, je součástí klimaticko-energetického balíčku. A proti tomuto balíčku budu zítra hlasovat. Jsem totiž přesvědčena, že legislativa, která je nám předkládána jako těžce dojednaná shoda sedmadvaceti hlav států, je nesrozumitelná, zbytečná a ve svém důsledku nebezpečná. A doufám, že nikdy nebude beze zbytku naplněna.
<P>
Vznik celého klimatického balíčku a proces jeho projednávání ze všeho nejvíce připomíná pohádku Hanse Christiana Andersena Císařovy nové šaty. Členové vlád, kteří nakonec smršť chaotických předpisů, příkazů, sankcí a pokut jednomyslně v Bruselu schválili, se ve svých zemích mnohdy netají názorem opačným. V soukromých hovorech dokonce vypočítávají negativa proklimatického šílenství a přiznávají, jak tato zelená bublina ekonomiku jejich země poškodí. Bojí se ale využít práva veta a odmítnout legislativu, která nepřinese Unii nic kromě dalšího poklesu konkurenceschopnosti.
<P>
Nikdo z politiků zodpovědně neřekl, o kolik nové směrnice a nařízení zdraží teplo a elektřinu. K čemu budou nové rejstříky a výroční zprávy záruk původu? Proč má mít rozmarná větrná kilowatthodina v rozvodné síti přednost před spolehlivou kilowatthodinou jadernou? Kdo z poslanců umí spočítat např. normalizační pravidlo pro zohlednění elektřiny vyrobené z vodní energie, které chce tento Parlament zítra ve formě složitého vzorce nařídit všem vodním elektrárnám v Unii? A kdo kromě zpravodaje a několika úředníků vůbec ví, o čem teď právě mluvím?
<P>
Pokud chceme jednat ve prospěch občanů a zajistit trvale udržitelný rozvoj, nemůžeme přece veškerou průmyslovou produkci vyhnat mimo Unii, poroučet větru, dešti, blokovat jadernou energetiku a do nekonečna zbytečnou administrativou energii prodražovat. Proto bychom měli celý klimatický balíček zítra odmítnout.
<SPEAKER ID="307" NAME="Alejo Vidal-Quadras" AFFILIATION="PPE-DE">
(ES) Dámy a pánové, musíme uznat skutečnost, že dnešní rozprava i zítřejší hlasování mají hořkosladkou příchuť, neboť jsou zde světlé i stinné stránky.
<P>
Stinnou stránkou je, že se kvůli intenzitě a rychlosti tohoto námi přijatého postupu mnoho poslanců této sněmovny cítí odříznuto a vyloučeno z rozpravy o souboru opatření, o kterém všichni víme, že je v tomto volebním období nejdůležitější.
<P>
Světlou stránkou je podle mého názoru to, že je výsledek těchto nekonečných jednání, jak můžeme nakonec prohlásit, uspokojivý.
<P>
Toto je společná rozprava o celém balíčku, ale právě nyní hovoříme o směrnici o obnovitelných zdrojích, a právě k tomuto tématu bych chtěl uvést několik poznámek.
<P>
Zaprvé správně zachovává 10% podíl biopaliv, protože pokud máme v Evropě problém, pak je to problém zabezpečení dodávek.
<P>
Vnitrostátní plány podpory, které rovněž pokračují, jsou v některých členských státech, zejména ve Španělsku, velmi úspěšné. Skutečnost, že zůstaly zachovány, je proto podle mého názoru velmi pozitivní.
<P>
Mechanismy pružnosti jsou zaměřeny na pomoc členským státům s menšími možnostmi účasti na tomto ambiciózním projektu podpory obnovitelných zdrojů tím, že spojí síly s členskými státy s větším potenciálem. I to je velmi pozitivní příspěvek.
<P>
Kromě toho tato směrnice o obnovitelných zdrojích nepochybně vysílá evropskému průmyslu velmi silný a jasný signál, který jej podnítí k jednání s důvěrou a jistotou. To v Evropě i ve světě otevře obrovské možnosti v podnikání a tvorbě pracovních míst.
<P>
Tento soubor právních předpisů zkrátka zahajuje novou éru závazku v oblasti kvality ochrany životního prostředí v takovém rozsahu a působnosti...
<P>
(Předsedající řečníka přerušil)
<SPEAKER ID="308" NAME="Mechtild Rothe" AFFILIATION="PSE">
(DE) Pane předsedající, nejprve bych chtěla ocenit skvělou práci zpravodaje. Milý Claude, co nejsrdečněji vám děkuji! Tyto stanovy jsou nyní pro nás skvělou příležitostí prosadit novou pobídku pro změny v oblasti energetiky, které Evropa potřebuje.
<P>
Víme, že si dramaticky postupující změna klimatu vyžaduje jasné zaměření na obnovitelné zdroje a energetickou účinnost. Dnes je nám předkládán kompromis s Radou, který je velmi dobrým výsledkem. Ohrožení, které pro vnitrostátní režimy podpory představoval obchod s povolenkami, navržený Komisí, bylo odstraněno. Skutečné mechanismy spolupráce poskytují pružnost, která je nezbytná, máme-li společně dosáhnout 20% cíle, který, jak doufám, ještě překročíme. Kromě toho byly výrazně zpřísněny vnitrostátní akční plány, kterými se stanoví strategie pro nárůst objemu obnovitelných zdrojů.
<P>
Evropský parlament na jedné straně podstatně zlepšil ekologická kritéria pro biopaliva a na straně druhé přidal kritéria sociální. Proto zpravodaji a celé delegaci za tento výsledek děkuji.
<SPEAKER ID="309" NAME="Roberts Zīle" AFFILIATION="UEN">
(LV) Děkuji vám, pane předsedající. Především bych chtěl poděkovat panu Turmesovi a všem účastníkům trojstranného jednání za dosaženou dohodu. Podle mého názoru je kompromis o směrnici o obnovitelné energii důležitý, protože jsme se nehledě na hospodářskou a finanční krizi a skutečnost, že ceny fosilních paliv krátkodobě klesají, neodchýlili od cílů a závazků stanovených v minulosti. Pokud se týká dopravy, chtěl bych skutečně prohlásit, že je správné předložit tato kritéria udržitelnosti a že byl rovněž nalezen režim pro podporu biopaliv nové generace, což podle mého názoru představuje správný kompromis pro tuto kritickou situaci týkající se produkce potravin a biopaliv. Jsem také velmi potěšen, že bylo vyslyšeno stanovisko tak malého evropského státu, jakým je Lotyšsko; že byl realizován a snížen cíl pro Lotyšsko, které má velmi vysoký podíl obnovitelné energie, dokonce nejvyšší v Evropské unii. To dokládá důvěru v evropské porozumění situaci malých států Děkuji vám.
<SPEAKER ID="310" NAME="Roger Helmer" AFFILIATION="NI">
Pane předsedající, v současné době, kdy se všichni zajímáme o zabezpečení dodávek energie, je zcela správné, abychom usilovali o obnovitelnou energii, ale tato obnovitelná energie musí být udržitelná z hlediska ochrany životního prostředí i z ekonomického hlediska. V této souvislosti se velmi obávám nadměrného prosazování větrné energie, a to zejména v mé vlastní zemi, kde jsme pro tuto oblast stanovili přehnaně optimistické a zcela nedosažitelné cíle. Není zřejmé, zda větrné energie splní tato kritéria, je to velmi nákladné a již nyní se tím zvyšují ceny elektřiny pro rodiny v tísni a pro podniky.
<P>
Na výrobu, konstrukci, dopravu a vztyčování větrných turbín je třeba velké množství energie. Při výkopech základů, budování infrastruktury, silnic a kabelových rozvodů dochází k vysokým emisím CO2. Avšak, pane předsedající, mou hlavní obavou dnes nejsou tyto otázky, ale dopad na místní společenství: větrné elektrárny v mém regionu Leicestershiru a Northamptonshiru rostou jako houby; větrné elektrárny ruší vizuální dojem, snižují hodnotu nemovitostí, ničí životy, domovy a společenství. Stále více se obáváme zdravotních dopadů nízkofrekvenčního zvuku, a to zejména v noci, který ruší spánek místních obyvatel. Nadešel čas, abychom chránili občany, které zastupujeme. Jsem přesvědčen, že bychom měli stanovit povinnou nejmenší vzdálenost nových větrných turbín od oblastí osídlení, jež bude činit alespoň tři kilometry.
<SPEAKER ID="311" NAME="Reino Paasilinna" AFFILIATION="PSE">
(FI) Pane předsedající, děkuji všem zpravodajům.
<P>
Odehrává se toho hodně. Unie se zapojila do války v Gruzii, začali jsme pociťovat a řešit rozsáhlou finanční krizi a nyní navrhujeme energetický balíček, který také není žádnou maličkostí.
<P>
Bylo dohodnuto, která průmyslová odvětví obdrží emisní povolenky. Je důležité, aby nedošlo k poklesu investic a následné nezaměstnanosti. To by se přidalo k finančnímu poklesu, což by byla smrtící kombinace. Současně bude nově podpořena zaměstnanost, protože se průmysl nepřesune do jiných zemí, a vzroste energetická účinnost, k čemuž jsou zapotřebí nové technologie.
<P>
Jsem potěšen, že byl přijat náš návrh, aby byly za základní referenční období považovány roky 2005-2007, protože je to spravedlivé. Evropa nyní směřuje ke změně. Je to změna založená na solidaritě, která se týká také těch, kteří dosud nemají takovou energetickou účinnost.
<SPEAKER ID="312" NAME="Mieczysław Edmund Janowski" AFFILIATION="UEN">
(PL) Pane předsedající, chtěl bych poděkovat zpravodaji a podpořit kompromis o návrhu směrnice o obnovitelné energii. Této příležitosti bych chtěl rovněž využít k několika poznámkám.
<P>
Když hovoříme o obnovitelných zdrojích energie, máme tím na mysli využití větru, solární energie, geotermální energie, vln, říčního spádu, biomasy a bioplynu. Bohužel mohou mít zařízení pro výrobu obnovitelné energie nepříznivý dopad na životní prostředí nebo omezovat výrobu potravin, přestože tomu tak být nemusí. Proto je důležité, abychom všechny naše akce vykonávali rozumně a prováděli podrobné studie. Měli bychom se rovněž snažit prostřednictvím inovativních řešení snižovat náklady spojené s obnovitelnou energií. Obnovitelná energie opravdu nemusí být drahá. Kromě toho bychom měli započítávat přidružené náklady, a přitom přihlédnout k poškozování životního prostředí způsobeného těžbou tradičních zdrojů energie.
<P>
V této souvislosti bych rád zdůraznil, že především v městských oblastech je třeba zapojit místní orgány. Rovněž bychom měli naší společnosti poskytnout komplexní informace o tomto tématu. Dalšími velmi významnými opatřeními jsou úspora energie a její racionální využití. Nesmíme plýtvat bohatstvím matičky přírody.
<SPEAKER ID="313" NAME="Luca Romagnoli" AFFILIATION="NI">
(IT) Pane předsedající, dámy a pánové, především mi dovolte prohlásit, že na mě udělaly dojem zajímavé argumenty v rámci této rozpravy o jednou ze základních kamenů evropských politik v oblastech změny klimatu a energie.
<P>
Dnes, v době velkých otřesů našich ekonomik musím ocenit, jak se francouzské předsednictví pokouší - společně s předsedou Berlusconim, který si za to zaslouží poděkování a uznání - zabývat se oblastí, jež nesporně přispívá k ničení a znečišťování planety, a současně zajišťuje našemu průmyslu přijatelné podmínky pro přežití. Zpráva pana Turmese podstatně zlepšuje naše vyhlídky, přičemž není pochyb, že potřebujeme energii z obnovitelných zdrojů.
<P>
Souhlasím s celkovým směřováním této zprávy a s pozměňovacími návrhy č. 1, 2, 4, 5 a 7 a chci hlasovat pro, přestože bych chtěl, aby byly některé nástroje pro výrobu obnovitelné energie posuzovány odlišně, protože jejich dopad musí být ještě řádně posouzen a prodiskutován. V navrhovaných cílích je však třeba přihlížet k sociální a environmentální udržitelnosti, a tedy také udržitelnosti všech aspektů našich výrobních průmyslových odvětví.
<SPEAKER ID="314" NAME="Teresa Riera Madurell" AFFILIATION="PSE">
(ES) Pane předsedající, tato zpráva bezpochyby představuje velmi významný krok směrem k bezpečnějšímu, konkurenceschopnějšímu a udržitelnějšímu energetickému systému. Proto bych chtěla poblahopřát panu zpravodaji za jeho vynikající práci, která Parlamentu umožňuje hrát v tomto procesu významnou úlohu.
<P>
Vyjadřuji však politování nad zachováním doložky o přezkumu v roce 2014. Některá předběžná opatření byla zavedena nepochybně proto, aby se netýkala ani 20% cíle, ani kontroly členských států nad vnitrostátními systémy podpory, ale to se mi nejeví jako dostatečné.
<P>
Podle stávajícího znění by si mohly některé členské státy stěžovat, že byl obnoven obchod s certifikáty energetické náročnosti v oblasti obnovitelné energie, nebezpečí, na jehož odstranění jsme tak tvrdě pracovali během jednání o této směrnici.
<P>
Jako Parlament máme povinnost dohlížet na to, že nedojde k žádným úlevám při plnění cílů, a také pobízet Unii k podpoře obrovského potenciálu obnovitelných zdrojů kdekoliv na světě.
<P>
Proto vítáme iniciativu vytvoření mezinárodní agentury pro obnovitelnou energii, která podpoří také mimoevropské obnovitelné zdroje.
<SPEAKER ID="315" NAME="Inese Vaidere" AFFILIATION="UEN">
(LV) Dámy a pánové, podle mého názoru je velmi vítanou skutečností, že bylo dohody o klimatickém balíčku dosaženo jednomyslně, protože je jasné, že budeme schopni pokročit pouze jednomyslně. Zaprvé vám chci připomenout, že ve znění kompromisu bylo nalezeno řešení pro ty členské státy, které snížily své emise alespoň o 20 % v období let 1990 až 2005. Ale řešení by mělo být ještě odvážnější, protože například v případě mé země - Lotyšska - bylo v dotčeném období snížení 57% a došlo k výraznému snížení celkových finančních prostředků z dražeb, jež jsou potřebné k realizaci tohoto balíčku. Zadruhé, aby bylo dosaženo cílů pro rok 2020, musíme vytvořit účinný celoevropský systém pobídek podporující podniky a jednotlivce, kteří využívají nebo zavádějí obnovitelné zdroje energie. Toho by bylo možné dosáhnout pokrytím části nákladů souvisejících s provedením těchto změn. Pro členské státy, které pro to nedisponují dostatečnými rozpočtovými prostředky, by se tento úkol mohl jevit jako nesplnitelný. Evropská komise by rovněž měla více usilovat o nalezení zdrojů výroby účinnějších a levnějších technologií v oblasti obnovitelné energie. Aby se zlepšilo celosvětové klima, je třeba, aby byly tyto technologie poskytovány za přijatelnou cenu...
<SPEAKER ID="316" NAME="Czesław Adam Siekierski" AFFILIATION="PPE-DE">
(PL) Do roku 2020 má být dvacet procent energie vyráběno z obnovitelných zdrojů. S ohledem na současnou situaci v Evropě se jedná o velmi ambiciózní cíl. V současné době činí podíl obnovitelné energie 8,5 % veškeré využívané energie. Všechny země by měly nalézt zdroje, jejichž využívání bude na jejich území nejlepší.
<P>
Je důležité poznamenat, že místní orgány chtějí stále častěji využívat obnovitelnou energii. Jsem přesvědčen, že v budoucnu bude toto odvětví skutečně záviset na místních iniciativách. Ty mohou spoléhat na silnou vnitrostátní a evropskou podporu, včetně podpory finanční.
<P>
Proto je klíčové podporovat taková opatření, ukazovat jejich přínosy a podporovat již přijaté iniciativy. Přínosy se týkají různých oblastí: více pracovních míst, vyšší příjmy, výnosy z daní, a především obnovitelné zdroje energie.
<SPEAKER ID="317" NAME="Marusya Ivanova Lyubcheva" AFFILIATION="PSE">
(BG) Pane předsedající, paní komisařky, páni komisaři, dámy a pánové, tato zpráva je pro Evropský parlament nezpochybnitelným úspěchem. Skutečností je, že potřebujeme dosáhnout dvojí rovnováhy: na jedné straně výroby energie ze všech dostupných zdrojů, včetně obnovitelných a alternativních, a na straně druhé výroby a spotřeby energie a ochrany životního prostředí.
<P>
Tato směrnice k tomu významně přispěje. Je důležitá pro zavedení ekonomicky účinných politik a opatření, které minimalizují zatížení spotřebitelů energie a budou prospěšné pro společnost. Avšak podpora této směrnice značí rovněž podporu technologií, jež jsou tradičně používány k výrobě energie, pokud budou bezpečné, udržitelné a spolehlivé, což je například důležitým faktorem jaderných zdrojů elektrické energie. To znamená, že potřebujeme pružnost.
<P>
Proto se chci ještě jednou zaměřit na problém jaderných reaktorů, které byly uzavřeny v elektrárně v Bulharsku. Je třeba, aby obdržely dostatečnou náhradu, aby se tato země mohla nadále účinně podílet...
<P>
(Předsedající řečnici přerušil)
<SPEAKER ID="318" NAME="Romana Jordan Cizelj" AFFILIATION="PPE-DE">
(SL) Dámy a pánové, minulý týden jsem mohla v Poznani osobně vidět velké naděje, jež okolní svět vkládá do Evropské unie. Ostatní země nás vybízejí, abychom si udrželi vedoucí postavení v oblasti změny klimatu. Spojené státy a Austrálie nám rovněž naznačily, že se vydají podobnou cestou, jakou se ubíráme my.
<P>
Pro nás je to samozřejmě obrovská odpovědnost. Odpovědnost přijmout správné právní předpisy a uplatňovat je. Tato odpovědnost je tím větší, že naše právní nástroje nestanoví žádné postihy. Proto bych chtěla vyzvat vnitrostátní vlády a také poslance, abychom zajistili, že naše cíle skutečně splníme.
<P>
Chtěla bych zdůraznit ještě dvě další věci: že je třeba, abychom vedle investic do výrobních kapacit v oblasti obnovitelných zdrojů energie investovali do dopravních sítí. V tomto ohledu hrají velmi významnou úlohu inteligentní sítě, protože umožňují distribuovanou výrobu elektřiny. Konečně bychom měli více využívat biomasu...
<P>
(Předsedající řečnici přerušil)
<SPEAKER ID="319" NAME="Silvia-Adriana Ţicău" AFFILIATION="PSE">
(RO) Chtěla bych poblahopřát zpravodaji panu Turmesovi. Podpora obnovitelných zdrojů vyžaduje pevný závazek členských států k modernizaci infrastruktury pro zásobování elektřinou, vytvoření funkčního oddělení a propojení různých evropských rozvodných sítí, aby měli výrobci obnovitelné energie přístup k energetické přepravní a rozvodné síti.
<P>
Evropský plán hospodářské obnovy poskytuje významné finanční prostředky na energetickou účinnost, obnovitelnou energii, propojení různých elektrických rozvodných sítí a podporuje energetickou účinnost. To tedy znamená, že podpora obnovitelné energie může vytvářet nová pracovní místa a přispívat k hospodářskému rozvoji.
<P>
Je potřeba velkých investic pro postupné snížení závislosti na fosilních palivech, stejně jako na modernizaci a zefektivnění stávajících energetických výrobních kapacit. Pokud se týká biopaliv, je třeba, aby EU investovala do výzkumu druhé generace biopaliv...
<SPEAKER ID="320" NAME="Gyula Hegyi" AFFILIATION="PSE">
(HU) Chtěl bych se podělit o několik myšlenek týkajících se biopaliv. Víme, že se jedná o velmi rozporuplnou formu energie, protože budeme-li ji dovážet z rozvojového světa, hrozí nebezpečí ničení deštných pralesů nebo propuknutí hladu na mnoha místech. Současně může být pro naši celkovou energetickou rovnováhu velmi užitečná třetí generace biopaliv, a proto se domnívám, že bychom měli biopaliva zásadně vyrábět v tuzemsku, tedy z našich vlastních zdrojů; jinými slovy by pro tento účel měla být využita přebytečná kapacita evropského zemědělství. Uvedu pouze jeden příklad: v Maďarsku leží ladem přibližně 1 milion hektarů. Pokud bychom mohli inovativním způsobem využít tuto půdu pro výrobu biopaliv a současně zachovat její přírodní kvalitu - tedy neprovádět intenzivní kultivaci, - mohli bychom tak současně posloužit životnímu prostředí a rovněž cíli, zmíněnému panem Turmesem, využívat především naše vlastní evropské zdroje, abychom získali...
<SPEAKER ID="321" NAME="Claude Turmes" LANGUAGE="FR">
Pane předsedající, děkuji všem a děkuji vám rovněž za květiny; bylo mi potěšením s vámi spolupracovat. Chtěl bych uvést pouze dvě nebo tři drobné poznámky.
<P>
Zaprvé, Andrisi, pane komisaři, máte úplnou pravdu. Hovoříme zde o 20 %, ale 20 % považuji za minimum. Jsem si jist, že v roce 2020 těchto 20 % překonáme, protože se sníží ceny technologií a celý systém a celá ekonomika budou vybudovány na obnovitelných zdrojích energie.
<P>
Podívejte se na elektřinu: chystáme se pokročit z dnešních 15 % ekologické elektřiny na 35 % v roce 2020. Co nás zastaví, abychom nedosáhli 50 % mezi lety 2025 a 2030? Touto směrnicí proto bude od zítřka zahájena revoluce v oblasti ekologické energie a domnívám se, že příští rok ji budeme potřebovat podpořit dvěma opatřeními. Zaprvé je to více finančních prostředků z Evropské investiční banky.
<P>
Zadruhé, předloží-li Komise příští rok akční plán pro obnovitelnou energii, chtěl bych, aby se velmi podrobně zabývala regionální spoluprácí: spoluprácí mezi oblastmi Severního a Baltského moře, regionální spoluprácí ohledně solárního plánu zahájeného ve Francii a také regionální spoluprácí týkající se biomasy. Proč v Polsku nezřídit centrum excelence, které by ve spojení s rozvodnými sítěmi tepla urychlilo využívání biomasy v celé východní Evropě?
<P>
Tímto začíná ekologické revoluce. Nyní se můžeme soustředit na energetickou účinnost. V posledních měsících nebyl dostatečně uváděn údaj 20% energetické účinnosti. Nemohli jsme udělat vše. To tedy znamená, že energetická účinnost, budovy, dopravní logistika, elektromotory, to vše by mělo být nyní v letech 2009 a 2010 v centru naší pozornosti. Abychom se dostali na správnou cestu, je rovněž třeba, aby Švédsko, Španělsko a Belgie, které budou předsedat EU, učinili z energetické účinnosti další úspěch Evropské unie.
<P>
Děkuji vám všem. Bylo mi opravdovým potěšením. Svým způsobem to byl skoro životní cíl, sen, který jsem mohl realizovat, a proto jsem velmi spokojen a děkuji za to, že jste mi prostřednictvím tohoto projektu tuto zkušenost umožnili.
<SPEAKER ID="322" NAME="Předsedající">
Děkuji vám, pane Turmesi, a blahopřeji k úspěchu dosaženému v této rozpravě a k úspěchu, kterého dosáhneme v zítřejším hlasování.
<P>
Rozprava je ukončena.
<P>
Hlasování se bude konat zítra.
<P>
Písemná prohlášení (článek 142)
<SPEAKER ID="323" NAME="Constantin Dumitriu  " LANGUAGE="RO">
Evropská rada nedávno projednávala legislativní balíček o energetice a klimatu. Hlavním tématem byla finanční a hospodářská krize. Nemůžeme však přehlížet s tím spojenou potravinovou krizi. V současnosti je ekonomicky životaschopné zemědělství v Evropě podmínkou pro zabezpečení dodávek potravin jejímu obyvatelstvu.
<P>
Chápu obavy svého kolegy pana Turmese ohledně biopaliv a jeho nesouhlas s cílem 10% podílu těchto paliv na celkové spotřebě paliva, který podporuje Komise. Jsou lidé, kteří se domnívají, že potravinovou krizi a růst cen potravin způsobily energetické plodiny. Avšak tyto plodiny se na stávající zemědělské výrobě v Evropě nepodílí více než 2 %.
<P>
Existuje riziko, že neodůvodněný nárůst výroby biopaliv bude soupeřit s výrobou potravin. Tomuto riziku lze zabránit stanovením jasně definovaných právních předpisů a přesných cílů v národních akčních plánech.
<P>
Nesmíme přehlížet přínosy používání biopaliv, například nižší závislost na fosilních palivech a snížení emisí skleníkových plynů. V zemích s významným zemědělským potenciálem, jako jsou Rumunsko, Bulharsko nebo Polsko, představuje používání biopaliv reálnou sociálně-ekonomickou alternativu rozvoje venkovských oblastí a podpory ochrany životního prostředí tím, že bude využit potenciál představovaný energetickou účinností a obnovitelnými zdroji energie.
<SPEAKER ID="324" NAME="Rovana Plumb  " LANGUAGE="RO">
Přijetí této směrnice dodá investorům větší důvěru a vytvoří právní rámec, který je klíčový pro plánování budoucích investic zaměřených na dosažení ambiciózních cílů do roku 2020. Směrnice o energii z obnovitelných zdrojů nabízí ekonomické možnosti rozvoje nových průmyslových odvětví a přibližně 2 miliony pracovních míst, která budou vytvořena do roku 2020. To je vzhledem k současné finanční a hospodářské krizi velmi důležitý úkol.
<P>
Návrh směrnice o podpoře využívání energie vyrobené z obnovitelných zdrojů stanoví všem členským státům závazné právní cíle v oblasti celkového podílu využité obnovitelné energie. Od Rumunska se tedy očekává, že zvýší své využití obnovitelné energie ze 17,8 % celkové konečné spotřeby z roku 2005 na 24 % v roce 2020. Energie vyrobená z obnovitelných zdrojů bude v této zemi v roce 2010 představovat 11 % hrubé domácí spotřeby elektřiny.
<P>
Během následujícího období bude splněn vnitrostátní cíl pro využití obnovitelných zdrojů při výrobě elektřiny, budou-li přijata tato opatření:
<P>
podpora investic do zlepšování energetické účinnosti v celém řetězci, což se týká zdrojů, výroby, přepravy, distribuce a spotřeby,
<P>
podpora využívání kapalných biopaliv, bioplynu a geotermální energie,
<P>
podpora činností zahrnujících výzkum a vývoj a šíření výsledků příslušného výzkumu.
