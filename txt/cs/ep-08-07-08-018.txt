<CHAPTER ID="018">
Na cestě k nové kultuře městské mobility (rozprava) 
<SPEAKER ID="499" NAME="Předsedající">
Následuje zpráva pana Reinharda Racka, jménem Výboru pro dopravu a cestovní ruch, nazvaná Na cestě k nové kultuře městské mobility.
<SPEAKER ID="500" NAME="Reinhard Rack">
zpravodaj. - (DE) Vážená paní předsedající, na podzim minulého roku předložila Komise zelenou knihu nazvanou Na cestě k nové kultuře městské mobility a do několika měsíců plánuje předložit akční plán obsahující konkrétní opatření.
<P>
Evropský parlament cítí jako spolutvůrce právních předpisů zodpovědnost za budoucí opatření a jako instituce s rozpočtovou pravomocí i za včasné vyjádření svého stanoviska k této zelené knize. K této problematice jsme přistoupili sebejistě a opatrně: sebejistě v tom smyslu, že chceme říci, kam by nás podle mínění Evropského parlamentu měla tato cesta dovést, a opatrně, protože nechceme zpochybňovat právo Komise na iniciativu, ale budeme očekávat její podrobné návrhy.
<P>
Během diskuse ve Výboru pro dopravu panovala na toto téma obecná shoda. Rád bych vás krátce informoval o několika důležitých otázkách.
<P>
Klíčovým tématem, které právem znepokojovalo mnoho kolegů, byla subsidiarita. Ptali se, kdo by měl být v této věci aktérem a zda jde v první řadě o záležitost Evropy, a domnívali se, že bychom pravděpodobně neměli být při rozhodování tak zbrklí.
<P>
Naše odpověď by byla následující: Předpokládáme, že představení této zelené knihy následované akčním plánem, neovlivní existující vymezení oblastí zodpovědnosti v rámci Evropy, ale kompletně všichni aktéři - Evropská unie, členské státy a regionální a místní orgány - využijí své pravomoci a rozhodně se navzájem citlivě zkoordinují. V tomto ohledu bychom rádi viděli souhrnný integrovaný koncept a rozhodnutí ze strany měst o tom, co je ve skutečnosti správné a důležité pro jednotlivé samosprávy.
<P>
Dalším problémem je zabezpečení toho, aby doprava uspokojovala potřeby lidí. Neměli bychom klamat občany Evropy na evropském vnitřním dopravním trhu. Jestliže je v jednom městě zelená zóna a další zelená zóna v jiném městě, nemusí znamenat, že se jednoduchým překročením hranice místních úřadů ocitnou v novém světě. Očekáváme harmonizaci v rámci Evropy a to, že Evropa stanoví osvědčené postupy.
<P>
Třetím problémem jsou doprovodná opatření. Zúčastnili jsme se zasedání, na kterém si starostové stěžovali, že častokrát dostanou nařízení z Evropy, a poté, když je potřebné je zavést, zjistí, že je členské státy nezavedly, nebo přesněji - nechají je bez dotací zabezpečujících zavedení těchto evropských opatření.
<P>
Chceme věnovat mimořádnou pozornost znevýhodněným cestujícím. Podle mého názoru, a jak často opakuji, se to týká i mužů a žen s malými dětmi. Ve veřejné dopravě to nemají lehké, ani v dopravě všeobecně.
<P>
Včas chceme vyslat zprávy samotnému průmyslu o naléhavosti vyvinout lepší logistiku a nové technologie. A co je nejdůležitější, chceme zvýšit informovanost lidí. Oni sami musí pomoci zajistit, že skutečně budeme mít možnost vytvořit zdravé životní prostředí v dopravním systému.
<P>
Pan Cramer bude jezdit na kole, pan Marinescu pojede domů novým vysokorychlostním vlakem, pan Costa použije motorový člun, pan místopředseda Tajani bude po Římě jezdit na skútru a já budu po mém rodném městě chodit pěšky. Pokud toto všechno uděláme, přineseme malé, nikoli bezvýznamné, zlepšení.
<P>
Závěrem bych rád poděkoval oběma komisařům, kteří se tímto problémem zabývali do hloubky, místopředsedovi Jacquesi Barrotovi a místopředsedovi Antoniovi Tajanimu, který je právě zodpovědným komisařem. Děkuji stínovým zpravodajům, kteří také pracovali na této zprávě a kolegům, kteří pomohli ve výboru dosáhnout tento přijatelný výsledek. Dovolte mi též poděkovat mým kolegům ze skupiny a ve výboru a mému úřadu za jejich práci. Doufám, že to povede k dalším dobrým výsledkům.
<SPEAKER ID="501" NAME="Antonio Tajani">
místopředseda Komise. - (IT) Vážená paní předsedající, rád bych začal poděkováním panu Rackovi za jeho text, který vypracoval ve spolupráci s Parlamentem. Zároveň jsem mu vděčný za jeho živý projev. Půjdu ho navštívit, abychom do budoucna, jak navrhuje, našli intermodální způsoby pohybu v našich městech.
<P>
Práce Parlamentu navazující na iniciativu Komise měla nepochybně příznivý vliv, stejně jako diskuse, která byla zaměřená na tři základní otázky: Jak může být v Evropě zlepšena městská mobilita, přidaná hodnota intervence na úrovni Společenství a přerozdělení úkolů mezi různé úrovně vlády. Zelená kniha Komise zahájila proces účasti na aktivitách na evropské úrovni v oblasti městské mobility a dopravy. To staví městskou mobilitu do středu evropských diskusí o nejvhodnějších prostředcích zabezpečení mobility na základě toho, že je trvale udržitelná jak pro současnou společnost, tak pro budoucí generace.
<P>
Hlavními důvody naší diskuse jsou znepokojení týkající se změn klimatu, přetížení dopravy, vlivů na zdraví, a především znečišťování atmosféry, zajištění dodávek energie a bezpečnosti silničního provozu. Mnoho pozměňovacích návrhů, které byly předloženy během diskuse v rámci návrhu zprávy členů Výboru pro dopravu a příspěvků Výboru pro životní prostředí, veřejné zdraví a bezpečnost potravin a Výboru pro regionální rozvoj, ukazují, jak silně se Evropský parlament zajímá o městskou mobilitu, téma, které ovlivňuje převážnou většinu občanů EU.
<P>
Jak víte, konzultace o zelené knize skončily 15. března a my jsme obdrželi více než 400 příspěvků. Názory všech zúčastněných a samozřejmě i návrhy evropských institucí poskytnou hodnotné příspěvky do nadcházejícího akčního plánu o městské mobilitě, který zamýšlím představit letos na podzim.
<P>
Dovolte nám přejít ke zprávě. Vítám pozvání, které je obsaženo ve zprávě a souvisí s rozvojem široce založené strategie o evropské městské mobilitě, rovněž i uznání, že činnost na úrovni Společenství nabízí v některých sférách jasnou přidanou hodnotu. Zpráva rozpoznává hlavní sféry činnosti strukturovaným, cíleným a rovněž velmi jasným způsobem, a proto bych vzdal ještě jednou poklonu panu profesoru Rackovi. Zpráva analyzuje roli EU v různých oblastech: právních předpisech, standardizaci a harmonizaci, výměně osvědčených postupů a výzkumu. Navíc vyzdvihuje potřebu koordinace mezi jednotlivými orgány a integrovaný přístup, rovněž jako zodpovědnost jednotlivců, a otázku financování.
<P>
Nejvíce vítám myšlenky uvedené v textu, ale především bych se měl konkrétněji věnovat některých zvláštním otázkám, které jsou spolu s dalšími zahrnuty ve zprávě. Například upozorňuji na to, že zpráva potvrzuje potřebu srovnatelných údajů a potřebu zohlednění městské mobility i v jiných sférách činnosti, v nichž má Evropská unie své pravomoci. V tomto ohledu svádí navrhovaná evropská platforma dohromady údaje, osvědčené postupy a informace o politice způsobem, který se vyhýbá byrokracii a nepochybně si zaslouží další pozornost.
<P>
S ohledem na význam zaměření EU na standardizaci a harmonizaci systémů dopravy především s ohledem na zelené zóny a zpoplatnění silnic zcela souhlasím, pokud se chceme vyhnout postupným řešením vytvořených v různých evropských městech. Podporuji i návrhy sociálního rozměru, které se týkají zvláštních skupin, a rovněž návrhy na zlepšení vzdělávání, odborného vzdělání, kampaní zaměřených na zvýšení informovanosti, které by mohly přispět ke změně chování našich občanů. Jde-li o financování, souhlasím se zprávou, že je nevyhnutelné navrhnout nové finanční nástroje, aby se co nejvhodněji využít finanční prostředky Společenství.
<P>
Na závěr, vážená paní předsedající, dámy a pánové, zcela podporuji sledování zahrnuté ve zprávě: hovoříme o naléhavé potřebě nového smýšlení a inovačních konceptů mobility v našich městech. Ve vší úctě k zásadám a právním předpisům EU musíme podporovat tvořivost a pružnost na místní, regionální a vnitrostátní úrovni, nikoli jí bránit. O tom všem je solidarita. Vaše hodnotná zpráva ve velké míře přispívá k evropské tvorbě politiky v této oblasti: oblasti, která je blízká srdcím občanů, podnikatelů a politiků v celé Evropě, a především místním úředníkům.
<P>
Ještě jednou vám děkuji za pozornost a zpravodaji blahopřeji k jeho vynikající práci.
<SPEAKER ID="502" NAME="Justas Vincas Paleckis" LANGUAGE="LT">
Rád bych poblahopřál zpravodaji panu Rackovi k jeho zprávě. Kdyby 80 % lidí, kteří žijí ve městech, přijalo doporučené opatření o kultuře městské mobility, stal by se pro každého život o mnoho lepší a zdravější. Toto je dobrý příklad způsobu, jakým EU pečuje o své občany.
<P>
Potřebujeme rozšířit veřejnou dopravu a síť cyklistických tras a podpořit využívání prostředků dopravy, které jsou přijatelné pro životní prostředí. Nejdůležitějším a nejtěžším úkolem však zůstává změna lidských návyků. Například v Litvě je okolo 50 % všech uskutečněných jízd automobilem kratší než jeden kilometr. Dokonce i mladí a zdraví lidé zapomínají, že mají nohy a že jízdní kola již byla vynalezena. Díky Komisi bychom měli být schopni najít různé finanční páky na odstranění nebo snížení dopravního zatížení, které ochromují život ve městech a jejich obyvatel. Zůstává buď pohyb a mobilita, nebo udušení železnými monstry, které plivou látky znečišťující životní prostředí.
<SPEAKER ID="503" NAME="Jan Olbrycht">
navrhovatel stanoviska Výboru pro regionální rozvoj. - (PL) Vážená paní předsedající, nejprve bych chtěl poblahopřát panu Rackovi k jeho zprávě a jako zástupce Výboru pro regionální rozvoj bych rád řekl, že mezi výbory probíhala výborná spolupráce, zvláště mezi Výborem pro dopravu a Výborem pro regionální rozvoj. Doufám, že bude tato výborná spolupráce příkladem pro budoucí projekty.
<P>
Zpráva pana Racka se zabývá důležitou problematikou z mnoha různých oblastí. Jedná se zejména o technické a organizační problémy týkající se životního prostředí, na jedné straně a na druhé straně otázky týkající se sociálních záležitostí a problémy územního a urbanistického plánování. Tato zpráva rovněž do hloubky zkoumá problém, o kterém hovořil pan Rack, jinými slovy, praktické působení zásady subsidiarity. Zpráva se zabývá problémem, jenž nepochybně patří do pravomocí místních orgánů, ale nepatří do oblasti jejich činnosti. Podle zásady subsidiarity by však subjekty z jiné oblasti měly v tomto ohledu městům pomáhat: to je právě zásadou prospěšnosti. Subjekty z jiných oblastí by měly městům pomáhat a ta by hlavně a především měla pomáhat členským státům i Evropské unii s vytvořením organizačních a finančních možností a financováním pilotních studií a experimentálního výzkumu.
<P>
Tato zpráva se dotýká i toho, co víme o teorii, a právě zde můžeme vidět, co znamená integrovaný přístup v praxi. Je to přístup, který vyžaduje spolupráci mnohých různých typů faktorů. Těšíme se na další práci Evropské komise v této problematice a velmi rádi jsme viděli akční plán.
<SPEAKER ID="504" NAME="Markus Ferber">
jménem skupiny PPE-DE. - (DE) Vážená paní předsedající, vážený pane komisaři, dámy a pánové, pokud je Evropa bohatá, je bohatá svou různorodostí. Musíme si vždy pamatovat, že pokud hovoříme o městské dopravě, zároveň zachováváme a udržujeme toto bohatství na dlouhé období.
<P>
Proto jsem trochu znepokojený vyslechnutím prvního řečníka, který uvedl, že ztratíme rovnováhu, když náš zpravodaj ve své zprávě objasnil rozdíl mezi tím, o čem můžeme rozhodnout na místní úrovni podle zásady subsidiarity, a tím málem, kterým můžeme přispět jako Evropská unie. Pokud by se tak stalo, sjednotili bychom evropská města a ztratili bohatství Evropy.
<P>
Dovolte mi otevřeně říci: místní a regionální orgány, které se již snaží vyrovnat s organizačními problémy dopravy, nepotřebují zelenou knihu. Místní a regionální orgány, jež až do této chvíle odmítali řešit tento problém, se tímto problémem nebudou zabývat ani v budoucnu s pomocí zelené knihy nebo našeho usnesení.
<P>
Musíme si uvědomit, že jakkoliv se rádi zabýváme podrobnostmi, Evropa uspěje jen tehdy, pokud její občané přijmou toto usnesení na místní úrovni. Na místní úrovni ho nepřijmou, jakmile nepocítí, že zasahuje do všech oblastí jejich místního života. Proto jsem byl kritický i ve výboru. Velmi lituji, že Výbor pro dopravu a cestovní ruch nepřijal mé pozměňovací návrhy, protože se obávám, že nakonec - samozřejmě se zahájením osvědčených postupů, se strukturálními fondy a s pobídkami Fondu soudržnosti - uděláme něco, čemu bychom se měli raději vyhnout.
<P>
Proto žádám, abychom přijali kompromis schválený výborem v nejvyšší možné míře. Nechoďme za tyto hranice, které jsou výsledkem mnohých již předložených pozměňovacích návrhů. Evropa nebude úspěšná, pokud bude zasahovat do všech oblastí lidského života.
<SPEAKER ID="505" NAME="Saïd El Khadraoui">
jménem skupiny PSE. - (NL) Rád bych úvodem poděkovalm zpravodaji panu Rackovi za dobrou spolupráci. Myslím si, že jsme dosáhli shody. On ví, že v některých otázkách chceme být ambicióznější a že jsme některými konkrétními požadavky chtěli stručně zopakovat to, jakým způsobem by měla Evropská unie přispět. Rozumím, že s tímto někteří členové jeho vlastní skupiny nesouhlasí.
<P>
Z uvedeného vyplývá, že tato zpráva obsahuje dostatečné množství dobrých částí, a proto má plnou podporu mé skupiny. Pro začátek uznává, že města v celé Evropě čelí stejným výzvám. Přetížení dopravy jsou všude, a to je problém, který vede ke stresu a ztrátě času. Všude potom dochází k nehodám. Myslím, že se polovina nehod v Evropské unii stane v městských zónách.
<P>
Zároveň chci splnit ambiciózní cíle týkající se změn klimatu, které jsme sami stanovili. Většina měst a velkoměst rovněž usiluje o financování vlastní infrastruktury a Evropská unie může zahrát kladnou roli, pokud jde o podporu všech oblastí, i když - já to velmi rád uznám - je situace v každém místě jiná. Můžeme se však poučit jeden od druhého a myslím si, že myšlenka sledování nebo programů stran týkající se městské mobility, ve které bude možná výměna dobrých nápadů, by měla být rozvinuta.
<P>
Města a velkoměsta by měla být podporována a požádána o to, aby sepsala plány týkající se mobility s cílem spojit všechny zúčastněné strany, dosáhnout shody o společném přístupu a dospět ke vzájemným dohodám. Věříme, že by měla mít Evropská unie vedoucí postavení v oblastech harmonizace, standardizace, interoperability, výzkumu a rozvoje nových projektů včetně projektů veřejné dopravy a větší šance na úspěch a ulehčit rozšiřování udržitelných řešení po celé Evropě.
<P>
Vážený pane komisaři, závěrem spoléhám na váš konkrétní akční plán s jasným rozdělením zodpovědnosti mezi jednotlivé politické úrovně, ale plán, ve kterém bude zastávat Evropská unie vedoucí postavení.
<SPEAKER ID="506" NAME="Jean Marie Beaupuy">
jménem skupiny ALDE. - (FR) Vážená paní předsedající, vážený pane komisaři, dámy a pánové, rád bych začal poděkováním panu Reinhardu Rackovi za jeho výbornou zprávu a zároveň děkuji Komisi především za vypracování zelené knihy, která je nyní předmětem širších konzultací a která vede k vytvoření akčního plánu ještě do konce roku 2008.
<P>
Minulý rok jsme s mými kolegy ze skupiny Město a bydlení (Urbain et logement), jmenovitě s Janem Olbrychtem, jenž právě přednesl svůj příspěvek, pozvali komisaře Barrota, aby s námi o tomto problému diskutoval. Tato diskuse byla obzvlášť živá, především ohledně tématu integrovaného přístupu. Pane komisaři, v krátkém čase, který mám k dispozici, bych rád upozornil na výhody, jež má detailní náhled na tento aspekt. Existuje spojitost mezi koncepty urbanistického plánování a městskou mobilitou. Pokud hovořím o "konceptech urbanistického plánování", myslím tím absenci konceptů urbanistického plánování. Abych přiblížil situaci, zmíním čtyři skutečnosti.
<P>
Za prvé je zřejmé, že se naše jak malé, velké i středně velké městské části, jejichž součástí jsou obchodní, průmyslové a bytové zóny i zóny pro volný čas, rozrůstají. Mobilita se rozvíjí s každou novou zónou. Je vám potřeba připomínat, že se naše městské části v rozloze rozrostli o 11 %, zatímco jejich populace jen o 2,5 %? To znamená, že se městské části za 10 let - od roku 1990 do roku 2000 - rozšířily třikrát více, než je rozloha Lucemburska. Tyto číselné údaje ukazují, že se každým rozšířením staly naše cesty delší bez ohledu na to, kam nás dovedou. V neposlední řadě se počet každodenních cest uskutečněných soukromými automobily v rámci těchto městských částí zvýšil o 70 % a počet jednotlivých cest o 20 %.
<P>
Tyto číselné údaje a tyto příklady jasně ukazují, že bez úspěšného integrovaného přístupu, který zohledňuje různé městské parametry a zároveň i výkonnější, bezpečnější, inteligentnější vozidla a rychlejší a pohodlnější veřejnou dopravu, nebudeme schopni problém městské mobility vyřešit a nebudeme schopni vyřešit problém, kterému čelí naši občané, kteří budou nuceni podniknout více delších, nákladnějších a nepříjemných cest.
<P>
Tyto koncepty urbanistického plánování, vážený pane komisaři, dámy a pánové, musí zohledňovat městskou dopravu nejen ve velkoměstech, městech a městských teritoriích, ale také, jak již řekl můj kolega pan Rack, na předměstích. V těchto městských a příměstských částech musí existovat průměrná úroveň dostupnosti pro všechny naše občany, kteří pracují, odpočívají, vzdělávají se, atd.. Avšak tím problémem, jak již bylo řečeno, je otázka, jak umožnit různým správním strukturám, různým čtvrtím a ostatním územím, aby společně existovaly. Proto vás, vážený pane komisaři, žádáme o věnování zvláštní pozornosti integrovanému přístupu a zohlednění tohoto přístupu v příští akčních plánech.
<SPEAKER ID="507" NAME="Michael Cramer" LANGUAGE="DE">
Vážená paní předsedající, dámy a pánové, rovněž bych rád poděkovat zpravodaji. Jde-li o konečný výsledek této zprávy, mohu jen těžko hovořit o něčem pozitivním. Evropská města jsou stále ponechána stát sama za sebe, není jim pomáháno. Místo vytvoření konkrétního pomocného rámce městským oblastem v 27 členských státech se většina členů výboru rozhodla pro povrchní text: města se stanou zelenějšími, bude v nich méně hluku a zlepší se kvalita života! Jde-li o způsob dosažení těchto cílů, je tato zpráva nejasná stejně jako byla Evropská komise ve své zelené knize o městské mobilitě.
<P>
Pokud jde o řešení problémů dopravy, pan Rack nám nabídl několik možností výběru, podobně jako v suši baru. V tom nejlepším případě nám zpráva nabízí seznam přísad, nikoliv celý recept. Je nutné jednat na úrovni EU. Osm z deseti občanů EU žije ve městech a téměř všichni trpí stejnými problémy: přetíženími dopravy, nehodami, hlukem a znečištěním. Naše města rovněž hrají klíčovou roli v kontextu změn klimatu. Městská doprava je zodpovědná za přibližně 40 % všech emisí CO2 a 70 % všech skleníkových plynů. EU se nepodaří splnit vlastní cíle týkající se ochrany klimatu, pokud se nesníží dopravní provoz a lidé místo používání automobilů nezačnou jezdit vlaky, autobusy, na jízdních kolech nebo chodit pěšky
<P>
Emise z dopravy od roku 1999 ve skutečnosti vzrostly o 30 %, zatímco emise z ostatních zdrojů klesly o 10 %. To znamená, že emise z dopravy pohltily úspěchy dosažené v ostatních oblastech. Přesto se většina poslanců domnívá, že přestože číselné údaje uvedené ve zprávě s cílem naznačit spojitost mezi městskou dopravou a změnami klimatu, jde o velmi dlouhý krok.
<P>
Při zítřejším hlasování předloží Zelení své pozměňovací návrhy s cílem vnést do zprávy o městské mobilitě prvek, který je velmi potřebný. Za prvé chceme přizpůsobit spolufinancování EU tak, aby byla doprava přijatelná pro životní prostředí. Především by se podle našich pozměňovacích návrhů mělo přidělit 40 % na železnice a 10 % na rozvoj cyklistiky. Dosud bylo 60 % finančních prostředků EU použito na projekty cest, zatímco jen 20 % z těchto zdrojů bylo využito na místní veřejnou a železniční dopravu. Proto není žádným překvapením, že se nám daří dosáhnout naprostý opak toho, o čem neustále hovoříme, že chceme.
<P>
Z druhé chceme přidělovat finanční prostředky EU jen v případě, pokud jsou města schopna předložit udržitelný plán mobility, který by zabránil množství nesmyslných silničních projektů. Za třetí chceme zlepšit bezpečnost dopravy zavedením všeobecného omezení rychlosti na 30 km/h a zároveň umožnit městům, aby si sama stanovila vyšší rychlosti pro konkrétní úseky.
<P>
Pokud chceme pro životní prostředí, ochranu klimatu a zabezpečení bezpečné dopravy učinit víc, evropská města budou potřebovat značnou pomoc ze strany EU. Tento cíl však dosáhneme jen tehdy, pokud budou přijaty naše pozměňovací návrhy. Pokud budou tyto pozměňovací návrhy zamítnuty a bude přijata další zpráva, která neřeší ani jeden problém, zelení nebudou ve prospěch této zprávy hlasovat.
<SPEAKER ID="508" NAME="Johannes Blokland">
jménem skupiny IND/DEM. - (NL) Především bych začal poděkováním panu Rackovi za jeho usilovnou práci. Pokud jde o přípravu politiky na evropské úrovni, je městská mobilita složitým problémem. Není jednoduché vymezit hranici zodpovědnosti a to je viditelné i ve zprávě, o které dnes diskutujeme.
<P>
Jde-li o uskutečnění plánů týkajících se městské mobility, na jedné straně se na několika místech zprávy uvádí, že Evropská unie má určitou roli, naopak na jiných místech se uvádí, že městská mobilita patří do zodpovědnosti evropských měst a místních orgánů a na základě zásady subsidiarity by Evropská unie měla mít omezenou regulační funkci. Jednoduše, jde-li o odhad zodpovědností v této oblasti, je to velmi složité. Přesto si myslím, že se zpravodaj pan Rack důkladně zabýval tímto problémem a vhodně zformuloval text s ohledem na zásadu subsidiarity.
<P>
Přesto mám však několik kritických poznámek. Za prvé si myslím, že je zpráva velmi podrobná. Vytváří dojem, že je možné navrhnout evropský rámec, který by mohl být využit pro řešení všech problémů ve všech evropských městech. Rozumím podrobnému seznamu témat, které je nevyhnutelné zohlednit, jde-li o harmonizaci a seznam oblastí činnosti a rozhodně jsou dobře myšleny, ale pochybuji o tom, že je můžeme dále uplatnit. Myslím, že by byl všeobecný přístup o mnoho účinnější. To by mohlo upozornit na výměnu osvědčených postupů a technologických pokroků v oblasti městské mobility. Uvědomuji si, že je tento přístup méně ambicióznější, ale myslím, že bychom měli pamatovat na to, že je městská mobilita záležitostí evropských měst a městských orgánů.
<P>
Rovněž seznam toho, co by mělo být sladěno, obsahuje některé sociální normy. Nezdá se mi to jako dobrá myšlenka. Sociální normy, jako například mobilita znevýhodněných cestujících, jsou velmi úzce spojeny s jednotlivými členskými státy a proto je lepší je neharmonizovat nebo nestandardizovat.
<P>
I přes tyto kritické poznámky budu hlasovat ve prospěch zprávy. Pan Rack skutečně uspěl tím, že ve zprávě zdůraznil bezpečnou, udržitelnou a účinnou strukturu městské mobility, která je záležitostí měst a městských orgánů Evropy a já si myslím, že právě to je z velké části smyslem této zprávy. Evropská unie může rozšířit svou pomoc prostřednictvím přímého financování a výměny potřebných informací, ale nařízení EU v této oblasti nejsou potřebná ani žádaná.
<P>
Rád bych svůj příspěvek ukončil konstatováním, že bychom při tom všem neměli přestat brát ohledy na skutečnost, že zodpovědnost za systémy městské dopravy zůstává na evropských městech a velkoměstech. Právě ona budou muset rozvinout tyto systémy a řádně fungovat za pomoci všech příslušných orgánů. Nakonec bych rád upozornil na to, že úspěch těchto systémů dopravy stojí, anebo padá, s účastí občanů. Oni mají rovněž zodpovědnost přispět k naplnění cílů plánů o městské mobilitě: udržitelné, bezpečné a spolehlivé dopravě v městských oblastech.
<SPEAKER ID="509" NAME="Marian-Jean Marinescu" AFFILIATION="PPE-DE">
(RO) Politika měst nepatří do pravomocí Evropské unie: podle zásady subsidiarity jde o pravomoc městských a regionálních orgánů. Přesto se však úroveň urbanizace v Unii neustále zvyšuje. Zhruba tři sta milionů občanů žije ve městech a podíl městské populace bude do roku 2020 přesahovat 80%.
<P>
Urbanizace a aglomerace se staly evropským problémem, protože ovlivňují blaho všech občanů Evropy. Ve skutečnosti se zabýváme zvýšeným požadavkem na nové a zdokonalené dopravní prostředky, které způsobují zvýšení spotřeby energie a využití území a postupně zhoršují kvalitu vzduchu a půdy.
<P>
Navzdory závažným rozdílům na úrovni vnitrostátním právním předpisům týkajících se městské dopravy a územního plánování by se instituce evropského Společenství mohly aktivně zapojit do koordinace, trvalého rozvoje měst a především rozvoje městských dopravních služeb a vyvíjet snahu zabezpečit účinné rozšiřování osvědčených postupů.
<P>
Můj kolega pan Rack nám nabízí výmluvné příklady řešení ze strany moderních technologií, kterými je virtuální mobilita a následné zavedení multimodality, optimalizace využívání infrastruktur a alternativních prostředků dopravy.
<P>
Vzdělání a iniciativa soukromého sektoru hrají podstatnou roli pro zelená města Evropy a celková politika Společenství by měla zohlednit všechny dlouhodobé náklady a poskytnout věcné návrhy, účinné mezinárodní a přeshraniční mechanismy spolupráce, jakož i nevyhnutelné zdroje informací.
<P>
Vhodné využití strukturálních fondů a fondů soudržnosti na místní a regionální úrovni, což je zároveň hlavní příčinou urbanizace, by se mělo stát nejúčinnějším a nejdostupnějším zdrojem pro řešení této výzvy, kterou se ve 21. století Evropa zabývá.
<SPEAKER ID="510" NAME="Inés Ayala Sender" AFFILIATION="PSE">
(ES) Vážená paní předsedající, nejprve bych chtěla poděkovat Komisi za pomoc svým občanům při řešení problémů mobility, kterými jsou například bezpečnost silničního provozu, přetížení dopravy a dopad na životní prostředí: převážná většina našich občanů zažívá a trpí všemi těmito problémy ve svých městech a velkoměstech.
<P>
S ohledem na výhrady a zdrženlivost, které byly vyjádřené v souvislosti s potřebou zabezpečit, aby byl tento druh činnosti řízený na základě zásady subsidiarity, se domnívám, že nejen takové návrhy jsou důvodem pro další nevyhnutelné diskuse, ale rovněž poskytují prostor pro odpověď, jde-li o vážné a naléhavé otázky národních, regionálních a především městských vlád.
<P>
Dnes diskutujeme o tomto problému v rámci kontextu diskuse o opatřeních, která jsou zaměřená na boj proti změnám klimatu, v začátku diskuse o globalizaci nákladů s ohledem na různé prostředky dopravy. Tyto diskuse jsou podstatné, ale musí být zohledněné v praxi, v každodenním životě lidí i jejich okolí, městech.
<P>
Proto vítám tuto velikou snahu naší instituce, která je zahrnuta ve zprávě pana Racka. Rád bych poblahopřál zpravodaji k jeho výstižným připomínkám a děkuji mu za jeho ochotu začlenit mé pozměňovací návrhy, a tím zároveň přijmout, podpořit a vyzdvihnout některé podstatné problémy, jakým je například zdravější alternativní forma městské mobility - chůze, jízdní kola nebo veřejná doprava - a podněty související s bezpečností silničního provozu, které, jak už bylo řečeno, ukazují svou nejškodlivější a nejagresivnější stránku právě v městském prostředí. Zohledněny by měly být potřeby nejen osob se sníženou mobilitou, ale také lidé s dětmi v kočárcích, na které se často zapomíná, jak dokazují mnohé překážky na městských chodnících.
<P>
Zpráva rovněž žádá účinné prostředky dopravy, včetně spolehlivých nakládacích a vykládacích systémů s cílem ulehčit poslední úsek dopravy uznáním potřeby podporovat společnou mobilitu lidí a zboží.
<P>
Kromě toho tato zpráva podporuje zlepšení využívání inteligentních systémů dopravy s ohledem na dostupnost, vzájemnou provázanost a pružné nástroje. A konečně, zpráva podporuje aktivní účast na městských fórech o mobilitě.
<SPEAKER ID="511" NAME="Renate Sommer" AFFILIATION="PPE-DE">
(DE) Vážená paní předsedající, vážený pane komisaři, dámy a pánové, co tu vlastně řešíme? Zabýváme se problémem, který není v naší pravomoci. Tato zelená kniha o městské mobilitě byla založena na vykonstruované pravomoci, jak to důvěrně potvrdila i Komise. Bylo mi řečeno, že se Komise prohlásila za oprávněnou konat v této oblasti jen proto, že hovoříme o změnách klimatu, a proto, že 80 % Evropanů žije ve městech.
<P>
Bože můj, byla jsem zrovna tak oprávněná říci, že 80 % Evropanů žije nebo někdy žilo v rodinách. Proto nám nyní dovolte zabývat se rodinnou politikou. Bylo by to stejně oprávněné a nemožné odůvodnit. S ohledem na městskou mobilitu jediné, co může být podporované na evropské úrovni, je výměna osvědčených postupů nic víc. Přijetí normativních opatření na tomto zasedání by se rovnalo porušení zásady subsidiarity.
<P>
Můžeme předpokládat, že jsou samotné místní orgány nakloněny diskusi o svých problémech s dopravou, protože tyto problémy souvisí se způsobem, jakým funguje hospodářství a vnitřní městský trh. Zároveň jde samozřejmě o otázku kvality života obyvatelů města, kteří jinak mohou město opustit. Problémy, kterým čelí naše města, mohou být podobné, ale jednoduše nejsou stejné. Proto potřebujeme místní aktéry, aby učinily rozhodnutí, které bude přizpůsobeno jejich oblasti. O politice městské dopravy se musí rozhodnout na městské úrovni a rozhodnutí musí učinit místní orgány, které jsou zodpovědné za plánování.
<P>
Proto bych ráda upozornila poslance, aby nežádali normativní opatření v této zprávě, nebo nevykládali text tak, že zahrnuje tato opatření. Rovněž upozorňuji na vytváření většího množství údajů a byrokracie. Zavedení evropské platformy pro městskou mobilitu by právě k tomu určitě přispělo. Nepochybně bychom měli skoncovat s další evropskou agenturou, která by vyprodukovala ještě více papírů a samozřejmě vyžadovala pěknou částku peněz.
<P>
To je způsob, jakým postavíme občany proti Evropě. A to si nemůžeme dovolit. Žádám vás o ujištění, že tato situace nenastane.
<SPEAKER ID="512" NAME="Zita Pleštinská" AFFILIATION="PPE-DE">
(SK) Jako architekt/urbanista, který má letité zkušenosti jako regionální politik v městské a regionální vládě, mohu potvrdit, že je problém městské mobility mimořádně aktuální a složitý a chci poděkovat zpravodaji za jeho přístup.
<P>
Mnoho měst si často neuvědomí, že těmto problémům týkajícím se organizace dopravy prostřednictvím plánování městské silniční infrastruktury, mohou předcházet. Při rozhodování, jaké město v rámci Evropy navštívit, turisté zohledňují přístupnost jednotlivých měst a způsob, jakým je v daném městě organizována doprava. Dopravní přetížení skutečně nepřispívají k atraktivnosti měst a jejich center.
<P>
Bez inovačních řešení jakým je ulevování dopravy, využívání alternativních prostředků dopravy jako cyklistika a zvýšení obsazenosti automobilů, nebude úspěch zaručen. Věřím, že výzkum a vývoj nabízejí značný a dosud nevyužitý potenciál, jde-li o nové bezpečnější a pro životní prostředí přijatelné prostředky dopravy a trvale udržitelné systémy dopravy.
<P>
Každý musí pomoci k vyřešení našich problémů s dopravou: EU, města a jejich obyvatelé, jakož i turisté. Myslím, že je důležité takto rozdělit zodpovědnost mezi EU a města. V tomto ohledu by měla EU jasně formulovat role.
<SPEAKER ID="513" NAME="Pierre Pribetich" AFFILIATION="PSE">
(FR) Vážená paní předsedající, vážený pane komisaři, dámy a pánové, především bych chtěl ocenit práci mého kolegy Reinharda Racka. V našem způsobu smýšlení a cestování je tato nová kultura městské mobility skutečnou revolucí.
<P>
Budu parafrázovat známý výrok francouzského myslitele Sieyèse o třetím stavu: "Co je ve městě městská mobilita? Vše. A čím byla doposud? Ničím. Co je její touhou? Něčím být." Těmito slovy vyjadřuje úplnou shodu s tím, co je revolucí v našem konání a naléhavou potřebou, jde-li o integrovaný a všeobecně platný evropský přístup k této nové městské mobilitě s důrazem na konzistenci hlavních zásad úspěšného urbanistického plánování. Rovněž chci vyjádřit svou úplnou podporu konečnému ustanovení jednotné základny řešení, kterou umožňují opatření vypracovaná pro každou územní úroveň.
<P>
To znamená, vážený pane komisaři, že Komise musí přijmout své finanční závazky a zavést tento přístup do praxe. Během svého příspěvku připomněl tuto metodu jeden náš kolega, který ji přirovnal k suši baru, kde Evropa navrhuje různá jídla a městské oblasti je buď uplatní, nebo neuplatní. Tento pružný přístup nesmí ztratit svůj cíl: naše města. Potřebujeme všechny přísady abychom byli schopni způsobit převrat městské mobility a založit tuto novou kulturu.
<SPEAKER ID="514" NAME="Zuzana Roithová" AFFILIATION="PPE-DE">
(CS) Paní předsedkyně, omlouvám se, že jsem vystoupila předčasně, a nyní mi dovolte, abych doplnila debatu ke zprávě poslance Racka o cestě k nové kultuře městské mobility. Ráda jezdím, jak už jsem říkala, na kole v Bruselu i ve Štrasburku, užívám si bezpečí na cyklostezkách, a zejména oceňuji ohleduplnost řidičů. Jako by zde nejen chodci, ale i cyklisté měli absolutní přednost. O to větší hrůzu prožívám doma, v Praze, a sleduji, jak turisté nestačí uskakovat před auty, a sama na kole už doma raději nejezdím. Odlišná kultura souvisí s jinou tradicí silničních pravidel, která byla založena na právu silnějšího. Jsem dnes přesvědčena, že zvyšující se evropská mobilita vyžaduje jednak sjednocení silničních pravidel v členských státech, ale také i postupné sbližování míry trestů za dopravní přestupky. Odlišná pravidla udrží odlišnou kulturu, a proto pro zmlsané zahraniční cyklisty i chodce, mezi něž už sebe také počítám, jsou obrovským rizikem zejména v nových členských státech jejich cesty.
<SPEAKER ID="515" NAME="Silvia-Adriana Ţicău" AFFILIATION="PSE">
(RO) Blahopřeji panu Rackovi k jeho zprávě.
<P>
Unie potřebuje novou kulturu městské mobility, ve které by měla být veřejná doprava a jízda na kolech o mnoho důležitější.
<P>
Pro rozvoj veřejné dopravy je třeba vytvářet politiky na místní, regionální a vnitrostátní úrovni, které budou částečně, nebo úplně, zohledňovat služby veřejné dopravy pro určité skupiny lidí, kterými jsou: žáci, studenti, důchodci a osoby se zdravotním postižením.
<P>
Považuji za nevyhnutelné, aby urbanizace a urbanistické plánování pokračovalo integrovaným způsobem a zároveň zohlednili současné a budoucí potřeby v oblasti městské dopravy. Zavedení rychlých vlaků propojující centra měst s námořními a železničními stanicemi, letišti a především okrajovými regiony by mělo být prioritou pro rozvoj a modernizaci měst.
<P>
Lokality s přístupem k vnitrozemské vodní dopravě by měly rozvinou intermodální dopravu, která by snížila znečištění způsobené silničním provozem ve městech.
<P>
Inteligentní dopravní systémy a rozvoj zelených oblastí by měli být integrované do nové politiky o městské mobilitě.
<SPEAKER ID="516" NAME="Inés Ayala Sender" AFFILIATION="PSE">
(ES) Vážená paní přesedající, ráda bych vám poděkovala za vaši velkorysost. Není to poprvé, kdy jsem se musela pro nedostatek času vrátit do zasedající síně. V souvislosti se zprávou pana Racka bych pouze uvedla, že budu hovořit ještě o dvou problémech, na které je pan komisař velmi citlivý.
<P>
Za prvé bych ráda zmínila nedostatek podnětů pro nové pracovní profily v souvislosti s městskou mobilitou. Myslím, že by v tomto směru měla být zavedena jistá opatření a že by měla být zohledněna z pohledu pokroku, který představují. Druhým problémem je široká možnost konzultace a přípravy na sociální dosah opatření, jakým jsou například městské nástroje, které jsou v projednávání.
<SPEAKER ID="517" NAME="Antonio Tajani">
místopředseda Komise. - (IT) Vážená paní předsedající, rád bych připomenul skutečný význam slova subsidium. Jazykem mých předků - v latině subsidium znamená pomoc, tedy subsidiarita znamená pomáhání. Říkám to proto, abych zmírnil obavy pana Ferbera, pana Marineska a paní Sommerové: Komise nemá zájem nahradit místní, oblastní nebo regionální orgány. Není na Evropě, aby určovala politiky místních samospráv, rovněž není na Evropě, aby rozhodovala, co dělat v jednotlivých městech.
<P>
Subsidium znamená pomoc: proto mohou Evropa, Evropská komise a evropské instituce pomoci navrhnout řešení, mohou zahájit diskusi, mohou přispět k výměně informací mezi městy s cílem najít řešení - pokud možno společná řešení - které by měla být prospěšná zejména občanům, ulehčit jim život, cestování a jejich bezpečnost, ať už na cestách anebo ve smyslu ochrany jejich zdraví před znečištěním.
<P>
Finanční příspěvky jsou samozřejmě možností. Rád bych připomněl program Civitas, který dosáhl dobrých výsledků a může být vhodným příkladem. V akčním plánu, který se chystám předložit, jehož cílem je koordinovat a navrhnout myšlenky, které se během dnešní diskuse dostaly do popředí, a zároveň se pokouším o předložení myšlenek a návrhů, které budou vždy v souladu se zásadou subsidiarity, neboť jsem si vědom pravomocí Unie. Pokud žije většina občanů EU ve městech, věřím, že je povinností Evropské unie pomoci.
<P>
Pomáhání, opakuji, neznamená nahrazení. Jsem rovněž přesvědčen, že je záležitostí místních orgánů, které si zvolili lidé, aby řešili jejich problémy. Evropská unie však hraje důležitou roli, i když pomáhá a koordinuje jen v některých iniciativách a přiděluje jisté finanční prostředky s cílem přispět k lepšímu řízení našich občanů ze strany místních orgánů a jejich úředníků.
<SPEAKER ID="518" NAME="Reinhard Rack">
zpravodaj. - (DE) Vážená paní předsedající, děkuji všem mým kolegům, kteří dnes večer přispěli k této velmi živé diskusi a skutečně upozornili na některé drobné chyby.
<P>
Právě uplynulých 40 až 50 minut odráželo to, co se ve Výboru pro dopravu a cestovní ruch v posledních měsících stalo. I ve výboru jsme byli svědky rozdílných názorů. Museli jsme hlasovat o více než 350 pozměňovacích návrzích. Těchto 350 pozměňovacích návrhů se nám podařilo změnit v poměrně jednotný text, který byl následně ve výboru přijat převážnou většinou, a to 27 pro a 2 proti. Byl bych rád, kdybychom dosáhli podobného výsledku na zítřejším hlasování, a udělám vše proto, abych to zajistil.
<P>
Jedna skupina ve Výboru pro dopravu s výsledkem diskuse nebyla spokojena a dnes znovu zopakovala svůj nesouhlas. Zároveň jsem zaslechli naléhavou žádost mých kolegů, aby zítra změnili svůj názor. Byl bych velmi vděčný svým kolegům, kdyby pokračovali ve spolupráci, jaké jsme byli svědky ve Výboru pro dopravu a soustředili se na text, který jsme navrhli ve výboru a který bude prezentovaný na zítřejším plenárním zasedání. V této souvislosti bych je chtěl požádat, aby nahlédli do doporučení zpravodaje pro zítřejší hlasování.
<P>
Pokud jde o ostatní, těším se na pokračování práce s touto problematikou a přeji Komisi a místopředsedovi úspěch v souvislosti s akčním plánem a jejich dalšími činnostmi v této oblasti.
<SPEAKER ID="519" NAME="Předsedající">
Rozprava je ukončena.
<P>
Hlasování se bude konat zítra ve 12:00.
<P>
Písemná prohlášení (článek 142)
<SPEAKER ID="520" NAME="Corina Creţu  " AFFILIATION="PSE">
písemně. - (RO) Podle mého názoru je v moderním městě nevyhnutelný nový přístup, jde-li o městskou mobilitu. V Evropě vedl hospodářský růst z 50. a 60. let 20. století k rozšíření horizontálních měst, jejichž populace se přestěhovala z center měst do okrajových částí. Tento model, který souvisí s rostoucím používáním automobilů, už v současnosti není udržitelný, a to s ohledem na neslýchané zvyšování cen paliv a znepokojení související se změnami klimatu, které jsou určovány mírou znečištění způsobeného zážehovými spalovacími motory.
<P>
Iniciativy umožňující evropským městům plánování účinných systémů veřejné dopravy, které splňují požadavky ochrany životního prostředí a jsou přístupné každému, by měly být vítány stejně jako integrace do urbanistického plánování alternativních prostředků dopravy, které mají své opodstatnění na krátké vzdálenosti, anebo se různí v návaznosti na konkrétní část dne. Další výzvou je přeprava zboží městskou dopravou, která je nevyhnutelná pro hospodářský rozvoj města. Z tohoto důvodu považuji za důležité zavést postupy, jakým je například výměna zkušeností mezi samosprávami evropských měst, optimalizace městských databází na evropské úrovni a podpora občanů, jde-li o změnu způsobu dopravy v městském prostředí.
