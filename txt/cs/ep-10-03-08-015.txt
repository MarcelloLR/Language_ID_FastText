<CHAPTER ID="015">
Veterinární podmínky pro neobchodní přesuny zvířat v zájmovém chovu (rozprava) 
<SPEAKER ID="084" NAME="Předsedající">
Dalším bodem je zpráva paní Bairbre de Brúnové jménem Výboru pro životní prostředí, veřejné zdraví a bezpečnost potravin týkající se návrhu nařízení Evropského parlamentu a Rady, kterým se mění nařízení (ES) č. 998/2003 o veterinárních podmínkách pro neobchodní přesuny zvířat v zájmovém chovu - C7-0035/2009 -.
<SPEAKER ID="085" NAME="Bairbre de Brún" LANGUAGE="GA">
Pane předsedající, toto je první pozměněné nařízení, k němuž se plenární zasedání bude vyjadřovat, a současně první podle ustanovení Lisabonské smlouvy. Dovolte mi poděkovat stínovým zpravodajům - paní Soullieové, paní Willmottové, paní Văleanové, paní Evansové, panu Nicholsonovi a paní Rosbachové - za jejich pomoc v průběhu řady obtížných jednání; a jsem vděčná za mimořádnou podporu právním službám Parlamentu a jednotce postupu spolurozhodování. Ráda bych poděkovala i Radě a Komisi.
<P>
Hlavní myšlenka dokumentu Výboru pro životní prostředí byla schválena počátkem prosince a pak jsme se od počátku tohoto roku zabývali některými aspekty, abychom mohli, pokud jde o tento dokument, uplatnit článek 290 Smlouvy o fungování Evropské unie.
<P>
Někdy jsme měli pocit, že se nám ke shodě nikdy nepodaří dospět. Přesto se nám to povedlo. Pro tento dokument jsme byli schopni nalézt přijatelné řešení. Tím jsme zajistili, aby majitelé zvířat v zájmovém chovu s těmito zvířaty mohli i nadále překračovat hranice, zatímco bude zaveden přechodný režim, který, v závislosti na druhu nákazy, některým členským státům umožňuje po dobu osmnácti měsíců uplatňovat přísnější kontroly.
<P>
Navržené pozměněné nařízení uznává pokrok, jehož bylo v této otázce dosaženo. S cílem zajistit, aby se od nynějška situace nákazy vzteklinou v EU zlepšila, použije se do 31. prosince 2011 v pěti členských státech přechodný režim - důvodem je, aby ustanovení týkající se neobchodních přesunů zvířat v zájmovém chovu byla od té doby v celé EU totožná. Doporučuje se, aby byl uplatněn přechodný režim do 31. prosince 2011, i pokud jde o tasemnici (Echinococcus multilocularis) a klíšťata.
<P>
Co se týče nových postupů, které nahrazují postup projednávání ve výborech, Komise by měla být zmocněna přijmout v rámci tohoto nařízení akty v přenesené pravomoci podle článku 290 Smlouvy, na jehož základě Evropský parlament a Rada na Komisi přenášejí pravomoc přijímat nelegislativní akty s obecnou působností, kterými se mění nebo doplňují nepodstatné prvky.
<P>
Bude například třeba zahrnout jiné choroby než vzteklinu - nemoci, jejichž výskyt může v důsledku pohybu zvířat v zájmovém chovu narůstat - a zde může Komise prostřednictvím aktů v přenesené pravomoci přijmout preventivní veterinární opatření. Za druhé, na podporu technického pokroku by Komise prostřednictvím aktů v přenesené pravomoci mohla přijmout změny v systému technických požadavků na identifikaci zvířat; a za třetí, prostřednictvím aktů v přenesené pravomoci by mohla přijmout změny technických požadavků, pokud jde o očkování proti vzteklině, s cílem umožnit vědecký a technický rozvoj.
<P>
Pro tohle všechno se nám podařilo najít znění, na kterém se všichni shodneme, a dosáhnout shody o aspektech vztahujících se k provádění článku 290 Smlouvy v rámci tohoto dokumentu, a zachovali jsme maximální možnou důslednost, pokud jde o pravomoci Evropského parlamentu podle Lisabonské smlouvy.
<P>
Dohoda při prvním čtení ukazuje, jak důležitá je pro všechny, kteří se jednání účastnili, naléhavost tohoto dokumentu.
<P>
Nakonec bych ráda uvedla, že to, že se zpravodajka jedné z malých skupin ujala tak komplikovaného dokumentu za aktivní spolupráce stínových zpravodajů z dalších politických skupin, je důležitým demokratickým signálem, na který by tento orgán měl být hrdý. Ráda bych ještě jednou poděkovala všem těmto třem orgánům - Parlamentu, Radě a Komisi - za jejich nepolevující úsilí na tomto dokumentu. Doufám, že naši kolegové tuto práci podpoří svými hlasy.
<SPEAKER ID="086" NAME="John Dalli">
člen Komise. - Pane předsedající, rád bych poděkoval Výboru pro životní prostředí, veřejné zdraví a bezpečnost potravin za jeho práci v této záležitosti. Rád bych poděkoval zejména paní zpravodajce de Brúnové za její snahu dosáhnout v této otázce, která je pro některé členské státy citlivá, dohody. Současně oceňujeme to, že kromě toho, že se starala o obsah, podařilo se jí tento proces řídit v obtížné části týkající se aktů v přenesené pravomoci. Děkuji vám.
<P>
Těší mne, že intenzivní diskuse probíhající mezi třemi orgány přinesly kompromisní znění, které plně odráží technická opatření navržená Komisí a současně se zabývá i nezbytným přizpůsobením návrhů Lisabonské smlouvě způsobem, který je pro Komisi přijatelný. Toto přizpůsobení naši společnou práci samozřejmě zkomplikovalo a zpomalilo. Bez ohledu na to bude nyní na Radě, aby zajistila, aby tato práce byla dokončena včas.
<P>
Než proběhne hlasování o kompromisním znění, těší mne, že mohu potvrdit, že Komise nemá v úmyslu navrhovat další prodloužení přechodného režimu, který skončí 31. prosince 2011. To znamená, že od 1. ledna 2012 budou platit plně harmonizovaná pravidla. Komise má však v úmyslu navrhnout celkový přezkum tohoto nařízení do 30. června 2011, a to zejména aspektů spojených s akty v přenesené pravomoci a s prováděcími akty.
<P>
Pokud jde o notifikaci aktů v přenesené pravomoci, Komise zohlední i období, kdy je činnost orgánů přerušena, aby zajistila, že Evropský parlament a Rada budou schopny vykonávat svá výsadní práva ve lhůtách stanovených v příslušných legislativních aktech.
<P>
Nakonec mohu potvrdit závazek Komise, vyjádřený společně s Parlamentem a Radou, že ustanoveními tohoto nařízení nebudou dotčeny jakékoli další postoje orgánů, ke kterým dojde v souvislosti s prováděním článku 290 Smlouvy o fungování Evropské unie, ani jednotlivé budoucí legislativní akty obsahující podobná ustanovení. Doufám, že Parlament toto kompromisní znění, o němž jsem pevně přesvědčen, že se náležitě vypořádalo se všemi připomínkami vyjádřenými touto sněmovnou, podpoří.
<SPEAKER ID="087" NAME="Christofer Fjellner">
jménem skupiny PPE. - (SV) Pane předsedající, pane komisaři, jedná se o velmi důležitou zprávu - zčásti proto, že se snaží majitelům zvířat v zájmovém chovu v Evropě usnadnit pohyb těchto zvířat přes hranice států, a zčásti proto, že se zabývá zamezováním nebezpečnému šíření chorob přenášených zvířaty v zájmovém chovu po Evropě.
<P>
Jsem poslancem Evropského parlamentu za Švédsko a tato otázka je pro mne tedy mimořádně důležitá, neboť ve Švédsku se dosud, díkybohu, nevyskytují dvě choroby - tasemnice, a především vzteklina.
<P>
Během projednávání tohoto návrhu mne mnohokrát znepokojilo, že bychom ve Švédsku museli změnit platné právní předpisy, a že by to vedlo k rozšíření tasemnice a vztekliny do Švédska. To by mělo děsivé důsledky, v neposlední řadě s ohledem na to, jak ve Švédsku realizujeme právo na volný přístup do krajiny, jinak řečeno, možnost volně se pohybovat v lesích i po polích.
<P>
Dnes mne velmi potěšilo to, že si Švédsko bude moci zachovat své současné výjimky, alespoň po přechodnou dobu, které nám umožní zajistit, aby se tyto nemoci do naší země nerozšířily.
<P>
V průběhu celého procesu jsme takový výsledek nemohli považovat za samozřejmost. Přestože to dobře dopadlo, diskuse se odehrávala postupem projednávání ve výborech, u kterého by, ať tak či onak, mohlo dojít k nejistotě a mezeře v uplatňování tohoto postupu, a následně by tedy hrozilo, že se tyto choroby do Švédska rozšíří.
<P>
Rád bych z celého srdce poděkoval všem, kdo vytrvale pracovali na nalezení řešení, která umožní převážet zvířata v zájmovém chovu po celé Evropě, a která zajistí, aby bylo možné zachovat výjimky pro země, kde se některé choroby nevyskytují, a celá Evropa se tedy nemusela obávat, že v důsledku tohoto návrhu budou zavlečeny nové choroby. Děkuji paní zpravodajce, Radě i panu komisaři.
<SPEAKER ID="088" NAME="Linda McAvan">
jménem skupiny S&D. - Pane předsedající, začnu poděkováním paní de Brúnové, která se tohoto dokumentu, u kterého se dá předpokládat, že jej bude třeba zavést poměrně rychle, ujala. Věc se pak velmi zkomplikovala, neboť jsme dojednávali celé nové akty v přenesené pravomoci, aniž bychom měli nějaký předobraz aktů budoucích, a proto paní zpravodajce, Radě i Komisi blahopřeji. Pane komisaři, jedním z Vašich prvotních úkolů zde je nutně nalézt řešení.
<P>
Museli jsme se zabývat řadou technických aspektů tohoto právního předpisu, pro mnoho občanů je ale předpisem důležitým, neboť reguluje volný pohyb jejich zvířat v zájmovém chovu v rámci EU. Když jsme před několika lety tento právní předpis přijali poprvé, měl širokou podporu. Rozhodli jsme se však, jak uvedl pan Fjellner, pro přechodné období, které je důležité proto, aby nedocházelo k šíření chorob do států, kde se tyto choroby nevyskytují.
<P>
Vítám podporu Komise v otázce rozšiřování přechodného období, aby tak v případě přijetí nového právního předpisu mohly mít všechny země stejná pravidla. Do té doby dosáhneme mnohem vyšší úrovně zdravotního stavu zvířat a dobrých životních podmínek zvířat v celé EU.
<P>
V otázce týkající se projednávání ve výborech naše skupina podporuje dojednaný kompromis. Myslíme si, že Parlament by měl mít v oblasti právních předpisů paritu - rovnost - s Radou. Zásadní v celém problému byla otázka odborných skupin a toho, kdo by těmi odborníky měl být. Když hovoříme o konzultaci s odborníky, chtěli bychom říci, že musí být zapojeni nejrůznější odborníci. Komise bude uvažovat o odbornících z členských států, nevládních organizací, a možná nastal čas na ty, které doporučí Evropský parlament.
<P>
Z této dohody mám velikou radost. Umožňuje, aby přechodné období bylo schváleno včas, co se týče doby, ve které vyprší výjimka, a my se těšíme na nové návrhy budoucích právních předpisů, které Komise předloží.
<SPEAKER ID="089" NAME="Adina-Ioana Vălean">
jménem skupiny ALDE. - Pane předsedajicí, dovolte mi připomenout, že volný pohyb byl jedním ze základních pilířů jednotného evropského trhu, jehož cílem je dosáhnout silnější konkurence a větších úspor z rozsahu, a že to je tím, co Evropské unii dává její hlavní přitažlivost. Postupem doby už možnost osob volně se pohybovat v rámci EU není jen základní složkou vnitřního trhu, ale stala se základním právem.
<P>
Evropští občané, ale i podniky se mohou díky odstranění překážek tvořených odlišnými vnitrostátními předpisy a pravidly rozvíjet. Stejně tak je pro občany EU důležitá možnost převážet s sebou svá zvířata v zájmovém chovu, aniž by se přitom museli řídit specifickými vnitrostátními předpisy a normami, neboť to může výrazně zredukovat jejich obtíže a náklady spojené s cestováním. Těší mne, že touto cestou směřuje i návrh Komise.
<P>
Vítám všeobecný režim cestovních dokladů, který bude harmonizovat veterinární opatření a kontroly, což volný pohyb zvířat v zájmovém chovu usnadní. Zároveň souhlasím s tím, že potřebujeme zaručit vysokou úroveň ochrany zdraví lidí a zvířat. Tento přechodný režim poskytne více času na vytvoření odpovídající infrastruktury a zajištění příslušného personálu. Z tohoto důvodu tedy bude Parlament zítra jistě hlasovat pro prodloužení přechodného režimu pro některé členské státy do konce roku 2011, neboť tyto země musejí údajně zohlednit zvláštní zdravotní rizika.
<P>
Není to však poprvé, kdy bylo některým členským státům umožněno uplatnit přísnější zdravotní požadavky, než uplatňují ostatní. Přechodné období bylo původně stanoveno do července 2008. Pak bylo prodlouženo do roku 2010. Nyní jsme se dohodli na novém prodloužení. Takže sice mám určité pochopení pro obavy členských států, které se domnívají, že jejich zvířata v zájmovém chovu jsou náchylnější k některým chorobám, a chápu, že s navrhovaným prodloužením by byly zároveň spojeny očkovací programy financované z prostředků EU, aby byla v některých státech vyloučena vzteklina volně žijících zvířat, zároveň se však domnívám, že by se mělo jednat o poslední prodloužení zvláštní úpravy těmito zeměmi. Všichni víme, že v důsledku asymetrických opatření a výjimek nepřinese vnitřní trh v této oblasti prospěch, který by byl očekáván. Shodněme se tedy všichni na tom, že tento přechodný režim je třeba odstranit, aby byly co nejdříve zaručeny rovné podmínky pro všechny.
<P>
Dosti zajímavé je však to, že nejspornější otázkou v této zprávě nebyl obsah, ale vzrušená debata mezi námi, jež se týkala způsobu, jak uplatnit nová ustanovení Lisabonské smlouvy, pokud jde o projednávání ve výborech. Toto je první dokument podléhající postupu spolurozhodování, ve kterém jsou ustanovení tohoto postupu poprvé převedena do praxe. S ohledem na rozšíření pravomocí Parlamentu podle nové Smlouvy bylo klíčové zajistit to, aby se toto konkrétní nařízení nestalo precedentem pro jakékoli budoucí rozhodnutí.
<P>
V této souvislosti vítám písemné prohlášení, které bylo mezi Parlamentem a Radou schváleno v rámci třístranného jednání a podle nějž by neměla být tato záležitost považována za precedens.
<SPEAKER ID="090" NAME="James Nicholson">
jménem skupiny ECR. - Pane předsedající, především bych rád poděkoval paní zpravodajce za kvalitní práci, kterou na této zprávě odvedla. Dokument, který řada z nás na počátku považovala za spíše bezproblémový, si ve skutečnosti vyžádal mnohem více úsilí, než jsme si mysleli.
<P>
Zpravodajka bohužel musela nést břemeno většiny jednání, ale musela jistě velmi tvrdě pracovat na tom, aby tato zpráva prošla v plánovaném časovém harmonogramu, který byl vzhledem k tomu, že jsme pod tlakem, velmi důležitý proto, abychom zajistili prodloužení výjimky, která měla skončit v lednu tohoto roku.
<P>
Podle mého názoru je to malý, ale významný předpis, který ochrání ty oblasti a země, které jsou znepokojeny hrozbou vztekliny; tato choroba se v některých částech EU stále vyskytuje a doufejme, že do konce roku 2011 se prostřednictvím očkovacích programů tuto chorobu podaří vymýtit jednou provždy
<P>
Avšak než se tak stane, máme způsob, jak dále prosazovat naše přísnější požadavky v rámci přechodného období, než společně s ostatními členskými státy EU přikročíme k všeobecnému režimu.
<SPEAKER ID="091" NAME="Anna Rosbach" LANGUAGE="DA">
Pane předsedající, ráda bych poděkovala paní de Brúnové za skvělou práci, kterou odvedla při aktualizaci tohoto technického nařízení o cestování zvířat v zájmovém chovu v rámci EU. Pro mnoho rodin je obtížné splnit všechna očkování a obstarat požadované doklady pro všechny členy rodiny, aby se společně mohli vydat na dovolenou. Je to však nezbytné, neboť některé země vedou tvrdou a dlouhou bitvu proti nebezpečí nekontrolovatelné nákazy zvířat. Byla přijata nejrůznější opatření: jen namátkově to jsou, v závislosti na cílové zemi, různě dlouhé karantény, dvojí veterinární kontrola před cestou a po návratu, povinné nákladné očkování volně žijících zvířat na vnitrostátní úrovni. Dobře proto chápu, proč se některé členské státy obávají jakéhokoli zmírnění svých přísných vnitrostátních předpisů, a je podle mne nezbytné, abychom jejich vysoké bezpečnostní požadavky respektovali a usilovali o to, aby se jim ostatní přiblížili.
<P>
Proto bych se Komise chtěla zeptat, zda by přece jen nebylo dobré zavést veterinární hraniční kontroly, při nichž by majitel zvířete v zájmovém chovu musel prokázat, že zvíře, které s ním cestuje, netrpí žádnou nebezpečnou chorobou, bylo očkováno a má v pořádku doklady podle požadavků cílové země. Vznikla by tak současně příležitost kontrolovat přepravu prasat a dalších zvířat do EU probíhající v rozporu s požadavky EU a hraniční kontroly by se mohly vztahovat i na pašování štěňat a koťat příliš nízkého stáří.
<SPEAKER ID="092" NAME="Horst Schnellhardt" AFFILIATION="PPE">
(DE) Pane předsedající, pane komisaři, vítejte v Evropském parlamentu. Dámy a pánové, i já bych rád poblahopřál paní zpravodajce, která konala svou práci mimořádně schopně. Tento dokument se týká řady oblastí. V posledních letech jsme svědky nárůstu počtu zvířat v zájmovém chovu a domácích zvířat a přirozeně s tím související touhy brát tato zvířata s sebou na výlety. To je správné a mělo by to tak být, neboť když si můžete vzít své zvíře s sebou, zvyšuje to váš pocit spokojenosti. Z toho důvodu však musíme mít v Evropě předpisy, které zabrání šíření zvířecích epidemií. A máme je. Máme velmi dobré normy ve směrnici 998/2003 a od roku 2011 budeme mít evropský očkovací průkaz, v němž bude přesně zaznamenáno, jaká očkování zvíře podstoupilo. Navíc od roku 2011 bude nejasnostem a podvodům bránit elektronické označování.
<P>
V posledních letech bylo v boji proti zvířecím epidemiím v Evropě, zejména vzteklině, učiněno mnoho, a to i zásluhou Evropské komise, která jako první prosadila a financovala očkování ovcí. To je velice důležitá věc a měli bychom si to uvědomit. Tento specifický objem předpisů, který je pro některé země schvalován opakovaně, je zátěží pro občany. Náklady v tomto případě neodpovídají přínosům. Obdržel jsem stížnosti mnoha občanů na obtěžující zacházení na hranicích. Dovolte mi jako příklad uvést Spojené království: přijedete-li na půlroční pobyt o dva dny dříve, zaplatíte pokutu 3 000 EUR a zvíře je na šest týdnů umístěno do karantény. Měli bychom zvážit, zda je takový postup správný. Tohle může, pane komisaři, trvat ještě nejvýše jeden rok, ale ne déle. Máme evropské normy, které platí pro všechny. Riziko šíření chorob - samozřejmě za předpokladu, že veterinární epidemická situace zůstane taková, jaká je, a to musíme předpokládat vždy - již tak v případě zvířat v zájmovém chovu a domácích zvířat nehrozí.
<SPEAKER ID="093" NAME="Jo Leinen" AFFILIATION="S&amp;D">
(DE) Pane předsedající, pane komisaři, vítejte v Parlamentu. Rád bych se připojil ke svému kolegovi panu Schnellhardtovi a řekl, že vaším hlavním úkolem v této oblasti je do roku 2010 vytvořit skutečně rovné podmínky ve všech 27 členských státech, aby bylo možné bez překážek převážet domácí zvířata mezi jednotlivými zeměmi.
<P>
Volný pohyb koček a psů byl jednoznačným cílem nařízení z roku 2003. Nyní děláme třetí výjimku v řadě. V EU trvají některé věci mimořádně dlouho - deset let pro vyladění takového předpisu. Žádná země v EU nechce, aby byly na její území zavlečeny choroby, a rád bych také věděl, proč myšlenku, aby kočky a psi cestovali se svými majiteli, 22 zemí přijalo, zatímco pět nikoliv.
<P>
Měli byste prověřit, zda jsou realita a úroveň překážek s těmito zvláštními ustanoveními stále ještě spojeny. Jsem si vědom toho, že na vnitrostátní úrovni probíhají ostré diskuse, nyní jsme však všichni v jednom právním prostoru a je na čase, abychom nejpozději do roku 2011 zavedli volný pohyb, jednotný trh pro zvířata v zájmovém chovu. Expert na zvířata pan Schnellhardt již zmínil podmínky - konkrétně, aby existoval očkovací průkaz a byly využívány nástroje jako elektronické označování - při jejichž splnění budete moci cestovat na dovolenou či vyjet na pracovní cestu a vzít si svá zvířata s sebou i v případě těchto pěti zemí.
<P>
Toto nařízení o zvířatech v zájmovém chovu se zapíše do historie. Jedná se vskutku o první právní akt od vstupu Lisabonské smlouvy v platnost a my jsme chtěli stejné podmínky, jako má Rada ministrů při zplnomocňování Komise k vydávání aktů v přenesené pravomoci. Byl to namáhavý boj, ale stálo to za to. Gratuluji paní de Brúnové k její zprávě a samozřejmě k tomu, že tímto postupem zahájila novou éru. Je to tak významné proto, že máme ročně zhruba sto právních aktů, ale šest tisíc aktů v přenesené pravomoci, a z toho si lze jasně uvědomit, jak důležité je, aby nový postup probíhal správně od samého počátku.
<SPEAKER ID="094" NAME="Chris Davies" AFFILIATION="ALDE">
Pane předsedající, chtěl jsem jen říci několik pochvalných slov o platné právní úpravě. Chápu, že byla založena na režimu cestování zvířat v zájmovém chovu zavedeném před zhruba deseti lety ve Spojeném království. Mohli jsme díky tomu podstatně omezit předpisy o karanténě, které naše země používala, a které způsobovaly velké útrapy zvířatům i jejich majitelům. Pamatuji si, že prvním zvířetem, které využilo tohoto režimu cestování zvířat v zájmovém chovu, byl pes Frodo Pytlík, následován stovkami tisíc zvířat, která mohla volněji cestovat.
<P>
Později, zhruba před pěti lety, zavedla tuto právní úpravu i EU, a to na základě velmi podobných zásad - a byla úspěšná. V současnosti cestují po Evropě se svými majiteli každoročně stovky tisíc zvířat. Doslechl jsem se, že 60 % z nich je z Británie, což může cosi vypovídat o britské povaze.Tím se zde však nebudeme zabývat. Museli jsme samozřejmě zachovat i správnou rovnováhu. Snahou bylo umožnit pohyb, aniž by došlo k šíření chorob, a skutečnost je taková, že vzteklina je zcela pod kontrolou - z 2700 případů ročně před dvaceti lety klesla na loňských 300, přičemž žádný z těchto případů nesouvisel s pohybem domácích zvířat v rámci tohoto režimu.
<P>
Jsem poněkud zklamán, že fretky se pohybují v menším počtu, než jsem osobně očekával. Když jsme o tomto návrhu diskutovali poprvé, navštívíli mne mnozí majitelé fretek ze Spojeného království a ptali se mne, proč se tento právní předpis nevztahuje i na tato zvířata. Chtěli je brát na výstavy fretek po celé Evropě. Vypadáte překvapeně, pane komisaři, taková diskuse však opravdu proběhla. Údajně můžete fretky proti vzteklině očkovat, očkování se však v tomto případě neprojevuje, bylo to tedy problematické. Nakonec jsme se rozhodli, že výskyt vztekliny u domestikovaných fretek je tak nízký, že je lze zahrnout. Podle mých informací však s nimi bylo uskutečněnopoměrně málo cest. Jedním z důvodů možná je to - abych reagoval na poznámku Jo Leinena -, že v některých zemích, například v Portugalsku, jsou fretky stále považovány za škůdce, a majitelé zvířat v zájmovém chovu se proto nechtějí se svými fretkami do těchto zemí vydávat. Mohlo by to být horší - mohla by to být, řekněme, Čína.
<P>
Pane komisaři, na závěr jen podotknu, že pro mne je úžasné, že se nyní mohu postavit před své voliče, a když se mě zeptají, co pro ně Evropská unie udělala, mohu říci - umožnili jsme vám vzít si s sebou na dovolenou vaše zvíře, vaši kočku, vašeho psa i vaši fretku.
<SPEAKER ID="095" NAME="John Stuart Agnew" AFFILIATION="EFD">
Pane předsedající, domnívám se, že původní myšlenka na zavedení cestovních dokladů pro zvířata pochází od recesistické strany Official Monster Raving Loony Party, která tento nebezpečný režim pravděpodobně nejlépe vystihuje.
<P>
Moje země měla pro domácí zvířata předepsanou povinnou šestiměsíční karanténu. Tato důležitá překážka šíření nemocí byla v rámci evropského režimu cestovních dokladů pro zvířata souhrnně odstraněna. Nevolené Evropské komisi se podařilo mít důraznější slovo, než má demokraticky zvolená britská vláda, a zavést režim bez karantény, spoléhající se na očkování a na správnost stohů papírů.
<P>
Jsem zemědělec a o očkování tedy něco vím. Není to v žádném případě záruka, že zvířata nepřenesou chorobu přes hranice. Účinnost očkování může snížit řada faktorů, mimo jiné to, že očkování bylo aplikováno zvířeti, které již danou chorobu v těle má. Očkovaná zvířata mohou být také přenašeči choroby, aniž by se u nich projevovaly příznaky. Očkovací dávky mají různou kvalitu, a reálnou možností, na kterou nesmíme zapomenout, jsou i falešné doklady.
<P>
Podle mých informací není vymáhání tohoto režimu nijak standardizováno. Některé země vyžadují oficiální cestovní doklad, zatímco v jiných stačí dokumentace v libovolné podobě, a jiné neakceptují cestovní doklad jako důkaz o očkování. Mnohé letecké společnosti nedokážou podrobnosti o formálních postupech poskytnout a personál je špatně vyškolen.
<P>
Jinak řečeno, je to časovaná bomba. V mé zemi máme úsloví - proč něco opravovat, když se to ještě nerozbilo? Taková rada pro Komisi je marná.
<P>
(Řečník souhlasil s položením otázky postupem modré karty podle čl. 149 odst. 8 jednacího řádu)
<SPEAKER ID="096" NAME="Chris Davies" AFFILIATION="ALDE">
Pane předsedající, chtěl bych se ctěného kolegy zeptat, zda si nemyslí, že by jeho výpadům proti Evropské unii pomohlo, pokud by nezavedla podobnou právní úpravu ještě dříve, než to učinila Evropská unie, britská vláda?
<SPEAKER ID="097" NAME="John Stuart Agnew" AFFILIATION="EFD">
Pane předsedající, domnívám se, že Evropská unie je již příliš velká, spojuje příliš mnoho kultur a já tomuto systému jednoduše vůbec nedůvěřuji a bude to jen horší.
<SPEAKER ID="098" NAME="Mairead McGuinness" AFFILIATION="PPE">
Pane předsedající, vítám pana komisaře a děkuji paní zpravodajce za její práci. Abych navázala na úsloví zmíněné pane Agnewem - proč to opravovat, když se to ještě nerozbilo? - myslím, že se právě tak v tomto případě chováme. Rozšiřujeme výjimky tam, kde si o ně členské státy řeknou, umožňujeme však pohyb zvířat v zájmovém chovu. Jsem si jistá, že návštěvníci na galerii si mohli myslet, že přesuny zvířat v zájmovém chovu mezi jednotlivými členskými státy jsou přece vcelku jednoduchou záležitostí, ale protože se jedná o otázky spojené se zdravím zvířat, věc není tak snadná. V této oblasti potřebujeme přísná pravidla a kontrolu, zatímco si uvědomujeme, že mnozí občané Británie i jiných členských států chtějí, aby jejich zvířata cestovala s nimi.
<P>
V souvislosti s touto zprávou jsem se obávala, aby po vstupu Lisabonské smlouvy v platnost nezabředla do všedních technických problémů, jimiž se řada lidí mimo tento Parlament nemusí znepokojovat, vlastně o nich ani nemusí vědět - ale mělo to význam pro nás jako pro Parlament. Domnívám se, že zpravodajka celou věc naším jménem velmi dobře vyřídila, za což si vysloužila gratulace. Riziko spočívalo v tom, že kdyby zpráva propadla, neměli bychom k dispozici nástroje pro reakci na obavy Švédska, Irska, Spojeného království a dalších. Nyní je to ale v pořádku.
<P>
Myslím, že mnohem důležitější je to, co má následovat. Pane komisaři, uvedl jste, že máte v plánu zabývat se novým právním předpisem v tomto směru. Domnívám se, že to je přesně to, o čem bychom se v této fázi měli bavit. Všichni v tomto Parlamentu si přejeme přísné normy v zájmu zdraví lidí i zvířat, a to zajistí nový právní předpis, který jste přislíbil.
<P>
Čili pochvala patří zpravodajce i těm, kteří se podíleli na tom, aby se zpráva dostala do fáze, v jaké se v současnosti nachází. Uspokojivě vyřešila veškeré obavy - možná ne všech, například extrémní levice nikoli, většiny z nás však ano. Doufám, že ji budete konzultovat moudře a že ji budete konzultovat široce, pokud jde o to, co od nové právní úpravy přepravy zvířat v zájmovém chovu potřebujeme. Máme pravidla pro zemědělská zvířata, potřebujeme zjednodušená, ale efektivní pravidla pro zvířata v zájmovém chovu.
<SPEAKER ID="099" NAME="Marita Ulvskog" AFFILIATION="S&amp;D">
(SV) Pane předsedající, Komise má pozitivní návrh na změnu nařízení o veterinárních podmínkách pro přepravu zvířat v zájmovém chovu. Mimořádně mne těší, že nám tento návrh umožní prodloužit období, v němž řada zemí, včetně Švédska, bude moci zachovat svá přísnější pravidla týkající se vztekliny a tasemnice.
<P>
Švédská rada pro zemědělství, která je příslušným švédským orgánem, uvedla, že bez nejrůznějších zvláštních kontrol se kupříkladu tasemnice zřejmě ve Švédsku rozšíří. To by mělo negativní dopad na volný přístup do krajiny, který je pro obyvatele země, jako je Švédsko, důležitou součástí života.
<P>
Ráda bych poděkovala Komisi, paní zpravodajce a stínovým zpravodajům za to, že našim požadavkům naslouchali, a v důsledku umožnili zavést to, co bylo původně pouze dočasným řešením.
<SPEAKER ID="101" NAME="Nessa Childers" AFFILIATION="S&amp;D">
Pane předsedající, především bych ráda poděkovala mé kolegyni paní de Brúnové za její práci na této zprávě.
<P>
Případ osmatřicetileté ženy, která minulý rok zemřela v Royal Victoria Hospital v Belfastu, je jen drobnou přípomínkou trvalé hrozby, kterou pro Irsko představuje vzteklina. Zřejmě se touto chorobou nakazila, když byla na pracovní cestě v Jihoafrické republice a snažila se od sebe odtrhnout dva peroucí se psy.
<P>
Nedávno museli dostat čtyři lidé v Dublinu preventivní injekce poté, co jejich nelegálně dovezené kotě začalo vykazovat neobvyklé známky chování a pokousalo je.
<P>
Vzteklina je jednou z nejstarších chorob zvířat, která postihuje i člověka, a jakmile se její příznaky projeví, končí zpravidla smrtí. Lidé dnes cestují po celém světě, a proto tato choroba od vás není nikdy dostatečně daleko.
<P>
Proto Irsko na dovezená zvířata uplatňuje přísnou karanténu, neboť současnou situaci, kdy se v Irsku vzteklina nevyskytuje, můžeme udržet pouze za přísných opatření . Aby tomu tak bylo i nadále, je nezbytné, aby dohodu o přechodném režimu, který má být podle tohoto návrhu prodloužen až do konce příštího roku, nebylo možné ukončit v červenci 2010.
<P>
Navrhované dodatečné záruky jsou důležité jak pro zdraví lidí, tak zvířat, neboť pomohou nejen v boji proti vzteklině, ale i proti určitým klíšťatům a tasemnicím, které se v Irsku v současnosti nevyskytují.
<P>
Přijetím tohoto návrhu Parlament usnadní boj proti vzteklině a poskytne základ pro její vymýcení v celé Evropě. To jsou důvody, proč tuto věc považujemeza tak naléhavou.
<SPEAKER ID="102" NAME="Miroslav Mikolášik" AFFILIATION="PPE">
(SK) Souhlasím s pozměňujícím a doplňujícím návrhem k nařízení o veterinárních podmínkách pro neobchodní přesuny zvířat v zájmovém chovu, který de facto ulehčí přemísťování přes hranice Evropské unie.
<P>
Chci ocenit i práci paní zpravodajky, která se zasloužila o skvělou kvalitu zprávy obsahující opatření, která vedou k očkování proti vzteklině a dalším chorobám, i další preventivní opatření. Jsem přesvědčen, že právě takovým krokem dospějeme k celkové harmonizaci norem na vnitřním trhu Evropské unie, k co nejširšímu odstranění hrozby přenosu uvedených chorob.
<P>
Uvědomuji si trvající rizika a hrozby při převozu zvířat a proto podporuji přiměřené prodloužení platnosti přechodného období pro členské státy, jako je Malta, Irsko a Švédsko, kde jsou vnitrostátní režimy přísnější. Jedná se o obezřetný přístup, který klade důraz zejména na prevenci a zohledňuje specifika příslušných států.
<SPEAKER ID="103" NAME="Daciana Octavia Sârbu" AFFILIATION="S&amp;D">
(RO) Nejdříve bych ráda poblahopřála paní zpravodajce k její kvalitní práci a zároveň i všem, kdo tento kompromis umožnili. Těší mne, že tato zpráva členským státům umožňuje i nadále uplatňovat svá ochranná opatření proti šíření vztekliny, a také to, že má vést k volnému a bezpečnému pohybu zvířat v zájmovém chovu v rámci Evropy po roce 2011.
<P>
Dosažený kompromis považuji za dobrý výsledek, který přichází s účinnou odpovědí na odůvodněné obavy členských států ze šíření některých chorob, zatímco současně nabízí záruku, že v případě, že bude využito přenesené pravomoci, bude Komise konzultovat řadu odborníků - stanovených Komisí, členskými státy, nevládními organizacemi i vnitrostátními parlamenty.
<P>
V širším rámci jsme obdrželi písemná ujištění o tom, že tato zpráva nebude precendentem pro přenesené pravomoci v budoucnosti. Z toho vyplývá, že bude věnována pozornost obavám Parlamentu v souvislosti s vytvářením precedentu pro nový postup projednávání ve výborech podle Lisabonské smlouvy.
<SPEAKER ID="104" NAME="Andreas Mölzer" AFFILIATION="NI">
(DE) Pane předsedající, snaha Evropské unie zastavit nebo zcela vymýtit zvířecí epidemie a onemocnění, jako je vzteklina, je samozřejmě mimořádně chvályhodná a je zcela jistě velice dobře, že jsou přijímána opatření, která usnadní přeshraniční turistiku se zvířaty v zájmovém chovu.
<P>
Evropský očkovací průkaz, očkovací programy nebo dokonce elektronické označování zvířat v zájmovém chovu, to jsou skutečně rozumná opatření, která celou situaci zjednoduší. Existují však určité jevy - a to vím z naší zkušenosti v Rakousku -, které jsou z tohoto pohledu nebezpečné. Zavlečení chorob opakovaně přináší například nezákonné pašování štěňat z levných zemí východní Evropy do střední Evropy nebo Evropské unie.
<P>
Masová doprava zvířat napříč EU, včetně Rakouska, může opětovný výskyt nebezpečných chorob rovněž zapříčinit. Kromě toho, volně žijící zvířata hraničním kontrolám nepodléhají, a samozřejmě i ta mohou zapříčinit šíření zvířecích epidemií, jako je vzteklina. Bude v této oblasti nutné přijmout opatření.
<SPEAKER ID="105" NAME="John Dalli">
člen Komise. - Pane předsedající, myslím, že můžeme být všichni hrdí na to, jak rychle jsme v tomto případě, kdy jsme ve velké časové tísni a potýkáme se s obtížnou právní situací, dosáhli pokroku.
<P>
Díky osmnáctiměsíčnímu prodloužení přechodného režimu získá pět členských států, do nichž je vstup zvířat v zájmovém chovu přísněji regulován, čas na to, aby se přizpůsobily režimu, který panuje ve zbytku Evropské unie. Také jsem potvrdil, že Komise nemá v úmyslu navrhovat další prodloužení tohoto přechodného období.
<P>
Komisi to zároveň umožní, aby připravila komplexní návrh zaměřený na celkový přezkum nařízení, a zejména, aby uvedla stará ustanovení o projednávání ve výborech do souladu s duchem a literou Lisabonské smlouvy.
<P>
Musím souhlasit s tím, že tato věc je pro evropské občany důležitá, a těší mne, že jsme došli k úspěšnému závěru.
<SPEAKER ID="106" NAME="Bairbre de Brún" LANGUAGE="GA">
Pane předsedající, i já bych ráda přivítala pana komisaře Dalliho v Evropském parlamentu a vítám rovněž příležitost s ním spolupracovat. Vítám jeho dnešní prohlášení k Parlamentu. Podle jeho slov je podstata mé zprávy v souladu s přístupem obsaženým v návrhu Komise.
<P>
Dále bych ráda poděkovala všem, kdo vystoupili v dnešní rozpravě, kdy většina řečníků navrhovaný systém podpořila, a proti bylo jen několik jednotlivců.
<P>
Návrh Komise i moje zpráva uplatňují vědecky podložený přístup. Komise se rozhodla pro bezpečný a obezřetný přístup, pokud jde o různé situace se vzteklinou v jednotlivých členských státech. Je dobře, že se konec navrhovaného prodloužení shoduje s dobou, kdy Evropská komise podle předpokladu zastaví finanční prostředky EU pro očkovací program zaměřený na vymýcení vztekliny volně žijících zvířat v některých členských státech.
<P>
Komisař Dalli a paní Văleanová se domnívají, že k uvedenému datu bude možné změnit aktuální strukturu a přeškolit stávající personál. Přechodný systém bude v pěti členských státech prodloužen do konce roku 2011 a od tohoto okamžiku budou v celé EU platit totožná ustanovení o neobchodních přesunech zvířat v zájmovém chovu. Mezitím budou lidé moci se svými zvířaty přes hranice EU nadále cestovat, bude však platit přechodný režim, který některým členským státům umožní uplatňovat v tomto období přísnější pravidla.
<P>
Ještě jednou bych ráda poděkovala všem, kteří mi s touto prací pomohli. Práce to byla místy komplikovaná, ale i když byla těžká, stála nakonec tato námaha za to. Děkuji vám všem.
<SPEAKER ID="107" NAME="Předsedající">
Rozprava je ukončena.
<P>
Hlasování se uskuteční zítra, ve čtvrtek 9. března 2010.
<P>
Písemná prohlášení (Článek 149)
<SPEAKER ID="108" NAME="Pavel Poc" AFFILIATION="S&amp;D">
písemně. - (CS) Cílem nařízení (ES) č. 998/2003 o veterinárních podmínkách pro neobchodní přesuny zvířat v zájmovém chovu, které vstoupilo v platnost 3. července 2003, bylo usnadnit cestování chovatelů se svými zvířaty. Prostředkem k tomu bylo zavedení pasu, který prokazuje, že zvíře bylo očkováno proti vzteklině, a stanovení povinnosti označení zvířat pro jejich jasnou identifikaci. Navržená změna kromě technického upřesnění původního nařízení znovu prodlužuje období, během kterého podléhá cestování se psy a kočkami do Finska, Irska, Malty, Švédska a Spojeného království přísnějším požadavkům. Rozdíly v ochranných opatřeních výše uvedených členských států, zejména různé lhůty pro očkování a sérologická vyšetření a různé termíny antiparazitárního ošetření zbytečně komplikují a zdražují cestování se zvířaty v zájmovém chovu v rámci EU. V praxi to znamená, že nemalé množství občanů Evropské unie bude další rok a půl zbytečně diskriminováno při realizaci jejich práva svobodného pohybu po zemích EU. Opakované prodloužení lhůty může znamenat, že Komise v původní směrnici stanovila lhůtu nesprávně a bez ohledu na skutečný stav věci, nebo některé členské státy nemohly či nechtěly včas implementovat nařízení 998/2003. Podobné výjimky v každém případě nesvědčí o rovném přístupu Komise k realizaci obecných režimů v členských státech EU.
