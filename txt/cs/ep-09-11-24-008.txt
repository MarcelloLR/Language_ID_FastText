<CHAPTER ID="008">
Doba vyhrazená pro otázky předsedovi Komise
<SPEAKER ID="222" NAME="Předseda">
Dalším bodem je doba vyhrazená pro otázky předsedovi Komise.
<P>
Libovolné otázky
<SPEAKER ID="223" NAME="Joseph Daul" LANGUAGE="FR">
Pane předsedo, bude se muset Evropa vypořádat tuto zimu s novou plynovou krizí? Jen vzpomeňme na spor mezi Ruskem a Ukrajinou, jehož následky pocítily miliony Evropanů. Vítám dohodu ze dne 19. listopadu, jíž bylo dosaženo v Jaltě. Víme však, že Ukrajina měla minulý měsíc velké potíže s vyrovnáním pohledávky za plyn vůči Rusku. Také víme, že politická situace bude v lednu kvůli konání prezidentských voleb zvláště složitá.
<P>
Jaká preventivní opatření, jež budou prováděna na evropské úrovni, může Komise navrhnout, aby uchránila naše spoluobčany před důsledky nové potenciální krize, a jaké ponaučení jsme si odnesli ze zimních událostí roku 2009?
<P>
Budou dohoda mezi EU a Ruskem ze dne 16. listopadu o systému včasného varování a návrh nařízení o zabezpečení dodávek zemního plynu dostatečnými kroky?
<SPEAKER ID="224" NAME="José Manuel Barroso" LANGUAGE="FR">
Pane předsedo, pane poslanče Daule, děkuji vám za vaši otázku. Také si tak jako vy přeji zabránit opakování loňské krize.
<P>
Úzce jsme jednali - sám jsem zde odvedl pořádný kus práce - s panem prezidentem Juščenkem, s paní premiérkou Tymošenkovou, s ruskými orgány a také s mezinárodními finančními institucemi, abychom Ukrajině pomohli.
<P>
Co víc ještě můžeme udělat?
<P>
Systém včasného varování, na kterém jsme se s Ruskem dohodli minulý týden, by nám měl z krátkodobého hlediska pomoci včas rozpoznat hrozící problémy. Mohu se vám ostatně svěřit s tím, že na zmíněném summitu s Ruskem, jehož se zúčastnil prezident Medvěděv, panovala výtečná atmosféra, mnohem lepší než při jiných příležitostech.
<P>
S Koordinační skupinou pro otázky plynu - což je skupina, v níž jsou zastoupeny členské státy a zástupci průmyslu - řešíme také skladování plynu. S mezinárodními finančními institucemi dále spolupracujeme na reformě a modernizaci plynařského odvětví na Ukrajině. Jak jste však zmínil, situace na Ukrajině není jednoduchá. Každopádně příští týden navštívím společně s úřadujícím předsedou Rady panem Reinfeldtem Kyjev, abychom opět ukázali, jakou důležitost připisujeme reformě tohoto odvětví na Ukrajině.
<SPEAKER ID="225" NAME="Martin Schulz" LANGUAGE="DE">
Chtěl bych se vás zeptat na to, zda jste měl v minulosti jakékoli problémy s bulharskou vládou Sergeje Staniševa nebo s tehdejším bulharským ministrem zahraničních věcí Ivajlo Kalfinem. Existoval nějaký důvod k pochybnostem o demokratické legitimitě pánů Staniševa nebo Kalfina nebo o jejich loajalitě vůči orgánům Evropské unie?
<P>
Pokud ne, jaký máte názor na výroky současného bulharského předsedy vlády Bojko Borisova, jenž řekl, že Bulharskou socialistickou stranu je třeba zakázat. Předseda vlády Borisov prohlásil, že tito lidé - měl na mysli delegáty sjezdu Bulharské socialistické strany - jsou banda bezostyšných lumpů.
<P>
Třetí věcí je, že předseda vlády Borisov tento týden pronesl výrok, že "každý, kdo v Bulharsku nenávidí socialisty, musí být s námi." Jak hodnotíte takovéto stanovisko člena Evropské rady?
<SPEAKER ID="226" NAME="José Manuel Barroso" LANGUAGE="FR">
Děkuji vám, pane poslanče Schulzi, za otázku. Jistě však uznáte, že pokud se vyjadřuji k poznámkám proneseným různými hlavami států nebo předsedy vlád v kontextu jejich domácí politiky, musím se držet v jistých mezích. Zde nyní není vhodné místo, abych se vměšoval do této vnitropolitické rozepře.
<P>
Co však mohu říci, abych konkrétně odpověděl na vaši otázku, je, že můj vztah s bulharskou vládou v době, kdy jejím předsedou byl Sergej Stanišev, se vždy vyznačoval mimořádně dobrou spoluprací. Rovněž zde mohu zmínit to, co jsem řekl panu Staniševovi osobně, totiž že , pokud se jednalo o další vývoj evropského projektu, byl pro Komisi a všechny orgány vždy velmi vstřícným partnerem. Jen kvůli tomu, že již není ve funkci, nebudu přehlížet vstřícnou spolupráci a evropanství, které prokázal.
<SPEAKER ID="227" NAME="Martin Schulz" AFFILIATION="S&amp;D">
(DE) Chápu, že se nechcete vměšovat do bulharské vnitřní politiky. V této věci zastávám stejný postoj. Mohu si vaši odpověď vyložit v tom smyslu, že si nemyslíte, že by bylo třeba stranu pana Staniševa - předsedy Bulharské socialistické strany, jemuž jste za vykonanou práci vyjádřil velké osobní uznání - zakazovat?
<SPEAKER ID="228" NAME="José Manuel Barroso" LANGUAGE="FR">
Pane poslanče Schulzi, samozřejmě jsem přesvědčen o tom, že v demokratických státech mají právo existovat všechny demokratické strany. Protože Bulharsko je, jak všichni dobře víme, demokratickým státem, mají v jeho demokratickém sytému právo na existenci všechny demokratické strany.
<P>
Platí to samozřejmě o všech bulharských stranách, které respektují pravidla našeho Společenství.
<SPEAKER ID="229" NAME="Guy Verhofstadt" LANGUAGE="FR">
Pane předsedo, chci vám položit otázku ohledně složení Komise, což není nikterak neobvyklá otázka, vezmeme-li v úvahu, že již velmi brzy budeme mít novou Komisi.
<P>
Zaprvé mám jisté obavy z toho, že se u životního prostředí chystá rozdělení oblasti působnosti na tři okruhy: změnu klimatu, energii a životní prostředí. Mám z toho jisté obavy a ty jsem tu chtěl vyjádřit.
<P>
Nejdůležitější otázka, kterou vám chci položit, se však týká základních práv a boje proti diskriminaci. Domnívám se, že bylo dohodnuto, že pro tuto oblast bude ustanoven komisař. Nyní jde o to, aby se nestalo, že do oblasti "vnitřních věcí" bude spadat azylová problematika i otázky přistěhovalectví, protože "azyl a přistěhovalectví" by pak byly bezpečnostní otázkou, a nikoli otázkou vnitřních věcí.
<P>
Pan místopředseda Barrot navrhoval vytvořit tři posty komisařů: pro základní práva, vnitřní věci a bezpečnost, přičemž azyl a přistěhovalectví by byly odděleny. Kladu vám jednoduchou otázku: Jaký je váš názor na tuto problematiku?
<SPEAKER ID="230" NAME="José Manuel Barroso" LANGUAGE="FR">
Nejprve k otázce změny klimatu nebo spíše k oblasti působnosti komisaře pro "opatření v oblasti změny klimatu". Funkci s touto působností považuji za velmi důležitou. Jedná se o horizontální působnost, o rozměr, který je třeba začlenit do všech politik Unie. Komisař pro politiku v oblasti změny klimatu bude nepochybně odpovědný za to, aby pokračoval v tom, čeho bude dosaženo v Kodani, včetně veškerých souvisejících vnitřních a vnějších činností.
<P>
Co se týče oblasti spravedlnosti a vnitřních věcí, ano, také jsem se rozhodl je oddělit. Do jedné oblasti působnosti budou spadat spravedlnost a základní práva, do druhé vnitřní věci. V mnoha členských státech, ve kterých mají ministra spravedlnosti a ministra vnitra, je navíc takové rozdělení naprostou samozřejmostí.
<P>
Přesné vymezení hodlám pochopitelně probrat s příslušnými komisaři, avšak již teď vám mohu říci, že chci, aby komisař zodpovědný za spravedlnost a základní práva věnoval zvláštní pozornost odstraňování překážek, na které evropští občané narážejí při uplatňování svých práv.
<SPEAKER ID="231" NAME="Daniel Cohn-Bendit" LANGUAGE="FR">
Pane předsedo, rád bych navázal na to, čeho se již dotkl pan poslanec Verhofstadt, protože v současné době probíhá vytváření Komise.
<P>
Čteme a slýcháme o tom zvěsti, které jsou docela na pováženou. Myslíte si, že jste to skutečně vy, předseda Komise - byl jste zvolen a potvrzen ve funkci předsedy -, kdo vytváří Komisi, organizuje ji a určuje působnost komisařů, nebo jsou to členské státy Unie a velké země, které vás nutí k určitému rozhodnutí nebo vás od něj odrazují?
<P>
Považuji za nepřijatelné - ale třeba si to špatně vykládám - dovídat se z novin, že Francie požaduje toto, Spojené království tamto, Angela Merkelová zase něco jiného. Nicolas Sarkozy a Angela Merkelová vás jmenovali, nemají vám již do toho mluvit, svoji Komisi musíte vytvářet vy!
<P>
Vidíte roli předsedy Komise také takto, nebo se na ni díváte jinak, způsobem bližším postoji Angely Merkelové a Nicolase Sarkozyho?
<SPEAKER ID="232" NAME="José Manuel Barroso" LANGUAGE="FR">
Můj postoj k těmto věcem je velmi jednoduchý: jde mi o to, aby byla respektována Lisabonská smlouva a ostatně také stávající smlouva. Lisabonská smlouva platící ode dne 1. prosince zcela jednoznačně prohlašuje - mám zde po ruce anglickou verzi, konkrétně článek 17 -, že tím, kdo má rozhodovat o vnitřní organizaci Komise, je právě předseda Komise, a toho se samozřejmě hodlám držet, včetně rozdělování oblastí působnosti.
<P>
Řekněme si to jasně, vždy je vyvíjen určitý tlak, jak sám víte. Všichni máme své vlastní požadavky. Tím však, kdo nakonec plně zodpovídá za sestavení Komise, jsem já a jsem přesvědčen, že tato Komise bude také těžit z docela silné podpory uvnitř Evropského parlamentu.
<P>
Velmi jsem usiloval o dosažení poměrně silného konsensu. Mám dnes pro vás navíc několik dobrých zpráv - a také poděkování: v budoucí Komisi bude devět komisařek, tedy o jednu víc než v současnosti. Ještě před týdnem byly navrhovány pouhé tři kandidátky. Mnozí z vás mi však pomohli objasnit členským státům důležitost požadavku, aby bylo navrženo více žen. Tady vidíte praktickou ukázku toho, jak mi záleží na sestavení sboru komisařů, které se bude moci opřít o podporu Parlamentu.
<SPEAKER ID="233" NAME="Daniel Cohn-Bendit" AFFILIATION="Verts/ALE">
(FR) Pane Barroso, když již hovoříte o Komisi a o ženách, nemyslíte, že by pro předsedu Komise bylo z dlouhodobého hlediska jednodušší, kdyby mu každá země navrhla dva komisaře, předložila dva kandidáty: jednoho muže a jednu ženu?
<P>
Tak byste mohl sestavit vyváženou Komisi, v níž by nebylo zastoupeno jen devět žen, nýbrž by byla tvořena z poloviny ženami a z poloviny muži.
<SPEAKER ID="234" NAME="José Manuel Barroso" LANGUAGE="FR">
Máte pravdu, velmi rád bych toho dosáhl. Bohužel to není stanoveno ve Smlouvě.
<P>
Souhlasím s vaším kolegou poslancem Verhofstadtem.
<P>
Toto je závažný problém: smlouva takovou povinnost nestanovuje. Jak víte, napsal jsem veřejný dopis, v němž jsem žádal členské státy, aby mi ve věci vyváženého zastoupení žen a mužů pomohly. V zásadě bychom měli mít Komisi, která bude ještě vyváženější.
<P>
Každopádně jsem rád, že to nakonec dopadlo právě takto, a rád bych poděkoval všem poslancům, kteří mi s tímto úkolem pomohli.
<SPEAKER ID="235" NAME="Michał Tomasz Kamiński" LANGUAGE="PL">
Pane Barroso, chtěl bych vám poděkovat za to, že jste dnes mezi námi, a rád bych začal tím, že se zdá, že bychom měli svým kolegům poslancům zavdat více příčin pro účast na rozpravách s vámi, protože některé kolegy více zajímají jiná štrasburská lákadla než možnost setkat se s vámi.
<P>
Má otázka se týká cílů Lisabonské strategie, které byly pro skupinu Evropských konzervativců a reformistů vždy velmi důležité. Zvláště to platí o věci, kterou jste řekl docela nedávno, když jste ji představoval jako součást vaší strategie: o novém začátku společného trhu. Jsme skutečně přesvědčeni o tom, že Evropa potřebuje společný trh. Nedávno přijatá Lisabonská smlouva dává evropským orgánům více politických pravomocí, zdá se mi však, že se mezi politickou integrací, která postupuje, a ekonomickou integrací v jistém smyslu rozevírají nůžky. Pane Barroso, byl bych velmi rád, kdybyste se od začátku svého nového funkčního období věnoval otázce zahájení nového trhu.
<SPEAKER ID="236" NAME="José Manuel Barroso">
předseda Komise. - Pro pana poslance Kamińského mám potěšující zprávu: dnes jsme zde ve Štrasburku na zasedání Komise přijali pracovní dokument Komise, jímž zahajujeme konzultaci o tom, co nazývám strategií "Evropa 2020", jež bude nástupcem Lisabonské strategie. Tato záležitost samozřejmě vyžaduje rozsáhlé konzultace s Parlamentem a s evropskými vládami a společnostmi.
<P>
Pracovní dokument klade velký důraz na nezbytnost prohloubení vnitřního trhu. Požádal jsem dokonce Maria Montiho, známou evropskou kapacitu, aby mi připravil zprávu o způsobech, jimiž můžeme řešit chybějící články na vnitřním trhu. Doufám, že první návrh této zprávy bude hotov ještě před březnovým zasedáním Evropské rady, na kterém chce mimochodem také španělské předsednictví Rady předložit svůj příspěvek k tomuto úsilí a zdůraznit jeho naléhavost.
<P>
Rozvoj vnitřního trhu je jednou z možností, jak nalézt nové zdroje růstu, a tím odpovědět na ohrožení naší konkurenceschopnosti jinými částmi světa.
<SPEAKER ID="237" NAME="Lothar Bisky" LANGUAGE="DE">
Na zvláštním summitu mne potěšila jedna věc, a tou bylo vyvážené zastoupení žen a mužů. Tomuto úspěchu bychom rádi vzdali hold. Chtěl bych také dodat, že pokud budete i nadále prosazovat toto vyvážené zastoupení žen a mužů, budeme vás i nadále podporovat.
<P>
Od nynějška budeme mít co do činění se dvěma novými zastřešujícími postavami Evropské unie, o nichž se ze všech stran dozvídáme, že do svých rolí budou muset teprve dorůst. Tak tomu pochopitelně bude vždycky. Hovoří se rovněž o lehkých a těžkých vahách. Na to mám tento názor: dnešní lehké váhy budou zítra váhami těžkými a naopak. Mnohé aktuálně silné politické osobnosti časem ztrácejí na významu.
<P>
Nehledě na to se však musíme vypořádat s těžkou hospodářskou krizí. Zvláště silně nás zaměstnávají její sociální důsledky. V Evropě se nezaměstnanost, chudoba a sociální vyloučení dotýkají desítek milionů lidí. Počet obětí krize prudce stoupá. V rozvojovém světě jsou následky mnohem horší.
<P>
Jste připraven, pane Barroso, poučit se spolu s novou Komisí z neblahého vývoje radikální tržní politiky? Jste připraven provést velmi potřebnou změnu politiky, jež bude místo zisku upřednostňovat lidi a místo konkurenceschopnosti sociální zájmy ?
<SPEAKER ID="238" NAME="José Manuel Barroso">
předseda Komise. - V nové strategii Evropské unie do roku 2020, kterou jsem právě ohlásil, je kladen velký důraz na sociální otázky, které jste zmínil, pane poslanče Bisky. Myslím si, že v sociální oblasti nyní čelíme vážné situaci, a to zvláště s ohledem na rostoucí nezaměstnanost. Hrozí nám desetiletí nízkého růstu a vysoké nezaměstnanosti, což by představovalo vážnou zátěž pro naše sociální modely a životní úroveň. Proto považuji za důležité věnovat se otázkám souvisejícím se sociálním začleňováním.
<P>
Musíme se také zaměřit na to, aby naši občané měli odpovídající dovednosti, s nimiž mohou uspět v novém hospodářském modelu. Jednou prioritní oblastí v rámci strategie Evropské unie do roku 2020 proto bude posílení postavení občanů. Důraz by měl být kladen na vzdělání a kvalifikaci, celoživotní učení, mobilitu pracovníků, podporu podnikání a samostatné výdělečné činnosti, ale také na boj proti vyloučení a chudobě. Myslím si, že naší povinností jakožto Evropské unie je učinit z boje proti vyloučení a chudobě jednu z našich priorit.
<SPEAKER ID="239" NAME="Rolandas Paksas" LANGUAGE="LT">
Pane předsedo, v září jsem se na vás obrátil s otázkou o dalším provozu v jaderné elektrárně Ignalina. Z vaší odpovědi jsem nabyl dojmu, že Komise si buď není vědoma skutečného stavu věcí, nemá informace nebo se snaží poslance Evropského parlamentu odbýt.
<P>
Myslím si proto, pane předsedo, že víte o tom, že nebyla vybudována žádná úložiště jaderného dopadu a vyhořelé jaderné palivo zůstane v reaktoru, čímž klesne jaderná bezpečnost daného regionu. To je první věc. Za druhé mám za to, že víte, že náhradní generátory budou zprovozněny až za tři roky a že Litva bude trpět nedostatkem elektrické energie. To je druhá věc. Za třetí se domnívám, že jste si vědom, že zmíněné okolnosti dovolují pokračovat v provozu jaderné elektrárny a ta není připravena k odstavení.
<P>
Moje otázka, pane předsedo, zní, kdo ponese odpovědnost za sníženou jadernou bezpečnost tohoto regionu a za vyšší míru ohrožení občanů Evropské unie?
<SPEAKER ID="240" NAME="José Manuel Barroso">
předseda Komise. - Co se týče ignalinské otázky, je to, jak víte, věc upravená smlouvou o přistoupení Litvy. Smlouvu o přistoupení, kterou podepsaly všechny členské státy včetně Litvy, musíme respektovat.
<P>
V současnosti se však nezabýváme jen hospodářskými, ale také bezpečnostními aspekty. Jsem přesvědčen, že naše rozhodnutí toto vše zohlední a že budeme moci s litevskými orgány spolupracovat na zajištění bezpečného řešení jaderné situace v dané oblasti.
<P>
Mimochodem na své poslední schůzce s prezidentem Medvěděvem jsem se opět dotkl otázky dodávek energie z Ruska do Litvy. Zeptal jsem se ho, proč v záležitosti týkající se ropovodu Družba nepostupují vstřícněji. Spolupracujeme tedy aktivně s našimi litevskými přáteli i s dalšími partnery důležitými pro zabezpečení dodávek energie do Litvy.
<SPEAKER ID="241" NAME="Hans-Peter Martin" AFFILIATION="NI">
(DE) Pane předsedo Komise, evropskou veřejnost zaměstnává otázka další existence závodů Opel a toto téma hrálo také významnou roli v předvolební kampani k německým spolkovým volbám. Již dlouho před volbami bylo známo, že se plánuje prodej těchto závodů konsorciu vedenému společností Magna, ale Komise se až do 16. října nezmínila o tom, že má v této věci určité pochybnosti.
<P>
Proč jste čekali až do té doby, než v Německu proběhnou volby? Toto rozhodnutí mělo významný dopad na výsledek německých voleb. Jak vyvrátíte podezření, že to bylo způsobeno politickými ohledy, zejména je-li váš úzký vztah s kancléřkou Merkelovou všeobecně znám? Jste připraven zpřístupnit veřejnému zkoumání vaši vzájemnou písemnou i ústní komunikaci týkající se záležitosti Opel, jež předcházela německým spolkovým volbám konaným dne 27. září?
<SPEAKER ID="242" NAME="José Manuel Barroso">
předsedat Komise. - Nejprve odpovím na vaši závěrečnou otázku: Ano, rád vám poskytnu veškerou svoji korespondenci s kancléřkou Merkelovou. Nemám s tím žádný problém.
<P>
Po tomto upřesnění již přímo k věci. Před německými volbami jsme uspořádali se všemi státy zainteresovanými ve věci General Motors / Opel dvě schůzky a včera se konala třetí. Jednalo se o třetí zasedání na úrovni ministrů věnované Opelu, jež zorganizovala Komise, a současně první od doby, kdy se společnost General Motors rozhodla, že Opel neprodá.
<P>
Kromě role vyjednavače bude Komise bdít nadále také nad dodržováním předpisů pro vnitřní trh a státní podporu, a to zejména tím, že dohlédne na to, aby všechny zúčastněné strany měly k dispozici stejné informace. Chceme-li se vyhnout zničujícím závodům členských států v poskytování subvencí, z nichž nakonec nebude mít prospěch vůbec nikdo, jedná se o velmi důležitý úkol.
<P>
Nyní je však na řadě společnost General Motors. Teprve až vejde ve známost její obchodní plán, a budou-li členské státy ochotny poskytnout státní podporu, může Komise posoudit, zda jsou dodržována pravidla hospodářské soutěže. Nemůžeme jednat na základě pouhých domněnek. Jenom po posouzení obchodních plánů můžeme prohlásit, zda jsou či nejsou slučitelné s předpisy Společenství.
<SPEAKER ID="243" NAME="Hans-Peter Martin" AFFILIATION="NI">
(DE) Jsem vám, pane Barroso, velmi vděčný za vaši nabídku a rád jí využiji. Požadavek se týkal samozřejmě také ústní komunikace. Jsem přesvědčen, že i v tomto ohledu se nějak dohodneme. V druhé části své odpovědi jste se dotknul naprosto klíčového problému, totiž že nedochází jen k vzájemnému předhánění ve mzdovém dumpingu, ale také v poskytování subvencí. Svolat zmíněnou schůzku na včerejšek bylo velmi prozíravým krokem. Jaké jste z ní vyvodil závěry? Jak se můžeme vypořádat s hrozícím nebezpečím závodů v poskytování dotací, ke kterým již tolikrát došlo mezi různými členskými státy na účet daňových poplatníků, a samozřejmě také do hospodářského procesu s touto dynamikou zasahovat?
<SPEAKER ID="244" NAME="José Manuel Barroso">
předseda Komise. - Právě přísným uplatňováním pravidel státní podpory, přičemž tento případ je vskutku velmi zajímavý pro nás pro všechny, nejen pro zúčastněné strany, protože, jak ve své otázce podotýkáte, pokud by jednotlivé členské státy začaly mezi sebou soupeřit o to, kdo může nabídnout určité firmě více peněz, dospěli bychom do stavu, který by nevěstil nic dobrého ani pro členské státy, ani pro spotřebitele a ani pro peníze daňových poplatníků.
<P>
Zaručit vám mohu to, že Komise bude v uplatňování pravidel státní podpory postupovat nekompromisně, a to nikoli proto, že jsme co se trhu nebo pravidel hospodářské soutěže týče fundamentalisticky založení, ale proto, že se domníváme, že je důležité mít přesně vymezený přístup Společenství a mít rovná pravidla pro všechny firmy a všechny členské státy - velké i malé, bohaté i méně bohaté. Tak lze nejlépe uvnitř Unie zachovat nestrannost.
<SPEAKER ID="246" NAME="Kinga Gál" AFFILIATION="PPE">
Pane Barroso, velmi vítám vaše prohlášení, které tu zaznělo, že chcete, aby v rámci Komise existoval komisař s oblastí působnosti pro základní práva.
<P>
K tomu bych připojila další otázku. Jelikož velmi dobře víte, že v EU žije významné množství autochtonních národnostních a jazykových menšin - jedná se o 15 milionů lidí, 10 % celé populace - máte v úmyslu zařadit problematiku těchto společenství, těchto národnostních a jazykových menšin do oblasti působnosti nového komisaře pro základní práva?
<P>
Myslím si, že zvláště až vstoupí v platnost Lisabonská smlouva a Listina základních práv Evropské unie, měla by EU svůj přístup k těmto společenstvím dále rozpracovat.
<SPEAKER ID="247" NAME="José Manuel Barroso">
předseda Komise. - Odpověď na to je jednoduchá: Ano. Mým záměrem je přidělit záležitosti související s nediskriminací - samozřejmě včetně problematiky menšin - komisaři pro základní práva.
<SPEAKER ID="248" NAME="Glenis Willmott" AFFILIATION="S&amp;D">
Také jsem chtěla položit otázku týkající se vyváženého zastoupení žen a mužů v Komisi, proto bych při této příležitosti chtěla blahopřát Cathy Ashtonové k jejímu jmenování. Jsem přesvědčena, že se shodneme na tom, že oplývá velkým talentem. Jsem potěšena, že funkce vysokého představitele připadne člověku z Británie, a zvláště mě těší, že touto osobou bude Britka. Něco takového jsme my, ženy ze skupiny socialistů, poměrně dlouho požadovaly.
<P>
Cathy Ashtonová byla ve Spojeném království v době, kdy se usilovalo o schválení Lisabonské smlouvy - což byl nevšední výkon -, vedoucí osobností horní sněmovny. Má velké politické schopnosti a jako komisařka toho dokázala hodně udělat. K dosažení dohody tam, kde jiní neuspěli, i tam, kde se to v minulosti ukázalo být obtížným, nevedlo "na odiv stavěné sebevědomí", ale právě její tichá diplomacie. Cathy Ashtonové bych vzkázala, že na svém místě není proto, aby utichl veškerý ruch, nýbrž proto, aby vytvořila fungující systém. Vím, že odvede skvělou práci.
<SPEAKER ID="249" NAME="José Manuel Barroso">
předseda Komise. - Jsem nesmírně hrdý a nesmírně rád, že první místopředsedkyní Komise a vysokou představitelkou byla jmenována Catherine Ashtonová. Toto jmenování jsem na zasedání Evropské rady velmi podporoval a schvaloval. Všichni ji samozřejmě dobře známe jako člověka vybaveného politickou obratností i smyslem pro vedení, které vyžaduje náročné poslání vysokého představitele a místopředsedy Komise.
<P>
Každý z nás ví, že se jedná o novinku. Všichni budeme potřebovat určitý čas, než se z hlediska silnější role Evropské unie ve světě naučíme dosahovat v novém uspořádání těch nejlepších výsledků. Je však zřejmé, že toho dosáhneme jen vzájemnou spoluprací mezi jednotlivými orgány. To je účelem zavedení dvojité vedoucí funkce a totéž budu požadovat od Komise: zastávat ve světě co možná nejlepší roli.
<P>
Jsem samozřejmě nesmírně rád, že tato představitelka pochází z Británie - myslím, že je nezbytné, aby Británie zůstala ústředním bodem Evropské unie - a také, že se jedná o ženu, protože, jak víte, vyvážené zastoupení žen a mužů mi velmi leželo na srdci. Ze všech zmíněných důvodů a také proto, že je v Komisi mojí kolegyní, jsem byl s tímto rozhodnutím - jak si dokážete představit - nesmírně spokojen.
<SPEAKER ID="250" NAME="Andrey Kovatchev" AFFILIATION="PPE">
(BG) Nejprve bych chtěl panu poslanci Schulzovi uvést jednu věc na pravou míru věc. Bulharský předseda vlády nikdy nepožadoval zákaz Bulharské socialistické strany. Nyní přejdu k otázce pro pana Barrosa. Je již po 19. listopadu jasné, které oblasti zahraniční politiky zůstanou v pravomoci Komise a které budou předány službě vnější činnost, jako například rozšíření, obchod nebo pomoc rozvojovým zemím?
<SPEAKER ID="251" NAME="José Manuel Barroso">
předseda Komise. - Ano, vysoká představitelka bude současně místopředsedkyní Komise, což znamená jedinečnou příležitost spojit pravomoci SZBP - které náleží vysokému představiteli - a tradiční pravomoci Společenství ve vnějších vztazích. Jednoduše řečeno práci Javiera Solany a Benity Ferrero-Waldnerové bude vykonávat jediná osoba. Tato osoba to bude dělat jako místopředsedkyně Komise, ale také jako předsedkyně Rady pro zahraniční věci. Myslím, že je nesmírně důležité pojmout tento záměr na takové úrovni.
<P>
Obecně platí, že na úrovni hlav států nebo předsedů vlád, jak velmi jasně uvádí Lisabonská smlouva, náleží úkol zastupovat Evropskou unii v záležitostech SZBP na této úrovni a v tomto postavení předsedovi Rady, a ve všech ostatních vnějších záležitostech má podle článku 17 Lisabonské smlouvy zastupovat Evropskou unii Komise.
<SPEAKER ID="252" NAME="Derek Vaughan" AFFILIATION="S&amp;D">
Pane Barroso, možná se nebudete chtít vyjadřovat k nedávnému dokumentu o přezkoumání rozpočtu, který unikl na veřejnost, ale nepochybně jste si vědom toho, že v mnoha evropských regionech vyvolal velké znepokojení. Vedoucí představitel Národního shromáždění Walesu, Rhodri Morgan, vám dokonce nedávno své obavy sdělil písemně.
<P>
Mohu se vás s ohledem na to zeptat, zda předložíte nové návrhy, které zaručí evropským regionům přístup ke strukturálním fondům i v období po roce 2013? A pokud hodláte takové návrhy předložit, stane se tak ještě za stávající Komise nebo až po jmenování nové Komise?
<SPEAKER ID="253" NAME="José Manuel Barroso">
předseda Komise. - Přiznávám, že dopis od vedoucího představitele Národního shromáždění Walesu jsem četl, ale zmiňovaný dokument jsem nikdy neviděl.
<P>
Komise má k dispozici různé pracovní dokumenty vypracované jednotlivými útvary, ale tyto dokumenty nevyjadřují stanoviska Komise. Pouze sbor komisařů zaujímá stanoviska, která jsou pro Komisi závazná. Nacházíme se ve fázi přípravných prací a za sebe mohu říci, že mi na sociální, hospodářské a územní soudržnosti nesmírně záleží a že regionální politika zůstává hlavní prioritou budoucí Komise.
<P>
Co se týče přezkumu rozpočtu, ve shodě s Parlamentem - zastoupeným předsedou Rozpočtového výboru - jsem se rozhodl předložit jej až později. Je totiž rozumné se nejprve dohodnout na širší podobě strategie Evropské unie do roku 2020 a přezkum rozpočtu pak nechat na nové Komisi, aby nový sbor komisařů mělo při přípravě tohoto návrhu volné ruce a mohlo s vámi velmi úzce spolupracovat na finančním výhledu do budoucnosti.
<SPEAKER ID="254" NAME="Sarah Ludford" AFFILIATION="ALDE">
Chris Patten prohlásil, že na Balkánu spočívá nebezpečí v tom, že zde předstírají, že provádí reformy, a EU předstírá, že jim věří.
<P>
Zdá se, že právě k tomu dochází v Bosně, která hrozivě spěje ke stavu, kdy nebude schopna řádně fungovat, ne-li k úplnému rozvratu. Mezinárodní společenství a EU jsou v Bosně vnímáni jako neschopné prosadit provádění reforem a neschopné postavit se vůdci Republiky srbské Miloradovi Dodikovi. Úřad vysokého představitele, který sice zatím stále existuje, utrpěl vážnou újmu a autorita mezinárodního společenství byla oslabena.
<P>
Co byste odpověděl na obvinění, že EU na západním Balkánu postupuje způsobem, z něhož mají prospěch Srbové v Bělehradu a Banja Luce, ale Bosňané přicházejí zkrátka?
<P>
Doporučíte nové vysoké představitelce a, až bude potvrzena, také místopředsedkyni Komise Cathy Ashtonové, aby Bosnu považovala za svou nejvyšší prioritu? Jak zajistíte, aby měl zvláštní představitel EU skutečný vliv, jasný mandát a těšil se jednotné podpoře EU?
<SPEAKER ID="255" NAME="Předseda">
Rád bych vyslovil závažnou připomínku. Hovoříme tu o výsledcích posledního zasedání Rady ze dne 19. listopadu 2009. Jsem si vědom toho, že na zasedání Rady by bývalo mohlo zaznít nebo by se bývalo mohlo odehrát téměř cokoliv, ale tato otázka pravděpodobně nebyla na tomto posledním zasedání Rady probírána, držte se tedy prosím, jak se sluší, tématu.
<SPEAKER ID="256" NAME="Sarah Ludford" AFFILIATION="ALDE">
Má otázka se týkala Cathy Ashtonové, vysoké představitelky, jež byla jmenována minulý týden. To přece patří k "následným krokům po summitu Evropské rady".
<SPEAKER ID="257" NAME="Předseda">
Dobře, v pořádku, bude-li se k tomu chtít pan předseda Barroso vyjádřit, prosím, ale rád bych vás, kolegové, požádal, abyste se drželi tématu, které je velmi jasně dáno.
<SPEAKER ID="258" NAME="José Manuel Barroso">
předseda Komise. - Nejprve mi dovolte předeslat, že plně sdílím vaše znepokojení týkající se situace v Bosně. Tato záležitost začíná být opravdu velmi obtížná. Jednáme o ní s bosenskými orgány a se všemi zainteresovanými stranami v Evropě i mimo ni.
<P>
Má odpověď na vaši otázku je samozřejmě kladná, očekávám, že Cathy Ashtonová bude spolu s komisařem pro rozšíření této situaci věnovat velkou pozornost, protože Bosna leží, jak dobře víte, v oblasti, s níž Evropská unie potenciálně počítá při dalším rozšíření. Musíme samozřejmě udělat vše pro to, aby se tato země postavila na vlastní nohy a byla s to existovat v plném smyslu slova jako stát, demokratický stát, který usiluje o to, aby se v budoucnosti připojil k Evropské unii.
<SPEAKER ID="259" NAME="Elisabeth Schroedter" AFFILIATION="Verts/ALE">
(DE) Hovořil jste tu o tom, že jste právě zahájil konzultace týkající se polisabonského procesu. Tomu se pak bude věnovat společně nová Komise.
<P>
To, že konzultace byly zahájeny tak pozdě, vzbudilo mnoho nevole. Panují také vážné obavy, že se jedná jen o formální záležitost a že výsledky konzultací polisabonský proces nijak podstatně neovlivní.
<P>
Co navrhujete pro to, aby se na tomto procesu a na dokumentech Komise mohly podílet všechny zúčastněné strany a aby mohla být ve výsledcích zohledněna důkladná analýza proběhnuvších konzultací? Které komisaře pověříte úkolem zajistit, aby se tak stalo, a jakou odpovědnost v této věci budete mít vy?
<SPEAKER ID="260" NAME="José Manuel Barroso">
předseda Komise. - Já budu zodpovídat za celkovou koordinaci Komise i strategie, ale budu při tom spolupracovat s několika Komisaři, protože, jak dobře víte, tato strategie Evropské unie do roku 2020 má celostní charakter a pokrývá důležité oblasti, od hospodářské konkurenceschopnosti až po udržitelnost - tj. dotýká se životního prostředí - a zabývá se také souvislostmi sociálního začlenění. Jedná se tedy o velmi široký tematický záběr.
<P>
Co se týče průtahů, v tom máte pravdu, začínáme poněkud se zpožděním. Tato situace je však bohužel způsobena tím, že Evropská rada neučinila potřebné rozhodnutí o něco dříve, a Komise tudíž nemohla začít fungovat.
<P>
Pracovní dokument dnes předkládáme proto, aby se vše stihlo připravit na jarní zasedání Evropské rady v březnu, protože nyní jsme již měli mít novou Komisi, kterou zatím ještě nemáme. Doufám, že na konci ledna již bude fungovat.
<P>
Nicméně teprve dnes - a toto je další novinka, kterou vám chci sdělit - jsem obdržel výsledný návrh jmen dvaceti sedmi budoucích komisařů. Teprve až dnes. Proto začínáme s určitým zpožděním, myslím si však, že doby, během níž budou konzultace probíhat, musíme maximálně využít, abychom o budoucí strategii Evropské unie do roku 2020 vedli vážnou debatu.
<SPEAKER ID="261" NAME="Isabelle Durant" AFFILIATION="Verts/ALE">
(FR) Pane Barroso, ráda bych se ještě vrátila k otázce, kterou právě položila moje kolegyně. Časový plán, který nám předkládáte, je mimořádně napjatý. Jak můžeme během tří měsíců definovat strategii pro období od současnosti až do roku 2020? Musíme vypracovat strategii týkající se sociálních otázek, hospodářství a životního prostředí pro celou Evropskou unii a máme na to pouhé tři měsíce, přičemž fáze konzultací byla zahájena ode dneška.
<P>
Ráda bych vás proto, pane Barroso, upozornila na následující skutečnost. Jsem přesvědčena, že musíme počkat na to, až bude Komise vytvořena, abychom se na ni mohli obracet se svými otázkami, ale především bychom neměli spěchat z toho důvodu, abychom mohli vypracovat skutečný plán. Nemůžeme definovat strategii pro Evropskou unii za tři měsíce.
<SPEAKER ID="262" NAME="José Manuel Barroso" LANGUAGE="FR">
I já jsem touto situací znepokojen. Proto jsme se také rozhodli začít již nyní a neodkládat to až na později. Budete tak mít více času. Kdybychom počkali, až se úřadu ujme nová Komise, museli bychom čekat pravděpodobně až do konce ledna, proto začínáme už teď. Podrobnosti budou zveřejněny dnes na internetu, pokud tam náhodou již nejsou. Doufám také, že tuto věc přijmete za svou. Já sám jsem připraven udělat vše, co bude třeba.
<P>
Jarní zasedání Evropské rady však znamená začátek těchto prací, nikoliv konec. Rotující předsednictví Rady - které Lisabonská smlouva, jak víte, zachovává -, totiž španělské předsednictví, na mě naléhalo, abych připravil počáteční návrh, který bude sloužit jako základ pro diskuse. Proto jsem ho tolik chtěl představit již nyní. Udělám vše, co bude v mých silách, pro to, aby se ti, kterých se tato věc týká, na tom mohli podílet a přispět k přepracování této, jak jste sama zdůraznila, velmi důležité strategie.
<SPEAKER ID="263" NAME="Ryszard Czarnecki" AFFILIATION="ECR">
(PL) Pane Barroso, zaměříme-li se na hlavní výkonné posty v čele Evropské unie, pak utkání mezi novými členskými státy EU a starými členskými státy EU skončí 3:0 ve prospěch těch starých. Od 1. ledna 2012, kdy se ujme funkce nový předseda Evropského parlamentu, nebude v čele Evropské unie nikdo zastupovat dvanáct nových členských států. Jak obhájíte toto rozhodnutí?
<SPEAKER ID="264" NAME="José Manuel Barroso">
předseda Komise. - Začnu tím, že předseda Rady a vysoký představitel nejsou ve svých funkcích proto, aby zastupovali část Evropy: zastupují celou Evropu.
<P>
Dovolte mi zmínit, že také nominace Hermana Van Rompuye mne velmi potěšila. Když předseda vlády Reinfeldt navrhl jeho jméno, bylo zřejmé, že právě na něm by se všichni mohli shodnout. Skutečnost, že pochází z Belgie, a je tak jaksi přirozeně nakloněn metodě Společenství a je přirozeně proevropský - je také velmi vhodným vyjádřením poklony Belgii.
<P>
Tolik úvodem. Co se týče významu nových členských států, mám za to, že jste jej již dali jasně najevo tím, že jste předsedou Evropského parlamentu zvolili pana Jerzyho Buzka, jenž pochází z nového členského státu a pro znovusjednocení Evropy toho tolik vykonal.
<P>
Když tedy zastáváme tyto funkce, nezastupujeme zde jednu určitou zemi nebo oblast: zastupujeme Evropu jako celek.
<SPEAKER ID="265" NAME="Miguel Portas" AFFILIATION="GUE/NGL">
(PT) Pane předsedo, minulý týden Rada potvrdila dohodu mezi orgány o rozpočtu na rok 2010. Výsledky rozhodnutí učiněných v Kodani by však neměly být součástí této dohody nebo závazku. Spíše by měly být předmětem opravného rozpočtu.
<P>
Chtěl bych vám položit velmi jednoduchou otázku: Odkud chce Komise získat prostředky k financování prvního roku boje proti změně klimatu, který si vyžádá přinejmenším 2 biliony EUR, vezmeme-li v úvahu, jaké obtíže jsme právě v tomto rozpočtu měli s financováním druhé vlny plánu hospodářské obnovy. Navíc tato suma bude rok od roku vyšší, kde chce tedy předseda získat příslušné peníze?
<SPEAKER ID="266" NAME="José Manuel Barroso" LANGUAGE="PT">
Pane poslanče Portasi, děkuji vám za otázku. Je pravdou, že přimět Parlament k tomu, aby schválil zvláštní rozpočet na opatření týkající se energetické účinnosti, energetické bezpečnosti a boje proti změně klimatu, se ukázalo být nesmírně náročným úkolem a jsem velmi rád, že se to podařilo. Rád bych poděkoval všem, kdo schválení tohoto rozpočtu umožnili.
<P>
Jestliže v Kodani, jak doufám, dosáhneme dohody, pak se budeme muset v rámci rozpočtu snažit najít prostředky nezbytné pro plnění této dohody.
<P>
Zatím jsme ještě tak daleko nedospěli, ale jsem si naprosto jistý, že dohodnou-li se členské státy na budoucím financování zmírňujících opatření v rozvojových zemích, pak také budou muset dojednat prostředky, které na realizaci tohoto cíle bude zapotřebí poskytnout.
<SPEAKER ID="267" NAME="Lena Kolarska-Bobińska" AFFILIATION="PPE">
(PL) Pane Barroso, jmenování paní Ashtonové, pana Van Rompuye a samotná Lisabonská smlouva změní způsob práce Komise. Některé změny Lisabonská smlouva jasně stanovuje, jiné však jen načrtává a nastiňuje a jejich konkrétní podoba vzejde na základě určitých zvyklostí a rozhodnutí. Chtěla bych se zeptat, jaké změny v práci a fungování Evropské komise předvídáte pro nejbližší budoucnost a pro několik příštích let? Tato doba je vhodná k provedení takových změn, a jak jsem řekla, Lisabonská smlouva některé možnosti nechává do jisté míry otevřené. Hovořil jste o jmenování některých komisařů, já mluvím o politikách a činnostech, které se neomezují pouze na jmenování nových komisařů a rozdělení jejich funkcí.
<SPEAKER ID="268" NAME="José Manuel Barroso">
předseda Komise. - Souhlasím s vaším obecným postřehem, že podobu orgánů určuje také to, jak je v praxi utváříme. Proto jsem byl také tak spokojen se jmenováním Cathy Ashtonové a Hermana Van Rompuye, protože o obou vím, že se vyznačují skutečným evropanstvím a záležitosti Společenství jim leží na srdci.
<P>
Co se týče praktické stránky věci, Cathy Ashtonová se stane vysokou představitelkou a místopředsedkyní Komise z rozhodnutí Evropské rady dne 1. prosince. Téhož dne jako místopředsedkyně Komise převezme odpovědnost za oblast vnějších vztahů. Jakožto místopředsedkyně Komise se zodpovídá Parlamentu a Parlament dobře ví, jak hodně je Cathy Ashtonová oddána věci parlamentní demokracie. Vím, že se velmi touží co nejdříve sejít s Výborem pro zahraniční věci, aby se mohla úspěšně ujmout své nové funkce.
<P>
Pokud jde o budoucí sbor komisařů, Catherine Ashtonová stejně jako ostatní navržení komisaři absolvuje slyšení a bude se na ni vztahovat vaše společné hlasování o tomto budoucím sboru komisařů.
<SPEAKER ID="269" NAME="Mitro Repo" AFFILIATION="S&amp;D">
(FI) Pane předsedo, pane komisaři, s ohledem na zasedání z minulého týdne bych se vás chtěl zeptat, zda jste vy sám spokojen s tím, jak probíhal výběr osob na dva důležité posty, nebo také souhlasíte s tím, že některým rozhodovacím postupům Unie by neškodila ještě větší míra transparentnosti a demokracie?
<P>
Chtěl bych se vás také zeptat, zda použitá metoda výběru, kdy se kandidáti objevili jaksi z čista jasna, přispěla k upevnění vážnosti EU a posílila důvěru v rozhodování uvnitř EU? Neměly by se velké politické skupiny vážně zamyslet nad tím, jaké kandidáty bude vhodné v budoucnosti do nejvyšších funkcí navrhovat a zda nelze metodu výběru jistým způsobem korigovat a zlepšit a kdo by to měl udělat? Pravděpodobně to bude úkolem Evropského parlamentu a jeho poslanců. Finsko má tentokrát velmi kvalifikované kandidáty a měli bychom být rádi, že tomu tak je.
<SPEAKER ID="270" NAME="José Manuel Barroso">
předseda Komise. - Začnu tím, že, jak sám víte, ustanovení Lisabonské smlouvy byla plně dodržena a já pochopitelně podporuji provádění Smluv. V Evropské unii musíme ctít právní stát.
<P>
Pokud jde o vybrané osoby, jsem upřímně přesvědčen, že si zaslouží respekt, protože ministr Van Rompuy je belgickým předsedou vlády a lady Ashtonová je členkou Komise. Domnívám se tedy, že mají potřebné kvality, aby mohli dostát svým úřadům.
<P>
Co se týče orgánů, je důležité si uvědomit, že předsedu Rady musí vybrat hlavy států nebo předsedové vlád. Nejedná se zde o podobné volby, jako když je volen francouzský nebo portugalský prezident. Jde tu o předsedu Evropské rady a tohoto předsedu vybírají hlavy států nebo předsedové vlád. Postupuje se jinak, než v případě předsedy Komise, kterého vybraly hlavy států nebo předsedové vlád a zvolil ho tento Parlament. Musíme tedy respektovat odlišnou logiku různých orgánů.
<SPEAKER ID="271" NAME="Jens Rohde" AFFILIATION="ALDE">
(DA) Pane předsedo, pane Barroso, o tomto bodu, tedy o složení Komise a o oblastech působnosti, které budou přiděleny jednotlivým komisařům, se vedly rozsáhlé diskuse. Jednou věcí, která nás ve skupině Aliance liberálů a demokratů pro Evropu velmi zajímá, je, jaká bude oblast působnosti nového komisaře pro opatření v oblasti změny klimatu, protože ta bude hrát zásadní roli při rozhodování, zda se jedná jen o páru nad hrncem, nebo zda budeme mít komisaře, jenž může v otázce změny klimatu skutečně něco vykonat - a přitom současně zachovat konkurenceschopnost Evropy.
<P>
Chtěl bych se tedy zeptat, co předseda Komise již dělá a ještě udělá pro to, aby post komisaře pro opatření v oblasti změny klimatu měl onu váhu, jejíž potřebnost předseda Komise naznačil. V této souvislosti mám dvě konkrétní otázky: Bude komisař pro opatření v oblasti změny klimatu zodpovídat také za energetiku a bude mít své vlastní ředitelství?
<SPEAKER ID="272" NAME="José Manuel Barroso">
předseda Komise. - Začnu tím, že skutečnost, že budeme mít komisaře pro opatření v oblasti změny klimatu, si podle mne zaslouží kladné přijetí. Takový post zatím neexistoval. Právě proto, že v této oblasti je mnoho práce a já chci této funkci dodat, abych použil váš výraz, onu váhu, rozhodl jsem se vytvořit post komisaře pro opatření v oblasti změny klimatu a oznámil jsem to Parlamentu. Tento komisař bude mít rozsáhlou zodpovědnost. Bude zastřešovat opatření v oblasti změny klimatu, protože tato opatření souvisejí nejen s energetikou, ale také se životním prostředím, s výzkumem, se zemědělstvím a s průmyslem. Bude tedy mít velmi důležitou koordinační roli pro opatření v oblasti změny klimatu, a to jak v rámci EU, tak i v zahraniční politice.
<P>
Je zcela zřejmé, že Kodaň nebude znamenat konec tohoto procesu. Doufám, že v Kodani dosáhneme funkční dohody, ale i potom se ještě bude čemu věnovat včetně spolupráce s našimi hlavními partnery.
<P>
Komisař pro opatření v oblasti změny klimatu tedy bude mít velice důležitý úkol uskutečnit v rámci EU i v zahraniční politice všechna naše očekávání týkající se silné politiky Evropské unie v oblasti změny klimatu.
<SPEAKER ID="273" NAME="John Bufton" AFFILIATION="EFD">
Pane Barroso, v souvislosti se jmenováním nového předsedy, Hermana Van Rompuye, se objevily mnohé spekulace, zda budou zavedeny přímé evropské daně. Můžete mi prosím upřímně říci, zda se něco takové chystá a jak hodláte takové daně zavést?
<SPEAKER ID="274" NAME="José Manuel Barroso">
předseda Komise. - Začnu tím, že mi uniká, jaký má jmenování Hermana Van Rompuye vztah k daním, protože daně nenavrhuje Rada. To spadá do pravomoci Komise.
<P>
Odpovím vám takto. Zaprvé vždy odpovídám upřímně, proto mne nemusíte prosit o upřímnou odpověď. Zadruhé mám v plánu se podívat na problematiku zdanění v Evropské unii komplexně. Musíme ji zvážit. Musíme prozkoumat vlastní zdroje Evropské unie. Slíbili jsme to Parlamentu. Mým programem, s nímž jsem byl zvolen, bylo, že se zaměřím na možné vlastní zdroje, a to je uvedeno také v programu, jenž přijal Evropský parlament.
<SPEAKER ID="275" NAME="Franz Obermayr" AFFILIATION="NI">
(DE) Komise pokračuje v jednáních o přistoupení s Tureckem nadmíru nekriticky. Prokazuje tím velmi malý zájem o názor členských států a jejich občanů. Jmenování pana Van Rompuye předsedou Evropské rady je však jmenováním jasného odpůrce přistoupení Turecka, budu ho nyní citovat: "Turecko není součástí Evropy a nikdy jí nebude. Univerzální hodnoty, které jsou v Evropě běžné a které také patří k základním křesťanským hodnotám, by po přistoupení velké islámské země, jakou je Turecko, ztratily na síle."
<P>
Ptám se tedy na postoj Komise k tomuto jednoznačnému vyjádření. Nejsou-li obavy veřejnosti v této věci brány vážně, jak se postavíte ke znepokojení předsedy Evropské rady?
<SPEAKER ID="276" NAME="José Manuel Barroso">
předseda Komise. - Komise respektuje stanoviska členských států a ty jednomyslně rozhodly, že jednání s Tureckem mají pokračovat. Plníme pověření, které jsme obdrželi k jednání jménem členských států s Tureckem a s dalšími kandidátskými zeměmi.
<P>
Je důležité, aby se vědělo, že se jedná o jednomyslné rozhodnutí členských států. Nebyl to nápad Komise. Členské státy jednomyslně rozhodly o tom, že se má jednat s Tureckem a dalšími zeměmi o možnosti jejich přistoupení.
<P>
Je zcela zřejmé, že Turecko není na přistoupení připraveno - a ani my nejsme připraveni poskytnout mu členství -, ale měli bychom v dobré víře pokračovat v jednání se všemi kandidátskými zeměmi.
<P>
Co se týče glosy pana Van Rompuye, obvykle se ke glosám nevyjadřuji. Jakožto předseda Rady si byl plně vědom toho, že bude také respektovat mandát, který mu propůjčují členské státy.
<SPEAKER ID="277" NAME="Cristina Gutiérrez-Cortines" AFFILIATION="PPE">
(ES) Pane předsedo, mám v úmyslu hovořit o dvou pojmech: koordinaci a flexibilitě.
<P>
U všech záležitostí, které byly diskutovány na Radě, byl shledán jistý problém. Mezi různými generálními ředitelstvími Komise se v posledních letech objevoval mimořádný nedostatek koordinace. Politika v oblasti změny klimatu se často připravovala nezávisle na vědeckých poznatcích dostupných na generálním ředitelství pro výzkum. Nezohledňovala také například využití půdy, které se změnou klimatu souvisí.
<P>
Moje první otázka zní takto: Jste připraven zorganizovat a posílit vnitřní koordinaci tak, abychom si mohli být jisti, že po jmenování komisařů bude tato vnitřní koordinace fungovat?
<P>
Moje druhá otázka se týká skutečnosti, že opakovaně hovoříme o konkurenceschopnosti, o hospodářské krizi. Je Komise připravena být v některých věcech pružnější, například co se týče nařízení REACH a jeho provádění, které se mimořádně negativně podepíše na naší konkurenceschopnosti? Je připravena být pružnější?
<P>
Moje poslední myšlenka o této politice soudržnosti se týká toho, že nemůžeme hovořit o hospodářství a obnově, aniž bychom mluvili o otevření trhů s energií. V EU jsou země, které nemají trh s energií, jako například Španělsko, pokud jde o plyn. To vede k tomu, že ceny rostou a rozvoj přestává být možný.
<SPEAKER ID="278" NAME="José Manuel Barroso" LANGUAGE="PT">
Pro zlepšení koordinace uvnitř Komise udělám vše, co bude v mých silách, ale musím poznamenat, že si myslím, že koordinace fungovala dobře. Důkazem je skutečnost, že Komise rozhodnutí přijímala vždy na základě konsensu.
<P>
Je celkem přirozené, že při pohledu na různé komisaře zjistíme, že každý se snaží upřednostnit ten problém, který považuje za nejnaléhavější. Není proto nijak zvláštní, že komisař pro životní prostředí se zajímá o problémy životního prostředí více, než komisař pro oblast průmyslu, který zase naopak věnuje větší pozornost otázce rozvoje průmyslu. Důležité je však rozhodování sboru komisařů a zde koordinace fungovala efektivně.
<P>
Chceme navíc vytvořit progresivní politiku životního prostředí, která neohrozí konkurenceschopnost našich podniků. Jsem přesvědčen, že návrhy předložené Komisí přinesou vhodná řešení i pro případ, že ostatní země nepřijmou naše vysoké cíle v oblasti ochrany životního prostředí za své. Nechceme nechat přesunout evropská pracovní místa do zemí, které nemají stejně vysoké nároky v oblasti životního prostředí jako my.
<SPEAKER ID="279" NAME="Juan Fernando López Aguilar" AFFILIATION="S&amp;D">
(ES) Pane předsedo, pane Barroso, přál bych si, abyste jasně vyjádřil svůj názor na dvě věci související se složením budoucí Komise.
<P>
Zaprvé zde v Parlamentu jednou zaznělo z vašich úst, že plánujete rozdělit oblast působnosti komisaře pro spravedlnost a vnitřní věci do dvou samostatných oblastí působnosti: do jedné budou spadat základní práva a spravedlnost, do druhé bezpečnost a přistěhovalectví. Dnes odpoledne jste však hovořil o oblasti působnosti pro základní práva a spravedlnost a oblasti působnosti pro vnitřní věci, což považuji za mne mnohem lepší uspořádání, protože to znamená, že přistěhovalectví již nebude považováno za ohrožení bezpečnosti nebo za otázku podřízenou bezpečnostní politice. Podle mého názoru je tento dosavadní pohled na přistěhovalectví nejen nesprávný, ale také nebezpečný.
<P>
Rád bych věděl, zda bude tento nový přístup přijat a zda ovlivní uspořádání generálních ředitelství - konkrétně generálního ředitelství pro spravedlnost a vnitřní věci. Také bych byl rád, kdybyste se, pokud se týče legislativního programu, zavázal k tomu, že budete realizovat stockholmský program v oblasti svobody, bezpečnosti a práva. Po vstupu Lisabonské smlouvy v platnost bude již od začátku směrodatný postoj Parlamentu a rád bych z vaší strany slyšel jasný závazek, že Parlament zapojíte do přípravy legislativního programu vyplývajícího ze stockholmského programu.
<SPEAKER ID="280" NAME="José Manuel Barroso" LANGUAGE="PT">
Pane poslanče Lópezi Aguilare, nejprve odpovím na vaši druhou otázku. Ano, Parlament opravdu hodláme úzce zapojit, a tato věc tedy bude jednou z priorit budoucí Komise, v neposlední řadě proto, což je vyjádřeno již v ústavě, že Parlament bude mít v této záležitosti větší rozhodovací pravomoci.
<P>
Co se týče oblasti působnosti, rád bych řekl toto: Bude existovat komisař pro spravedlnost a základní práva a komisař pro vnitřní věci.
<P>
Problematika přistěhovalectví má také bezpečnostní aspekt. Například agentura Frontex bude i nadále spadat do pravomoci komisaře pro vnitřní věci. Nebylo by rozumné svěřit ji jinému komisaři. Pokud však jde o otázky začleňování a integrace, mám představu, že tyto záležitosti by spadaly pod komisaře pro sociální věci.
<P>
Jsem však stejně jako pan poslanec López Aguilar přesvědčen, že na přistěhovalectví bychom neměli pohlížet jen z hlediska bezpečnosti. Dalším aspektem je boj proti nedovolenému přistěhovalectví a sítím převaděčů. O toto se stará agentura Frontex. Ta musí podléhat pravomoci komisaře, který se zabývá těmito problémy. Veškerou problematiku přistěhovalectví související s integrací a začleňováním však svěřím do pravomoci komisaře pro sociální věci, protože zde se jedná o otázky sociálního začleňování.
<SPEAKER ID="281" NAME="Reimer Böge" AFFILIATION="PPE">
(DE) Evropská rada vyjádřila naději, že by snad do konce dubna mohlo být dosaženo dohody o uspořádání evropské služby pro vnější činnost. Tyto návrhy však musí získat souhlas Komise a chtěl bych se vás, pane Barroso, tedy zeptat, zda Komise před jejich schválením ještě sama předloží vhodné návrhy a učiní je předmětem jednání, zejména návrhy týkající se úpravy víceletého finančního plánování, úpravy interinstitucionální dohody o rozpočtu a - tam, kde dochází ke změnám odpovědnosti za zahraničněpolitické programy - návrhy týkající se úpravy a opětovného dojednání těchto programů, které již samozřejmě podléhají postupu spolurozhodování. Toto je nezbytné, protože nevyřeší-li se otázky, kterých jsem se tu dotkl, služba pro vnější činnost zůstane pouhým torzem bez potřebných rozpočtových ustanovení a bez potřebné schopnosti určovat náplň své činnosti. Jak bude Komise tyto úkoly s Parlamentem v nadcházejících měsících řešit?
<SPEAKER ID="282" NAME="José Manuel Barroso">
předseda Komise. - Děkuji vám, pane poslanče Böge, za otázku. Vím, jak vám záleží na pravidlech pro rozpočet a na pravomoci Parlamentu.
<P>
Má odpověď na vaši otázku zní kladně, v náležitý čas samozřejmě předložíme Parlamentu příslušné návrhy, aby se provedly nezbytné úpravy, aby tento nový útvar, evropská služba pro vnější činnost, měl prostředky, rozpočtové prostředky k uskutečňování všech svých činností.
<P>
Jak jsem již dříve řekl, přejeme si, aby tato služba byla jedním z významných úspěchů Lisabonské smlouvy. Považuji ji za velmi důležitou novinku a na základě návrhu, který předloží místopředsedkyně Ashtonová jakožto vysoká představitelka, budeme v této věci s Parlamentem samozřejmě dále spolupracovat.
<SPEAKER ID="283" NAME="Malika Benarab-Attou" AFFILIATION="Verts/ALE">
(FR) Pane Barroso, ráda bych vás upozornila na to, že za několik dní si připomeneme Mezinárodní den solidarity s palestinským lidem.
<P>
Stav, v němž je palestinské obyvatelstvo vystaveno útlaku, okupaci, zraňování a zabíjení, nesmí dále trvat.
<P>
Protože nám, Evropanům, jsou vlastní hodnoty solidarity a bratrství, jsme povinni pohotově nalézt řešení zmíněné situace, aby nepřerostla v krvavý masakr.
<P>
Izraelská vláda poté, co na začátku roku spáchala válečné zločiny, vojenskými operacemi nadále provádí okupaci. Gesta a soucit již nestačí. Jediné řešení, jak zastavit tuto vražednou politiku izraelské vlády, v současnosti spočívá v uznání a především ve skutečné existenci palestinského státu.
<P>
Palestinský lid má stejně jako ostatní národy právo na důstojnou existenci v souladu se svými tužbami.
<P>
Podniknete jakožto předseda Komise s paní Ashtonovou něco v tomto směru, a pokud ano, jak budete postupovat?
<SPEAKER ID="284" NAME="José Manuel Barroso" LANGUAGE="FR">
Nejprve bych se chtěl souhlasně přidat k vašim slovům o nezbytnosti solidarity s palestinským lidem, jehož právo na sebeurčení opravdu není dostatečně respektováno.
<P>
Co se týče konkrétní otázky, kterou jste mi položila, rozhodnutí o tom, zda určitý stát uznají či neuznají, přísluší učinit jednotlivým členským státům samostatně.
<P>
Naše stanovisko - stanovisko, které Komise vždy zastávala - spočívá v podpoře koexistence dvou států: v podpoře práva státu Izrael na svobodnou existenci bez ohrožení vlastní bezpečnosti a současně s tím v podpoře práva palestinského lidu na vybudování vlastního státu.
<P>
Přejeme si, aby koexistence těchto dvou států umožnila nastolit nové poměry, a to nejen mezi Izraelci a palestinským lidem, ale v celém regionu, protože situace je zde vskutku vážná. Ohrožena není jen naděje palestinského lidu, ale také mír v celé oblasti a světový mír.
<SPEAKER ID="285" NAME="Předseda">
Děkuji vám, pane předsedo Komise. Stihli jsme toho udělat mnohem více než při poslední podobné příležitosti před měsícem. Velmi vám také děkuji za to, že jste přesně dodržoval vyhrazený čas. Víme, že není vždy jednoduché odpovědět během jedné minuty i na složité otázky.
<P>
Myslím, že pro nás pro všechny v těchto dvou orgánech je velmi prospěšné, abychom si vzájemně rozuměli. Je to velmi zodpovědný přístup a našim spoluobčanům tím dáváme jasně najevo, že oba orgány spolu mohou jednat o důležitých otázkách a mohou vzájemně komunikovat.
<P>
Příští měsíc budeme mít opět příležitost se s vámi setkat v době vyhrazené pro otázky.
<P>
(Potlesk)
