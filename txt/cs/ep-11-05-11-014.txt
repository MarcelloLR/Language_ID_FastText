<CHAPTER ID="014">
Výkonnost evropských agentur pro oblast zaměstnanosti, pracovních podmínek a odborné přípravy (rozprava)
<SPEAKER ID="616" NAME="Předsedající">
Dalším bodem je prohlášení Komise o výkonnosti evropských agentur pro oblast zaměstnanosti, pracovních podmínek a odborné přípravy.
<SPEAKER ID="617" NAME="László Andor">
člen Komise. - Pane předsedající, chtěl bych poděkovat této sněmovně za to, že zařadila problematiku evropských agentur na pořad jednání.
<P>
Komise klade velký důraz na efektivní fungování agentur Evropské unie. Část toho se vztahuje na řízení a příslušná opatření, což se týká všech agentur. Jak jistě víte, fungování a řízení agentur je v současné době projednáváno v rámci meziinstitucionální pracovní skupiny za účasti Komise, Parlamentu a Rady, mimo jiné na základě hodnocení více agentur prováděného Komisí v roce 2009. Je nejvyšší čas začít formovat nový celkový přístup k agenturám EU, zlepšit jejich celkovou soudržnost, efektivitu, odpovědnost a transparentnost.
<P>
Konečným cílem meziinstitucionální pracovní skupiny je krok za krokem dospět k všeobecné shodě mezi třemi orgány ohledně různých aktuálních problémů. Doufáme, že toho bude možné dosáhnout do konce tohoto roku nebo začátkem příštího roku. Spolupráce s Evropským parlamentem byla doposud velmi pozitivní a věříme, že se můžeme spolehnout na podporu Evropského parlamentu i u dalších kroků.
<P>
Jak víte, agentury EU jsou právně nezávislé subjekty, jejichž pravidla řízení jsou stanovena ve finančních předpisech. Obecně platí, že na agentury dohlíží správní rada, jejíž členové se mohou lišit v závislosti na povaze agentury. Tři z těchto agentur v oblasti zaměstnanosti a vzdělávání, například Eurofound, OSHA a Cedefop, mají tripartitní řídící orgány se zástupci sociálních partnerů, členských států i Komise.
<P>
Chci vás ujistit, že tato sněmovna má přístup k množství informací, a to buď proto, že jsou tyto informace veřejné, nebo proto, že Parlament jako součást rozpočtového orgánu pořádá ve Výboru pro zaměstnanost a sociální věci jednání s řediteli agentur týkající se ročních pracovních programů a rozpočtových absolutorií.
<P>
Každá z těchto agentur - Eurofound, OSHA, Evropská nadace odborného vzdělávání a Cedefop - má specifickou roli. Například Evropská nadace odborného vzdělávání a Cedefop sice obě působí v oblasti odborného vzdělávání a přípravy, ale pokrývají různé zeměpisné oblasti. Evropská nadace odborného vzdělávání působí mimo EU, Cedefop působí uvnitř EU. Mají také různé cíle. Evropská nadace odborného vzdělávání pomáhá především v sousedních zemích s reformou v oblasti vzdělávání a odborné přípravy, zatímco Cedefop podporuje shromažďování informací a výzkum týkající se politik členských států zaměřených na odborné vzdělávání. Komise chce zajistit součinnost mezi těmito dvěma agenturami, a to zejména prostřednictvím výměny informací, společných pracovních programů, společného pořádání konferencí a seminářů a společných projektů.
<SPEAKER ID="618" NAME="Ingeborg Gräßle" LANGUAGE="DE">
Pane předsedající, pane Andore, dámy a pánové, za prvé bych chtěla srdečně přivítat členy skupiny Křesťanské a demokratické unie (CDU) z okresního shromáždění ve Weselu, kteří jsou na galerii. Chtěla bych říci panu Andorovi, že nás těší jeho poděkování za naši spolupráci ve věci agentur. Je ale zároveň smutné i politováníhodné, že zástupce Rady opět opustil sněmovnu, protože skutečnost, že jsme udělali jen malý pokrok v meziinstitucionální pracovní skupině pro agentury, je především vina Rady, která nespolupracuje na zavedení zlepšení v této oblasti. Z tohoto důvodu by si Komise měla být vědoma toho, že jsme na její straně.
<P>
Ve věci agentur musíme vyvinout větší tlak. V současné době sledujeme čtyři agentury, které odrážejí základní problémy všech agentur, jinými slovy jde o překrývání pravomocí, například mezi Evropskou agenturou pro bezpečnost a ochranu zdraví při práci (OSHA) a Evropskou nadací pro zlepšení životních a pracovních podmínek (Eurofound) a mezi OSHA a Evropskou agenturou pro námořní bezpečnost (EMSA), Evropskou agenturou pro železnice (ERA) a Evropskou agenturou pro bezpečnost letectví (EASA). Existuje také významné překrývaní působnosti mezi Evropskou nadací odborného vzdělávání (ETF) a Evropským střediskem pro rozvoj odborného vzdělávání (Cedefop). Když vezmeme v potaz evropské finanční problémy, proč se nemůžeme přimět k tomu, abychom v této oblasti přijali nějaká zásadní opatření a spojili ty agentury, jejichž odpovědnosti jsou velmi podobné, jako je agentura odpovědná za odborné vzdělávání v Evropě a agentura odborného vzdělávání mimo Evropu?
<P>
Pro jejich sloučení existuje celá řada dobrých důvodů. Máme problémy s velikostí agentur, a proto i s jejich efektivností. Máme dozorčí orgány, které mají více členů, než kolik mají agentury zaměstnanců. To vše jsou věci, které denně poškozují pověst Evropské unie, protože každý, kdo se na situaci dívá, si dá hlavu do dlaní a řekne: "To nemůžete myslet vážně." Co je však nejdůležitější, některé agentury nedosáhly kritického momentu, který by jim umožnil efektivně pracovat. I tato sněmovna poskytuje příliš mnoho peněz a příliš mnoho zaměstnanců. V některých agenturách, jako je OSHA, jsme zaznamenali zvýšení rozpočtu o 105 % a navýšení počtu pracovníků o 69 % v průběhu 10 let. Rozpočet agentury Eurofound vzrostl o 39 % a počet pracovníků se zvýšil o 46 %. Proto naléhavě vyzývám své kolegy, aby v příští rozpravě o rozpočtu přišli se změnami.
<P>
(Řečník souhlasil s položením otázky zvednutím modré karty podle čl. 149 odst. 8 jednacího řádu)
<SPEAKER ID="619" NAME="Sylvana Rapti" AFFILIATION="S&amp;D">
(EL) Pane předsedající, předchozí řečnice hovořila o překrývání kompetencí a odpovědností Evropské nadace pro zlepšení životních a pracovních podmínek v Dublinu a Evropského střediska pro rozvoj odborného vzdělávání v Soluni v Řecku. Pokud si dobře pamatuji, obě organizace byly založeny v roce 1975. Zajímalo by mě: je možné, že obě organizace vznikly ve stejnou dobu za stejným účelem?
<SPEAKER ID="620" NAME="Ingeborg Gräßle" AFFILIATION="PPE">
(DE) Pane předsedající, paní Raptiová, ano, je to možné, protože překrývání oblastí se samozřejmě objevilo v mezidobí. Mimochodem, toto jsem si sama nevymyslela. Vyšlo to najevo ve studii Komise, která na překrývání odkazuje. Navíc průzkumy všech těch, kdo práce agentur využívají, také obsahují mnoho odkazů na překrývání působnosti. Odtamtud tedy informace pochází. Ráda vám tyto dokumenty poskytnu.
<SPEAKER ID="621" NAME="Alejandro Cercas" LANGUAGE="ES">
Pane předsedající, pane komisaři, v posledních letech jsem práci našich agentur sledoval, zejména agentur z Bilbaa a Dublinu, a věřím, že dělají práci, která je velmi cenná, a pokud jde o náklady a přínosy, je i nesmírně efektivní. Zároveň těžíme z obrovské transparentnosti a není pochyb o tom, že úzce spolupracují s Evropským parlamentem.
<P>
Proto jsem překvapen, že na ně byl vržen stín pochybností ohledně jejich existence a práce, a jsem šokován, že někteří z jejich členů mají jako vždycky místo politické vize vizi, která se týká pouze a výhradně jen účtů. Účty jsou opravdu velmi důležité: je velmi důležité vědět, jaké jsou náklady, ale také potřebujeme znát přínosy, náklady na prevenci pracovních úrazů, ale i náklady na selhání předcházení nehodám při práci. Potřebujeme znát náklady na odborná školení, ale také náklady vzniklé absencí odborného školení nebo neschopností předvídat změny, které naši pracovníci a průmyslová odvětví musí udělat.
<P>
Pane komisaři, myslím, že spíše než problémy s agenturami mají někteří z vás problém s Evropou. Podobně jako Odysseus vracející se do Ithaky nesmíte poslouchat písně sirén, protože chtějí nalákat loď na skály, aby loď Evropa klesla ke dnu.
<SPEAKER ID="622" NAME="Roger Helmer">
jménem skupiny ECR. - Pane předsedající, my ve skupině ECR chceme vidět efektivnější kontrolu rozpočtu EU. Jménem daňových poplatníků požadujeme skutečnou přidanou hodnotu za peníze, které jsou na úrovni EU vydané. Zvláště v době ekonomické tísně chceme tvrdší postoj k utrácení obecně: nikoliv větší výdaje, ale lepší výdaje.
<P>
Při použití této logiky ve Výboru pro zaměstnanost a sociální věci mám pochybnosti o efektivnosti čtyř agentur, o nichž jsme diskutovali: Eurofound, ETF, OSHA a neuvěřitelně jmenovaný Cedefop. Nedávno jsem sám navštívil ETF v Turíně a v té době vyslechl prezentaci Cedefop. Jak předešlý řečník uvedl, jejich programy se opravdu značně překrývají, a domnívám se, že alespoň jejich řízení a správu by bylo užitečné sloučit.
<P>
Proto kladu následující otázky. Uplatňuje Komise na tyto agentury kritéria efektivity a výkonnosti? Pokud ano, můžeme ta kritéria vidět? Za druhé, jak si agentury podle těchto kritérií vedou? Může Komise Parlamentu ukázat analýzu výkonnosti agentur? Za třetí, s ohledem na značné funkční překrývání, zvažovala Komise jejich sloučení? Slyšeli jsme o součinnosti: chceme ji vidět. Kdo stanovuje cíle a strategii agentur? Můžeme je vidět? Na obecné úrovni se zdá, že dochází ve značné míře k překrývání zpráv o otázkách zaměstnanosti v těchto agenturách, které zpracovává Komise a oddělení politik Evropského parlamentu. Ptáme se: stojí takové zdvojení za to?
<SPEAKER ID="623" NAME="Franz Obermayr" AFFILIATION="NI">
(DE) Pane předsedající, EU má čtyři agentury v oblasti zaměstnanosti, pracovních podmínek a odborného vzdělávání; konkrétně Evropskou nadaci pro zlepšení životních a pracovních podmínek (Eurofound), Evropskou nadaci odborného vzdělávání (ETF), Evropskou agenturu pro bezpečnost a ochranu zdraví při práci (OSHA) a Evropské středisko pro rozvoj odborného vzdělávání (Cedefop) s ročním rozpočtem ve výši přibližně 15 až 20 milionů EUR. Díval jsem se na internetové stránky těchto čtyř agentur. Důraz je kladen na činnosti, jako je fotografická soutěž na téma prevence rizik, soutěž zaměřená na praktická řešení, ať už je to cokoliv, a společné pořádání Evropského dne mezigenerační solidarity. To vše jsou zásadní činnosti, z nichž žádná zřejmě nemá konkrétní výstup.
<P>
Oblasti působnosti těchto agentur se překrývají. Mezi agenturami jsou překryvy stejně jako mezi generálními ředitelstvími Evropské komise a odděleními v Parlamentu a vnitrostátními orgány. Je zřejmé, že tato situace nemůže pokračovat. Musíme zabránit zdvojování úsilí sloučením agentur. Neefektivní agentury musí být zavřeny, protože daňoví poplatníci rozhodně nepochopí, proč se plýtvá miliony eur na fotografické soutěže v rámci tohoto přemnožení agentur.
<SPEAKER ID="624" NAME="Véronique Mathieu" AFFILIATION="PPE">
(FR) Pane předsedající, existující součinnost mezi těmito čtyřmi subjekty vyžaduje, abychom se blíže podívali na jejich cíle. Zatímco jejich cíle byly stanoveny na papíře, udělení absolutoria nám poskytuje méně spokojenosti s jejich účinností.
<P>
Externí auditor ukázal prstem na slabé rozpočtové plánování, chybějící jasnou vazbu mezi cíli a rozpočtovými zdroji a také na přesuny mezi položkami a rušení významných vyčleněných prostředků. Jako příklad vezměme Eurofound: Účetní dvůr uvádí ve své zprávě z roku 2009, že nadace ve svém rozpočtu nevytvořila konkrétní kapitolu pro jednotlivé programy financované z účelově vázaných příjmů.
<P>
Z mého pohledu je problémem to, že nevíme, jak byly příspěvky Společenství použity předtím, než byla o dva roky později zkoumána rozvaha agentury. Nedostatky v rozpočtovém plánování nám proto neposkytují záruky přidané hodnoty těchto čtyř agentur.
<P>
Chceme-li na tuto situaci reagovat, můžeme přemýšlet o lepší koordinaci jejich práce. Proč například pro tyto čtyři agentury nevytvořit jednu správní radu? Meziinstitucionální pracovní skupina na těchto problémech pracuje již řadu let. Jakou nám může dát odpověď?
<SPEAKER ID="625" NAME="Sylvana Rapti" AFFILIATION="S&amp;D">
(EL) Pane předsedající, otázka mě těší, protože mám ráda hodnocení, mám ráda kontrolu. Líbí se mi i studie, které poskytují údaje, jež nám mohou pomoci vykonávat v evropských orgánech naši práci ve prospěch evropských občanů efektivněji. Proč však, když evropské orgány požadují posouzení dopadu ještě předtím, než řeknou "dobrý den", máme problém s těmito dvěma organizacemi, které působí od roku 1975 a realizují výzkum a studie v oblasti práce, vzdělávání a odborné přípravy? To je dobrá otázka. Kromě toho ovšem, že její důvod není hospodářský nebo finanční, ale politický. Je to otázka, která se vrací znovu a znovu různými způsoby a z různých důvodů, a skutečnost, že se vrátila teď, kdy je Evropa v krizi, kdy pracovníci trpí, kdy vzdělávání trpí, ukazuje, že má jiný účel. Zjistili jsme, jak fackovat, a tak fackujeme každého, jak to jde. Řecko trpí? Pojďme zaútočit na Evropské středisko pro rozvoj odborného vzdělávání, protože je v Soluni, i když bylo založeno v roce 1975. Snažím se říci toto: překrývání kompetencí je jedna věc a spolupráce je další věc, zejména potřebná spolupráce, která pomáhá v Evropě dávat věci do pořádku.
<SPEAKER ID="626" NAME="Anne E. Jensen" AFFILIATION="ALDE">
(DA) Pane předsedající, znám tyto čtyři agentury velmi dobře a řadu let jejich práci sleduji. Myslím, že bychom měli být ve svém přístupu k této záležitosti velmi otevření. Není to prostě jen otázka překrývání úkolů; kdybychom agenturám umožnili úzce spolupracovat, došlo by jednoznačně k součinnosti a odvedená práce by mohla být kvalitnější. Má kolegyně z Řecka, paní Raptiová, zmínila, že za snahou sloučit agentury byl politický podtext, a řekla, že nesmíme do agentur v Řecku zasahovat. Nicméně skutečnost, že jsou naše agentury geograficky rozmístěny v různých částech Evropy, nám nesmí bránit v tom, abychom měli účinný systém. Nejdůležitější však je, aby tyto agentury měly výsledky, aby plnily úkoly, které potřebujeme, aby realizovaly, a aby je realizovaly co nejlevněji a nejefektivněji. O toto byste se měli snažit, pane Andore. Když o této záležitosti přemýšlíte, buďte otevřený.
<SPEAKER ID="627" NAME="Tomasz Piotr Poręba" AFFILIATION="ECR">
(PL) Pane předsedající, agentury zabývající se otázkami zaměstnanosti hrají důležitou úlohu zejména nyní s ohledem na hospodářskou krizi a její dopad na Evropu. Je proto vhodné podrobněji přezkoumat účinnost opatření, která provádějí. Není pochyb o tom, že by tyto organizace měly pomoci Evropanům získat dovednosti, které budou moci použít na rychle se měnícím a stále více konkurenčním trhu práce. Měli bychom proto zavést opatření, která za prvé vyústí ve větší flexibilitu na evropském trhu práce, například vzájemné uznávání kvalifikací pracovníků ze strany členských států. Za druhé by měly agentury hrát aktivní roli při vytváření programů zohledňujících ekonomické a sociální problémy Evropské unie, včetně demografického vývoje a přetížení důchodového systému. A konečně bychom měli provádět výzkum, abychom identifikovali skutečné problémy na evropském trhu práce. Abych to shrnul, opatření přijatá agenturami, které se zabývají otázkami zaměstnanosti, by měla být zaměřena především na pomoc občanům EU, kteří čelí nejen hospodářské, ale i demografické krizi.
<SPEAKER ID="628" NAME="Jutta Steinruck" AFFILIATION="S&amp;D">
(DE) Pane předsedající, je velice příznačné, že poslanec, který položil otázku, opustil v průběhu diskuse místnost. Argumenty a otázky některých předchozích řečníků opět demonstrovaly populistické myšlení. Jsme uprostřed krize a jako obvykle se úspor dosahuje v oblastech, které se dotýkají zaměstnanců. Myslím si, že se jedná o velmi jednostranný přístup.
<P>
Chtěla bych krátce pohovořit o Evropské nadaci pro vzdělávání (ETF). Je důležitá, protože spolupracuje s Mezinárodní organizací práce (ILO) v partnerských zemích EU. Umožňuje, aby byl evropský sociální model vyvezen do přistupujících zemí, a poskytuje pomoc při rozvoji vzdělávání, odborné přípravy a dalšího vzdělávání a při vytváření jistých pracovních míst. Před dvěma týdny jsem byla v Bělehradě a na setkání s poskytovateli vzdělávání a odborné přípravy jsem se opět přesvědčila o významu agentury. To samé se stalo na setkání v Turecku. ETF hraje velmi důležitou roli - pomáhá přistupujícím zemím vstoupit na trh práce EU.
<P>
Pokud se podíváme dále, arabské jaro je také velmi důležité. Nechceme, aby do Evropy přišel velký počet uprchlíků, a tak musíme nabídnout pomoc lidem v jejich domovských zemích. Musíme poskytovat vzdělání a musíme těmto zemím pomoci, aby rozvinuly programy a nástroje odborné přípravy.
<SPEAKER ID="629" NAME="Jan Kozłowski" AFFILIATION="PPE">
(PL) Pane předsedající, jako stínový zpravodaj zprávy o spolupráci v oblasti odborného vzdělávání a přípravy jsem sledoval činnost Evropského střediska pro rozvoj odborného vzdělávání se zvláštním zájmem. Sladění odborného vzdělání s potřebami občanů a trhem práce je jedním z klíčových faktorů pro zvyšování zaměstnanosti a konkurenceschopnosti Evropské unie. Nemůžeme proto podceňovat roli, kterou hraje Cedefop.
<P>
Zpráva za rok 2010 potvrdila mé přesvědčení o efektivnosti agentury Cedefop. Důkaz lze vidět mimo jiné v trvalém nárůstu počtu lidí, kteří používají její publikace a portál Europass. Věřím však, že je nezbytné zvýšit zapojení agentury Cedefop do strukturálních opatření zaměřených na odborné vzdělávání, včetně zavedení systému pro hodnocení efektivity vzdělávání. Také věřím, že agentura má vynikající potenciál navrhnout v tomto ohledu atraktivní návrh.
<SPEAKER ID="630" NAME="Ilda Figueiredo" AFFILIATION="GUE/NGL">
(PT) Pane předsedající, nehodlám zpochybnit práci a úsilí pracovníků, odborníků a specialistů ze čtyř stávajících evropských agentur odpovědných za zaměstnanost, pracovní podmínky a vzdělávání. Nicméně lepší koordinace a součinnost při výkonu jejich práce je jistě nezbytná a možná, aby byly jejich přínosy jasnější.
<P>
Realizují některé důležité studie, které nám poskytují lepší vhled do problémů, pokud jde o pracovní podmínky, vzdělávání, skutečnou kvalitu pracovních míst, a dokonce i nedostatek demokracie na pracovišti. Je ale třeba, aby Evropská komise poté podnikla konkrétní kroky a na tyto problémy pozitivně reagovala.
<P>
To je, pane komisaři, výzva, kterou pro Evropskou komisi stanovujeme.
<SPEAKER ID="631" NAME="Sylvana Rapti" AFFILIATION="S&amp;D">
(EL) Pane předsedající, požádala jsem o slovo, protože vidím, že nikomu jinému neberu přidělenou řečnickou dobu. Chci nadnést tři záležitosti, o nichž si myslím, že rozpravě pomohou. Za prvé, chci se zeptat, zda byla provedena studie týkající se peněz, které by se ušetřily, pokud by byly tyto čtyři organizace zrušeny. Otázka samozřejmě není určená Komisi, je určena nepřítomnému poslanci, jenž otázku položil a který zde už není a patrně ani odpověď nechce. Druhá záležitost se týká toho, že Mezinárodní organizace práce (ILO) maximálně využívá údaje poskytnuté těmito organizacemi, a třetí a poslední záležitostí je nutnost připomenout sněmovně, že udělení absolutoria pro všechny čtyři organizace bylo schváleno zrovna včera. Absolutorium ale nebylo schváleno pro Policejní akademii se sídlem v Británii.
<SPEAKER ID="632" NAME="Předsedající">
Zdá se, paní Raptiová, že díky tomu, že jsem poskytl tuto výjimku, chtějí vystoupit i další poslanci. Jsme ale již ve skluzu. Pokud opravdu chcete vystoupit, budu vám nyní muset dát slovo, ale prosím vás, nedělejte to, jen abyste vyjádřili nějaký druh nesouhlasu s procesem. Paní Gräßleová, chcete se na jednu minutu ujmout slova? Pokud chcete hovořit a sdělit zásadní poznámku, hovořte prosím.
<SPEAKER ID="633" NAME="Ingeborg Gräßle" AFFILIATION="PPE">
(DE) Pane předsedající, kdybyste nám vysvětlil již ve chvíli, kdy si paní Raptiová vzala slovo, jaké to bude mít následky, bývali bychom pokročili dále.
<P>
Paní Raptiová, tento přístup přinesl přesně tu situaci, v níž se nyní nacházíme, tedy problém neefektivně fungujících agentur, který musíme naléhavě vyřešit. Chceme-li zachovat agentury, je třeba je změnit. Mohu vás jen požádat, abyste se k nám v našem úsilí přidala. Nemůžeme jednoduše nechat věci tak, jak jsou, protože jsou agentury tak neefektivní a protože denně peníze spíše utrácejí, než aby je vydělávaly.
<P>
Ráda bych zmínila ještě jednou, že financování čtyř agentur, o nichž zde hovoříme, představuje 90 milionů EUR. Je to hodně peněz. Nejsem si jista, zda služby, které agentury poskytují, opravdu stojí za těch 90 milionů EUR. To je bod, který bych chtěla zdůraznit. Dlužíme to našim občanům a našim daňovým poplatníkům. Každý den se musím německým daňovým poplatníkům ospravedlňovat a musím jim vysvětlovat, že výdaje výsledkům odpovídají. Věřím, že je zde velký prostor pro zlepšení.
<SPEAKER ID="634" NAME="Hubert Pirker" AFFILIATION="PPE">
(DE) Pane předsedající, když se podíváme na vývoj agentur v Evropě, postupně vyjde najevo, že trpíme "agenturitidou". Neexistují žádné jiné oblasti, kde by zároveň působily čtyři agentury. Jinde práci provádí jedna agentura. Když vezmeme v úvahu situaci jako celek, zdá se, že každá země v podstatě chce, aby měla vlastní agenturu. Promiňte mi, že to takto říkám, ale to si nemůžeme dovolit.
<P>
Měli bychom diskutovat nejen o tom, zda má dojít ke sloučení. Měli bychom také zvažovat, za jaké úkoly může Komise sama nést odpovědnost a zda je agentura vůbec zapotřebí. To znamená, že bychom se měli postupně zamýšlet nad tím, které agentury můžeme uzavřít. Chtěl bych se zeptat předchozí řečnice, která si vzala slovo dvakrát: kde jsou specifická měření výkonnosti? Kolik pracovních míst agentury vlastně vytvořily? Kde je obrat, který ospravedlňuje pokračující financování ve výši 90 milionů EUR za rok?
<P>
Až budu mít odpovědi na tyto otázky, budu moci podpořit další existenci těchto agentur. Jinak bych je rád viděl uzavřené.
<SPEAKER ID="635" NAME="Piotr Borys" AFFILIATION="PPE">
(PL) Pane předsedající, domnívám se, že je nesmírně důležité, abychom měli agentury, které provádějí účinná opatření týkající se trhu práce a zaměstnanosti, a agentury samozřejmě musí za výsledky nést odpovědnost.
<P>
Nezapomeňme, že každý třetí občan Evropské unie nemá odbornou kvalifikaci. Záležitosti týkající se monitorování v oblasti zaměstnanosti, trhu práce a potenciálu odborného vzdělávání přinášejí obrovské množství dat, které si členské státy již nemohou vyhodnocovat samy. Měli bychom proto mít agentury odpovědné za efektivitu své práce, ale měli bychom si uvědomit, že výsledky této práce mohou nyní mít neuvěřitelný dopad na trh práce, tím, že propojí veškerou odbornou přípravu s pracovními místy a povoláními, která již nyní vykazují známky toho, že budou v budoucnosti v Evropské unii nedostatkovými. V současné době musíme dovážet velké množství pracovníků z jiných zemí na pracovní místa, která vyžadují úzkou specializaci, jako jsou místa lékařů a zdravotních sester. To jsou problémy, s nimiž se Evropská unie potýká, a měli bychom proto docenit účinnost opatření těchto agentur.
<SPEAKER ID="636" NAME="László Andor">
člen Komise. - Pane předsedající, jsem toho názoru, že musíme diskutovat o všech takovýchto otázkách a nepovažovat je za tabu. Pokud zjistíme nedostatky nebo plýtvání, musíme je řešit.
<P>
Nicméně je také velmi důležité, abychom neuváděli zavádějící skutečnosti a nepřeháněli nedostatky, které zrovna najdeme, abychom měli pádný argument.
<P>
Mrzí mě, že někteří z kolegů, kteří zde promluvili, odešli, ale chci jim odpovědět velmi konkrétně. Například velmi odmítám, že by některé z těchto agentur dělaly jen PR a že pracují jen povrchně. Ve skutečnosti dělají velmi konkrétní analytické práce a práce v oblasti politik, včetně výměny zkušeností, a pomáhají realizovat evropské politiky v těchto konkrétních případech, tedy v oblasti zaměstnanosti a sociálních otázek.
<P>
Domnívám se, že tyto agentury jsou klíčové pro zajištění strategie Evropa 2020 a pokroku směrem k hlavním cílům, na nichž jsme se dohodli. Velice souhlasím s tím, že rozvoj dovedností a odborného vzdělávání patří ke klíčovým výzvám, před kterými stojíme, jak bylo zdůrazněno v diskusi. Je to jedna z hlavních strukturálních příčin nezaměstnanosti v Evropské unii a příspěvek těchto agentur potřebujeme více než kdy jindy.
<P>
Skutečně však musíme zjistit, zda jsou náklady oprávněné nebo ne, a musíme k tomu přistupovat velmi konkrétně.
<P>
V zásadě jsou kritéria účinnosti a výkonnosti agentury stanovena v ročním pracovním programu příslušné agentury, společně s uvedením způsobu, jakým se k těmto kritériím bude přistupovat. Roční pracovní program agentury musí být schválen správní radou a předkládá se příslušnému výboru Evropského parlamentu. Zástupci Komise v řídících orgánech agentur berou potřebu kvantitativních a kvalitativních kritérií výkonnosti velmi vážně a vynakládají veškeré úsilí k zajištění jejich uplatňování.
<P>
K otázce, jak si agentury podle stanovených kritérií vedou, musím říci, že je úlohou správní rady každé agentury, aby plnění těchto kritérií vyhodnocovala. Agentury zpravidla provádějí v pravidelných intervalech externí hodnocení svých pracovních programů, která berou ukazatele výkonnosti v úvahu.
<P>
Agentury hlásí výsledky externího hodnocení ve výroční zprávě o činnosti ředitele, která se předkládá rozpočtovému orgánu. Parlament může jako součást rozpočtového orgánu rovněž požadovat, aby agentury svůj výkon obhájily. Agentury jsou hodnoceny také Účetním dvorem v souvislosti s každoročním postupem udělování absolutoria a výsledky jsou projednávány ve Výboru pro rozpočtovou kontrolu.
<P>
Zástupci Komise v řídících orgánech agentur vynakládají veškeré úsilí, aby zajistili, že se na doporučení vyplývající z externího hodnocení a z hodnocení Účetního dvora a útvaru interního auditu Komise odpovídajícím způsobem reaguje.
<P>
Zabýval jsem se otázkou funkčního překrývání mezi dvěma subjekty - ETF a Cedefop - ve svém úvodním projevu, ale chtěl bych znovu zdůraznit, že přínos těchto subjektů může být rozhodující, a to zejména v souvislosti se zvyšováním zaměstnanosti v souladu s cíli Evropa 2020. ETF, zejména s ohledem na nedávné změny v oblasti Středozemního moře, může hrát velmi významnou roli při přinášení prosperity do regionů sousedících s Evropskou unií.
<P>
Chci ještě poznamenat jednu věc týkající se schopnosti Parlamentu dohlížet tvorbu strategií. Cíle agentur jsou uvedeny ve finančním nařízení, které je, jak víte, zveřejněno v Úředním věstníku. Strategii agentury obvykle stanoví ředitel po dohodě se správní radou a tyto strategie jsou každým rokem předkládány Evropskému parlamentu a odrážejí se v ročním pracovním programu.
<P>
Dotčené čtyři agentury představily své roční pracovní programy Výboru Evropského parlamentu pro zaměstnanost a sociální věci na konci ledna tohoto roku.
<P>
Závěrem bych chtěl říci, že jsem také přesvědčen, že by bylo užitečné zapojit do těchto diskusí předsednictví Rady. Mohu vás ujistit, že s nimi na toto téma budu hovořit, a jsem si jist, že s předsednictvím v této záležitosti také najdeme společnou řeč.
<SPEAKER ID="637" NAME="Předsedající">
Rozprava je ukončena.
<P>
(Zasedání bylo přerušeno v 19:25 a pokračovalo v 21:00)
