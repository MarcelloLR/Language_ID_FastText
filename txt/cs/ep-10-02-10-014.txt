<CHAPTER ID="014">
Detektory pro fyzickou kontrolu - Fungování zpravodajských služeb v rámci strategií boje proti terorismu (rozprava)
<SPEAKER ID="510" NAME="Předsedající">
Dalším bodem je společná rozprava o boji proti terorismu a prohlášení Rady a Komise o detektorech pro fyzickou kontrolu a fungování zpravodajských služeb v rámci strategií boje proti terorismu.
<SPEAKER ID="511" NAME="Alfredo Pérez Rubalcaba" LANGUAGE="ES">
Pane předsedající, dámy a pánové, rád bych začal tuto rozpravu tím, že Parlamentu poděkuji za příležitost vést klidnou rozpravu o protiteroristické politice, a zejména o některých prvcích protiteroristické politiky. Chválím rovněž načasování této rozpravy, protože od celosvětového rozruchu, který způsobil neúspěšný útok v Detroitu v prosinci loňského roku, uplynulo již dost času.
<P>
Domnívám se, že když k něčemu takovému dojde, když je třeba vypořádat se s hrozbou, jako je hrozba terorismu, tak je samozřejmě nutné reagovat, ale mnohem více se zasazuji za to, abychom pracovali klidně a průběžně, pomalu, ale jistě, jak se říká v mojí zemi. Chci Parlamentu připomenout, že hrozba terorismu je ve všech zemích EU stále stejně reálná.
<P>
Víme, že nás teroristé pozorují, víme, že jsou inovativní a zkouší měnit své metody, aby obešli naše strategie boje proti terorismu. Rovněž naše strategie kvůli tomu musí být inovativní a musí se měnit; je třeba ji zdokonalovat a především se musíme učit z vlastních chyb, protože chyby jistě děláme.
<P>
Nicméně jsme si všichni dobře vědomi, že kdyby bývalo nedošlo v prosinci v Detroitu k neúspěšnému útoku, pravděpodobně bychom k tomuto tématu v této sněmovně nevedli rozpravu tímto způsobem. Jinými slovy tato rozprava vznikla na základě potřeby bezpečnostních opatření a především potřeby dospět k závěrům, jež jsme všichni vyvodili z prošetření událostí v Detroitu, jak jsem se právě zmínil.
<P>
Jádrem dnešní rozpravy je také analýza toho, kde jsme selhali, když jsme měli co do činění s tímto plánovaným útokem, a dále opatření, jež různé země přijímají, aby se takové chyby neopakovaly. Hovoříme tedy o analýze údajů, o protiteroristických službách; hovoříme o výměně údajů a hovoříme o detektorech pro fyzickou kontrolu. Hovoříme o chybách učiněných v případě útoku, k němuž naštěstí nedošlo.
<P>
Vzhledem k tomu, že toto je předmětem naší rozpravy, rád bych zmínil několik nejzřejmějších závěrů, které podle mého názoru můžeme vyvodit z neúspěšného útoku v Detroitu. Těchto závěrů je pět.
<P>
Detroitský případ za prvé ukazuje, že se teroristé nadále přednostně zaměřují na civilní letectví.
<P>
Detroitský případ za druhé zdůrazňuje význam shromažďování údajů, ale také uvádění těchto údajů do souvislostí a jejich analýzy.
<P>
Detroitský případ za třetí zdůrazňuje, že spojenci sítě Al-Kajdá jsou schopni přistoupit k útokům mimo oblast, již bychom nazvali jejich vlastním územím. To se vztahuje na síť Al-Kajdá na Arabském poloostrově (teroristická organizace podezřelá z odpovědnosti za neúspěšný útok v Detroitu) nebo na síť Al-Kajdá v islámských zemích Maghrebu, které pro nás všechny představují hrozbu.
<P>
Čtvrtý závěr, který jsem vyvodil, je to, že události v Detroitu by nám měly připomenout, jak důležité je pracovat na zvrácení procesu radikalizace. Podle mého názoru je v souvislosti s touto záležitostí velmi význačným faktorem osobnost podezřelých teroristů.
<P>
Na závěr nás detroitský případ vyzývá, abychom věnovali velkou pozornost zhrouceným státům, respektive všem státům, kterým vzhledem k okolnostem hrozí zhroucení.
<P>
První a druhý závěr se týká trvalé hrozby pro civilní letectví a potřeby uvést do souvislostí všechny údaje, jež máme k dispozici; tyto závěry nás přímo směřují k dnešní odpolední rozpravě či rozpravám, jež se budou týkat údajů a jejich využití a detektorů pro fyzickou kontrolu.
<P>
Měl bych říci, že to není nová diskuse, ani to není poprvé, kdy o tom zde v Parlamentu diskutujeme. Pan de Kerchove, koordinátor pro boj proti terorismu, pojednával o správě informací a ochraně osobních údajů ve své zajímavé a přehledné zprávě během rozpravy k danému tématu zde v Parlamentu dne 26. listopadu. Údaje a analýza údajů představují klíčový prvek v boji na předcházení terorismu a vypořádání se s terorismem, což je předmětem dnešní odpolední rozpravy.
<P>
Musíme identifikovat teroristy; musíme vědět, kde chtějí zaútočit, kdo jim dodává zbraně; musíme znát hmotnou infrastrukturu, jež je podporuje; musíme znát jejich komunikační systémy a to můžeme vypátrat prostřednictvím databází a specializovaných zdrojů. Potřebujeme výměnu údajů, abychom mohli získat všechny dostupné informace, a musíme je odpovídajícím způsobem spravovat.
<P>
Ještě chci v rychlosti dodat, že některým útokům, jež jsme utrpěli v minulosti, bylo možné zabránit, kdyby bývaly byly informace ve správný čas zpřístupněny osobám odpovědným za protiteroristická opatření; jinými slovy kdyby se bývalo s informacemi zacházelo komplexním, a pokud omluvíte tento výraz, inteligentním způsobem, což se nestává pokaždé. To nás přivádí k rozpravě o správě informací.
<P>
Máme rámec EU, v němž můžeme odpovídajícím způsobem vyměňovat informace. Naše nedávno přijatá strategie byla součástí závěrů Rady z minulého listopadu. Jejím cílem je poskytovat bezpečnostním silám a zpravodajským službám nezbytné údaje, a to v zájmu zlepšení užitečnosti a účinnosti protiteroristické strategie. Jedná se o nezbytné údaje a pouze o ně, nic víc, protože hromadění údajů má někdy negativní vliv na jejich hodnotu a účinnost.
<P>
Jak tato strategie naznačuje, rozhodnutí o výměně údajů by měla být důsledná, profesionální, účinná, životaschopná, spolehlivá a srozumitelná pro všechny občany a všechny odborníky, kteří s takovými údaji pracují. Strategie musí podle pokynů zohledňovat prohlášení a obavy, kterými jsme se zabývali zde v Parlamentu; dále musí zohledňovat nutnost boje proti terorismu a také otázky lidských práv, právo na soukromí a na ochranu osobních údajů.
<P>
Jak jsem řekl na začátku rozpravy, dalším důsledkem, který můžeme vyvodit z plánovaného útoku v Detroitu, je to, že komerční letadla jsou pro teroristy nadále zásadním cílem. Je evidentní, že údajný terorista se úspěšně dostal na palubu letadla s dostatečným množstvím výbušnin s cílem nechat je explodovat ve vzduchu, čímž překonal všechny naše systémy sledování a všechny naše letištní bezpečnostní systémy a mechanismy. Jinými slovy je zřejmé, že musíme tyto bezpečnostní mechanismy přezkoumat, protože jsou zjevně nezpůsobilé k tomu, aby zabránily útoku, jako byl například tento plánovaný útok v Detroitu, ke kterému naštěstí nedošlo.
<P>
Abych to shrnul, musíme nadále zdokonalovat naše bezpečnostní služby, abychom se pokusili zabránit teroristům nebo podezřívaným teroristům ve vstupu na palubu komerčních letadel. Komukoli musíme zabránit, aby na palubu letadla vstoupil se zbraněmi, výbušninami nebo chemickými prekurzory pro výrobu výbušnin. V případě, že jsou tato dvě bezpečnostní opatření neúspěšná, musíme pro účely ochrany našich letadel a zabránění nehod v průběhu letu udělat více.
<P>
Právě to je rámcem rozpravy, kterou dnes vedeme k danému tématu v rámci Parlamentu a Rady - jedná se o téma detektorů pro fyzickou kontrolu.
<P>
Jak vážení poslanci vědí, v otázkách letecké bezpečnosti má Komise příslušné pravomoci k tomu, aby stanovila cíle a vytvářela předpisy. O těchto záležitostech se diskutuje na formálních a neformálních zasedáních Rady ministrů dopravy. Rád bych uvedl, že tato otázka letecké bezpečnosti byla předmětem diskuse na neformálním zasedání Rady ministrů, které se konalo před několika týdny v Toledu.
<P>
Na tomto zasedání Rady jsme se dohodli na různých záležitostech: Za prvé, že je správné a vhodné, aby EU zaujala společný postoj vůči detektorům pro fyzickou kontrolu a obecněji vůči veškerým ochranným mechanismům na našich letištích; nedává smysl, aby byla některá letiště méně chráněná než jiná, protože to v podstatě znamená, že jsme méně chráněni všichni. Byli bychom tedy potěšeni, kdyby Evropská unie dosáhla dohody a zaujala v této diskusi společný postoj.
<P>
Za druhé se jedná o složitější, choulostivější otázku, kdy je třeba zvážit více aspektů: nejprve je samozřejmě nutné zjistit, jak je tento druh detektorů pro fyzickou kontrolu účinný v zabránění teroristům, aby vstoupili s výbušninami nebo chemickými prekurzory pro výrobu výbušnin na palubu letadel. Dále musíme zjistit a analyzovat, zda jsou tyto detektory slučitelné s právy občanů na soukromí, o což se zajímá Rada, Komise i Parlament. Třetí otázkou, na níž jsme se dohodli, je potřeba zjistit, zda existují nějaká zdravotní rizika pro ty, kteří procházejí tímto přístrojem na palubu komerčních letadel.
<P>
Pokud jde o tyto tři otázky, Komise pracuje na třech studiích týkajících se účinnosti detektorů pro fyzickou kontrolu, jejich účinku na zdraví a jejich slučitelnosti s lidskými právy a základními svobodami občanů. Tyto studie budou Radě a Parlamentu dostupné v blízké budoucnosti.
<P>
Z tohoto důvodu se na neformálním zasedání Rady v Toledu domluvilo, že tyto informace budou zjištěny a poskytnuty tak, abychom mohli vést důkladnou diskusi, a doufejme, že bude možné dosáhnout vůči této záležitosti jednotného postoje, který by byl velmi žádoucí.
<P>
Jakmile dosáhneme takového společného postoje, plně zohledníme usnesení, které Parlament odhlasoval dne 23. října 2008 po rozpravě o detektorech pro fyzickou kontrolu. V průběhu této rozpravy jsme prodiskutovali potřebu posouzení dopadu na lidská práva, zdravotních rizik a dopadu na hospodářství a stejně tak potřebu konzultací s evropským inspektorem ochrany údajů. Tyto úvahy musí být v naší příští rozpravě zohledněny.
<P>
Rád bych zopakoval své poděkování této sněmovně, jež poskytla příležitost diskutovat o těchto otázkách, a poděkování Parlamentu za jeho pružnost ohledně načasování této rozpravy.
<SPEAKER ID="512" NAME="Siim Kallas">
člen Komise. - Pane předsedající, jsme zde, abychom představili společný názor na některé aspekty boje proti terorismu. Mojí prioritou jako komisaře pro dopravu je samozřejmě bezpečnost a ochrana cestujících. To je hlavní prioritou naší společné dopravní politiky a je to stále mimořádně důležité.
<P>
Pokus o teroristický útok na let č. 253 společnosti Northwest Airlines do Detroitu, k němuž došlo dne 25. prosince, znovu potvrdil reálnost hrozby pro civilní letectví. Rád bych zdůraznil, že stávající normy EU pro bezpečnost letectví byly dne 25. prosince na letišti Schiphol v Amsterdamu uplatněny správně .
<P>
Daná událost se především ukázala jako selhání zpravodajských služeb, selhání nutnosti pospojovat si všechna znamení. Letecká doprava je nadále cílem teroristů. Tuto skutečnost nemůžeme přehlížet. Bezpečnost letectví tedy musí být zaručena všemi vhodnými prostředky, a to v plném souladu se základními právy.
<P>
Cestující veřejnost, sdělovací prostředky a zúčastněné strany z odvětví letectví se nás právem ptají, zda jsou stávající bezpečnostní opatření dostatečně dobrá, nebo zda je třeba učinit další kroky. V tomto ohledu se v současnosti všude diskutuje o nových technologiích detekční kontroly, tzv. detektorech pro fyzickou kontrolu.
<P>
Pokud jde o používání detektorů pro fyzickou kontrolu na letištích, odborníci na bezpečnost se domnívají, že tyto přístroje mají lepší detekční schopnost než běžná zařízení pro detekční kontrolu. Někteří se domnívají, že jsou podstatně lepší. Někteří se domnívají, že to není tak velký pokrok, ale jak velkou přidanou hodnotu tyto přístroje přinášejí bezpečnosti letišť a jaké mají důsledky pro zdraví a soukromí, v současnosti ještě není úplně jasné.
<P>
Jak Parlament uvedl již v roce 2008, používání technologií pro snímkování těla přináší několik otázek, zejména v souvislosti se soukromím, ochranou údajů a zdravím. Mám v úmyslu předložit vám v dubnu zprávu o technologii snímkování a jejím používání na letištích v EU. Tato zpráva se zaměří na otázky vznesené v usnesení Evropského parlamentu z roku 2008.
<P>
Těmito otázkami se musíme vážně zabývat. Rovněž se musíme zamyslet nad tím, zda je lepší řešit tyto obavy na vnitrostátní nebo na evropské úrovni. Podle mého názoru by byl rámec EU lepší. Říkám to na základě naší zkušenosti se společným přístupem od 11. září a s ohledem na účinnost jednotného trhu v oblasti letectví. Rámec EU zajišťuje jednotné normy jak ve vztahu k bezpečnosti, tak vůči dodržování práv jednotlivců.
<P>
Na závěr bych rád zdůraznil, že bezpečnost na letištích je mnohem rozsáhlejší otázkou než zavedení nové technologie snímkování. Pro boj proti terorismu, který se zaměřuje na civilní letectví, potřebujeme široký výběr kombinovaných a koordinovaných opatření - informace, analýzy, různé metody vyšetřování a mezinárodní spolupráci. Jak právě řekl pan ministr, teroristé se vyvíjejí. My se musíme rovněž vyvíjet a detektory pro fyzickou kontrolu jsou pouze jedním prvkem v tomto výběru.
<P>
Těším se na vaše názory a děkuji vám za pozornost.
<SPEAKER ID="513" NAME="Cecilia Malmström">
členka Komise. - Pane předsedající, toto je nový dvojí přístup Komise. Jak se ukázalo v dřívější rozpravě, nyní, když máme Lisabonskou smlouvu, činnost na úrovni EU vstupuje do nové fáze. Jsem velmi šťastná a poctěná, že společně s vámi budu pracovat na boji proti terorismu a na jiných otázkách souvisejících s bezpečností. Budeme při tom samozřejmě plně respektovat skutečnost, že konečná odpovědnost za veškerou operativní a informační činnost v této oblasti náleží členským státům.
<P>
Ráda bych vám připomněla - někteří z vás se zúčastnili mého slyšení, které se konalo před několika týdny -, že jsem přislíbila provést hodnocení všech protiteroristických politik. Nejdříve jsem požádala své útvary, aby připravily přehled a posouzení všech dosavadních výsledků. To bude základem, podle něhož rozhodneme, jaké budou následující kroky. Musíme ohodnotit a plně pochopit to, co máme, účinky, které to přináší, co případně chybí a co přesahuje potřebný rámec, abychom mohli navrhnout nová a lépe promyšlená opatření. Těším se, až vám budu moci toto hodnocení předložit a prodiskutovat ho s vámi.
<P>
Tato inventura však neznamená, že si nejsem plně vědoma skutečnosti, že hrozba terorismu se nesnížila. Jak můj kolega pan Kallas a předsednictví Rady uvedli, víme, že terorismus stále představuje jednu z největších hrozeb pro naše hodnoty a naše demokracie. Let do Denveru to nedávno ukázal.
<P>
Statistiky Europolu ukazují, že v roce 2008 nahlásily členské státy EU celkem 515 neúspěšných nebo úspěšně spáchaných teroristických útoků, k nimž došlo v Evropě; 359 jednotlivců bylo souzeno kvůli obviněním z terorismu v rámci celkem 187 soudních řízení; 50 % z nich bylo spojeno se sítí Al-Kajdá nebo islamistickým terorismem a 39 % se separatistickým terorismem, jedná se např. o činnosti organizace ETA ve Španělsku. Víme rovněž, že v roce 2008 došlo k tragickým událostem a otřesným bombovým útokům v Bombaji, které zasáhly rovněž evropské občany a mezi nimi i poslance této sněmovny. Tyto události a údaje Europolu hovoří jasně: terorismus zde stále je a je důležité, abychom nesnižovali naši bdělost a zajistili jsme, aby byly v boji proti terorismu využity veškeré nástroje a přitom plně respektována základní práva.
<P>
Pokud se podíváme na nástroje, kterými disponujeme v současnosti, máme protiteroristickou strategii EU vyvinutou po útocích v Madridu a Londýně. Tato strategie zdůrazňuje závazek EU globálně bojovat proti terorismu a přitom respektovat lidská práva a učinit Evropu bezpečnější, umožnit jejím občanům žít v prostoru svobody, bezpečnosti a práva. Tento závazek je samozřejmě stále platný.
<P>
Nemůžeme dosáhnout svobody bez bezpečnosti a nelze dosáhnout bezpečnosti bez svobody. Proto dodržování základních práv v boji proti terorismu není pouze požadavkem všech demokratických společností, ale je nutností pro zajištění toho, že naše politiky budou důvěryhodné, oprávněné a udržitelné. Proto Komise navrhne pouze taková opatření, která budou podléhat kontrole právních předpisů EU, zejména s ohledem na základní práva a důsledné posouzení dopadů, včetně dopadu na osobní údaje a jednotlivce.
<P>
Jak víme, terorismus je celosvětovým jevem, a proto budeme spolupracovat s našimi spojenci a partnery a mezinárodními organizacemi po celém světě.
<P>
Pokud jde o vnitřní rozměr vypořádávání se s terorismem a jeho předcházení, v naší protiteroristické strategii máme několik klíčových cílů ohledně toho, jak může Unie přispět k boji proti terorismu. Naprosto s těmito cíli souhlasím, zejména pak s nutností zastavit násilnou radikalizaci, chránit naše rozhodující infrastruktury, podporovat oběti, zlepšit výměnu informací mezi vnitrostátními orgány a spolupráci se všemi zúčastněnými stranami. Musíme reagovat na nekonvenční hrozby a zlepšit odhalování hrozeb. Musíme teroristy připravit o finanční prostředky a více investovat do výzkumu a technologického vývoje.
<P>
Vývoj těchto politik byl samozřejmě silně podporován Evropskou komisí ve spolupráci s členskými státy. V průběhu posledního roku Komise významně přispěla ke sbližování právních rámců členských států. Máme například evropský zatýkací rozkaz, který v celé EU vytvořil společné pojetí teroristického trestného činu a usnadnil postupy pro vydávání stíhaných osob v rámci členských států EU. Podnikli jsme rovněž významné kroky, abychom čelili zneužívání internetu za teroristickými účely, přičemž jsme se zabývali podmínkami, jež vedou k teroristické radikalizaci, zahájili Evropský program na ochranu kritické infrastruktury a omezili přístup teroristů k prostředkům, které potřebují ke spáchání svých činů - tedy k financím a výbušninám.
<P>
Akční plán EU na posílení bezpečnosti výbušnin obsahuje důležitá opatření na zvýšení prahové hodnoty pro teroristy, kteří chtějí použít k útoku výbušniny. Hodlám navrhnout legislativní rámec na vypořádání se s nebezpečími spojenými s prekurzory, jež mohou být použity k vytvoření improvizovaných výbušných zařízení. Učiním tak tento rok.
<P>
Disponujeme rovněž akčním plánem na ochranu proti chemickým, biologickým, radiologickým a jaderným zbraním (CBRN), který Komise navrhla minulý rok v červnu a který schválila Rada. Tento akční plán se skládá ze 130 opatření. Komise vyčlenila až 100 milionů EUR, jež by mohly být uvolněny ze stávajících finančních programů s cílem usnadnit jeho uplatňování.
<P>
Jsem plně oddána myšlence zajistit, aby Evropská komise v nadcházejících letech nadále rozvíjela svou úlohu jako podpora a katalyzátor spolupráce, sítí odborníků, výměny nejlepších postupů, shromažďování zdrojů, zlepšování výzkumu a vytváření společných přístupů k nadnárodním výzvám. Musíme také přezkoumat, jak využíváme naše finanční zdroje. To lze učinit prostřednictvím zřízení fondu pro vnitřní bezpečnost, který předpokládá Stockholmský program.
<P>
Rozsáhlá mezinárodní výměna údajů vztahujících se ke shromažďování údajů a ukládání údajů, jež se týkají tisíců občanů, musí zohlednit - a to bylo v průběhu poslední rozpravy, již jsme vedli, velmi zřejmé - velmi vysoké standardy ochrany údajů s cílem předcházet jejich zneužití nebo nesprávnému zacházení s nimi. Jak řekl pan komisař Kallas, musíme se rovněž ujistit, zda všechny body spojujeme odpovídajícím způsobem. Společně s mojí kolegyní Viviane Redingovou navrhnu v blízké budoucnosti kombinovaný systém ochrany údajů, který by měl pokrývat také policejní a soudní spolupráci.
<P>
To vše bude posouzeno v hodnocení a bude to spadat do rámce strategie vnitřní bezpečnosti, která vám bude zakrátko předložena.
<P>
Na závěr mi dovolte, abych zdůraznila, že v dlouhodobém horizontu můžeme v boji proti terorismu uspět pouze tehdy, pokud budeme nadále schopni ctít naše hodnoty a respektovat základní práva. Musíme se vyvarovat situaci, kdy by se na naše politiky pohlíželo jako na nejasné nebo jako na politiky, které uplatňují přístup "dvojího metru". Pouze pokud zůstaneme věrni našim demokratickým hodnotám a právnímu státu, můžeme hájit naše vysoké morální základy a zabránit odcizení od našich společností a našeho způsobu života.
<SPEAKER ID="514" NAME="Předsedající">
Představila jste nám velmi nadějné vyhlídky. Snad zde někdy budete zastupovat Komisi současně s panem Kallasem a paní Redingovou.
<SPEAKER ID="515" NAME="Manfred Weber" LANGUAGE="DE">
Pane předsedající, pane Rubalcabo, paní komisařko, pane komisaři, těší mě, že zde dnes nehovoříme pouze o systému SWIFT a detektorech pro fyzickou kontrolu, ale vedeme obecnou rozpravu také o válce proti terorismu, protože toto téma se týká nás všech. Když se podíváme zpět, musíme říci, že terorismus je pro obyvatele Evropy skutečnou hrozbou. Přijímáme pozitivní opatření a rád bych vyjádřil své upřímné poděkování veřejným orgánům. Lidé, kteří jsou odpovědní za bezpečnost, odvedli za poslední roky dobrou práci. Rád bych poděkoval rovněž našim partnerům.
<P>
Nyní se musíme dívat do budoucnosti. Čemu budeme vystaveni v průběhu několika příštích let? V tomto ohledu mám tři zvláštní požadavky či návrhy. První se týká spolupráce mezi evropskými orgány. Každý dokument přichází s nadpisem, který zdůrazňuje důležitost spolupráce a posilování naší spolupráce. Tato slova jsou úžasná, ale ve skutečnosti se nic neděje. Ani v Toledu se neudálo nic, co by se týkalo skutečné spolupráce. Není zde nedostatek opatření - to bylo objasněno v Detroitu. Nám chybí spolupráce mezi orgány. V tom je problém. Rád bych proto požádal Radu, aby konečně dělala svou práci v této oblasti, a rád bych vyzval Komisi, aby předložila vhodné návrhy.
<P>
Můj druhý bod se týká toho, že bychom měli přezkoumat naše stávající právní předpisy s ohledem na sběr údajů a údajů z mobilních telefonů např. v případě uchovávání údajů. Pokud jde o toto hodnocení, máte tedy podporu skupiny Evropské lidové strany (Křesťanských demokratů). Je důležité, aby byla tato záležitost po několika letech přezkoumána.
<P>
Zatřetí, právě jsme hovořili o systému SWIFT. Chtěl bych se zeptat Parlamentu, proč musí být naše spolupráce se Spojenými státy organizována tímto způsobem. Musí tak být organizována, protože my, Evropané, nedokážeme vyhodnotit údaje sami. Vyvstává tedy otázka, zda jsme dostatečně sebejistí, abychom je vyhodnocovali sami. To je další úvaha pro budoucnost.
<SPEAKER ID="516" NAME="Saïd El Khadraoui" LANGUAGE="NL">
V krátkém čase, který mi byl přidělen, chci jménem Skupiny progresivní aliance socialistů a demokratů v Evropském parlamentu vymezit tři významné základní podmínky, které považujeme za zásadní při posuzování otázky případného zavedení detektorů pro fyzickou kontrolu, které byly ještě nedávno prosazovány jako zázračné řešení.
<P>
Nejprve musíme zaujmout koordinovaný, harmonizovaný evropský přístup. Proto potřebujeme evropská pravidla, neboť jinak se problém ohledně bezpečnosti pouze přesouvá a vzniká zmatek, a úřadující předseda Rady na to poukazoval, já ale chci španělskému předsednictví zdůraznit, že několik členů Rady mezitím zaujalo samostatný postoj, a žádám vás, abyste to výslovně odsoudili.
<P>
Zadruhé potřebujeme globální přístup k bezpečnosti a boji proti terorismu a to znamená, že se musíme vyvarovat vyvozování ukvapených závěrů, že musíme zastavit "politiku slov", že na případné zavedení detektorů pro fyzickou kontrolu se rovněž nesmí pohlížet izolovaně bez ohledu na širší souvislosti, další existující nebo možná opatření, a že na ně samozřejmě musíme pohlížet rovněž v souvislosti s jinými aspekty, jako je veřejné zdraví a rozpočtové důsledky.
<P>
Třetím bodem je to, že musíme přestat vyvolávat dojem, že budou tyto detektory pro fyzickou kontrolu zárukou 100% bezpečnosti. Jistě jste si vědomi například toho, že toto zařízení je schopné odhalit výbušniny umístěné na těle, nikoli ukryté uvnitř těla.
<P>
Pane předsedající, na závěr bych chtěl uvést, že proto rovněž podporuji přístup Komise, který říká, aby byl nejprve zaveden zkušební provoz, než bude předložen návrh.
<SPEAKER ID="517" NAME="Gesine Meissner" LANGUAGE="DE">
Pane předsedající, pan Rubalcaba správně uvedl, že v současnosti nemáme bezpečný systém letecké dopravy. V této oblasti musíme zvýšit bezpečnost. Události z Detroitu a Mnichova ukázaly, že v ní existují mezery. Z tohoto důvodu se v obrovském spěchu zavádí detektory pro fyzickou kontrolu, jako kdyby byly zázračným řešením tohoto problému. Jsou zavedeny již ve Spojených státech, v Nizozemsku a jiných zemích.
<P>
Vyvstává však otázka, zda detektory pro fyzickou kontrolu skutečně učiní leteckou dopravu bezpečnější. Je to jedna z klíčových otázek, které si musíme položit. V souvislosti s detektory pro fyzickou kontrolu vlastně vyvstává celá řada otázek. Jaký druh technologie se používá? Jaký druh záření vysílají? Mohou poškozovat zdraví? Co umožňují, aby bylo vidět? Pouze několik zelených a červených bodů nebo celou osobu, která prochází detektorem? Můžeme zajistit, aby byly údaje chráněny? Tyto detektory jsou také nákladné. Pokud je zavedeme, kdo to bude platit?
<P>
Je třeba odpovědět na spoustu otázek a my tak právě činíme. Vy chcete dělat totéž a předložit nám řešení. Ať se děje cokoli, potřebujeme řešení, které pokryje celou Evropu. Musíme zohlednit také případ Tel Avivu a možnost používat jinou metodu. Musíme hledat bombové atentátníky a nikoli bomby. Tuto metodu nemůžeme přijmout ve velkém měřítku, protože zahrnuje diskriminaci, ale musíme vyšetřit všechny možnosti a přitom ochránit naše základní práva.
<SPEAKER ID="518" NAME="Judith Sargentini" LANGUAGE="NL">
Parlament před časem stanovil požadavky, s nimiž musí být detektory pro fyzickou kontrolu v souladu, pokud mají být zavedeny. Tyto specifikace zahrnovaly otázky soukromí, ochrany údajů, lidské důstojnosti, zdraví a svobody výběru.
<P>
Existují technologie, které skutečně splňují veškeré tyto požadavky, to znamená, že rentgenové přístroje, rentgenové snímky a "nahé" snímky jsou nutně zastaralé, a zde se v současnosti vydáváme špatnou cestou. Na letišti Heathrow v Londýně se toto zařízení používá bez jakéhokoli prvku svobody výběru. Toto nové zařízení se zavádí v Itálii. Nizozemský ministr spravedlnosti vyzývá, aby bylo zavedeno na všech letištích v celé Evropě nejen u letů do Spojených států, ale u všech letů.
<P>
Pokud budeme pokračovat pouze v téže staré diskusi o technologii, nadále se budeme vyhýbat skutečné otázce, závažné otázce, a sice zda je toto opravdu užitečné a zda si to společnost přeje. Souhlasím s kolegou ze Skupiny progresivní aliance socialistů a demokratů v Evropském parlamentu, který tyto otázky pokládá. Musíme uvážit, v jaké Evropě chceme žít, protože naprostá bezpečnost neexistuje.
<SPEAKER ID="519" NAME="Peter van Dalen" LANGUAGE="NL">
Nejnovější generace detektorů vyhovuje požadavkům, které stanovil Parlament. Bezpečnostní pracovníci vidí zobrazené obrysy kontrolovaných občanů a body, kde přepravují tekutiny, zbraně nebo jiné zakázané předměty. Pokud lze vidět takové body, dotčení cestující jsou přímo na místě podrobeni samostatné kontrole.
<P>
Nejnovější detektory rovněž nemají žádný vliv na zdraví. Záření, které vysílají, je menší než záření, které vydávají mobilní telefony. Detektory jsou navíc také uživatelsky přívětivé. Fronty u bezpečnostních kontrol budou kratší, protože za hodinu může být zkontrolováno více cestujících. To se promítne v nákladech cestujících.
<P>
Pane předsedající, nejnovější detektory jsou však doplňkovým bezpečnostním nástrojem. Velice nutné jsou rovněž analýzy a dobrá výměna informací. Pokud jde o mě, můžeme rychle přejít k zavedení těchto nástrojů jakožto doplňkových nástrojů.
<SPEAKER ID="520" NAME="Rui Tavares">
jménem skupiny GUE/NGL. - (PT) Před několika dny jsem obdržel e-mail od lobbisty, který prodává detektory pro fyzickou kontrolu. Tento e-mail hovořil o "období po událostech v Detroitu". Žádné překvapení. Každý přístroj stojí 250 000 EUR. Na prodeji detektorů pro fyzickou kontrolu lze vydělat celé jmění, když jsem však e-mail četl a přemýšlel o tomto období po událostech v Detroitu, tedy po amatérském pokusu teroristy, jehož přemohli ostatní cestující v letadle, ptal jsem se sám sebe, zda si tento útok skutečně zasloužil, aby po něm bylo pojmenováno historické období.
<P>
Nebylo by tomu tak, kdyby k němu nedošlo v období naprostého cynismu. Ne vše může sloužit jako výmluva pro zvýšení pronikání do soukromých životů členů veřejnosti. Evropští občané rovněž musí vědět, že v Parlamentu neseme odpovědnost. Ano, skutečně musíme vyšetřovat terorismus. Je pravda, že policie i letiště potřebují stále více údajů, ale je rovněž důležité založit pátrání na jasných předpokladech, a Rada a Komise předkládají mnoho hypotéz. Bohužel musím říci, že jsou nesprávné.
<P>
Myšlenka, že hrozba terorismu se nesnížila, je sporná a měla by zde být prodiskutována. Myšlenka, že terorismus se vyvíjí a že bychom se měli vyvíjet také, je pravdivá, ale především musíme dělat správně svoji práci, protože útoku v Detroitu, respektive pokusu o útok, mohlo být velmi lehce zabráněno. Nyní diskutujeme o databázích a budoucích policejních postupech.
<P>
Až se zjistí, že teroristé mohou materiál pro výrobu bomb spolknout, začne se na letištích dělat endoskopie? Až tam chceme skončit? Nastává čas, aby se tento Parlament sešel a důkladně tuto záležitost projednal s ohledem na práva veřejnosti.
<SPEAKER ID="521" NAME="Rolandas Paksas" LANGUAGE="LT">
Evropský parlament musí udělat vše, co je v jeho silách, aby zajistil, že zpravodajské agentury nebudou nepoužívat válku proti terorismu jako odůvodnění pro mučení, tajné věznice nebo dokonce státní převrat tam, kde se setkají s odporem.
<P>
Pane předsedající, dovolte mi, abych citoval svědectví britského velvyslance v Uzbekistánu, pana Craiga Murraye, které sdělil dočasnému výboru Evropského parlamentu: "V Uzbekistánu jsem viděl spoustu důkazů o mučení. Narazil jsem na složku zadržené osoby, která zemřela během výslechu, protože byla ponořena do vroucí vody." Svědectví poskytl také jiný státní úředník, sir Michael Wood, který uvedl, že "získání informací na základě mučení není podle Úmluvy OSN proti mučení nelegální, pokud jej neprovádíme sami."
<P>
Může existovat větší výsměch lidským právům?
<P>
Pane předsedající, vyzývám vás, abyste znovu zahájil parlamentní vyšetřování a znovu svolal dočasný výbor pro mimořádné vydávání osob a uvěznění vězňů CIA v Evropě.
<SPEAKER ID="522" NAME="Philip Claeys" AFFILIATION="NI">
(NL) Musíme si dát pozor na to, aby rozprava o terorismu nebyla zúžena na rozpravu o detektorech pro fyzickou kontrolu nebo rozpravu o ochraně údajů. Je zarážející, že Rada a Komise ve svém prohlášení nezmiňují radikální islamismus, který je stále živnou půdou a semeništěm mezinárodního terorismu. Protože nám již není dovoleno vidět pravdu, každý přístup je kvůli politické korektnosti odsouzen k neúspěchu ještě před svým začátkem.
<P>
Komise a Parlament kladou důraz na dodržování občanských práv, což je správné a nezbytné, ale nebezpečí představuje to, že se sami ztrácíme ve formalismu, a to jsme viděli v rozpravě o Programu sledování financování terorismu. Některé společenské kruhy nesou vinu za podněcování veřejného mínění proti jakémukoli možnému přístupu k boji proti terorismu, a to není způsob, jakým bychom měli evropským občanům sloužit.
<SPEAKER ID="523" NAME="Werner Kuhn" AFFILIATION="PPE">
(DE) Pane předsedající, dámy a pánové, pro skupinu Evropské lidové strany (Křesťanští demokraté) je válka proti terorismu největší výzvou 21. století. Této výzvě čelíme jak na technické, tak na parlamentní úrovni.
<P>
Ve Výboru pro dopravu a cestovní ruch jsme zavedli nařízení o zákazu tekutin v příručním zavazedle a kromě toho se podrobně zabýváme také detektory pro fyzickou kontrolu. Nejprve bych chtěl říci jednu věc. V současnosti nemáme úplnou bezpečnost, jak již zdůraznilo mnoho jiných řečníků, a nebudeme ji mít ani v budoucnosti. Můžeme však rozvíjet přirozené techniky, které nám umožní asymptoticky se k úplné bezpečnosti přibližovat.
<P>
Musíme zohlednit několik základních pravidel jak v rámci Parlamentu, tak mimo něj. Všechny skupiny se již dohodly, že by tato záležitost měla mít co nejmenší dopad na zdraví cestujících. Je proto nezbytné, abychom zavedli moderní detektory pro fyzickou kontrolu, které fungují podle zvláštního principu. Samozřejmě je jasné, že práva jednotlivců je nutné chránit. Když navíc uvádíme příklady druhu snímkování, jenž má být použit, nesmíme se zaměřovat pouze na detektory pro fyzickou kontrolu, které snímají nahé tělo.
<P>
Ve Výboru pro dopravu a cestovní ruch jsme se s Výborem pro občanské svobody, spravedlnost a vnitřní věci shodli na tom, aby nám Komise předložila návrh právních předpisů o detektorech pro fyzickou kontrolu do konce března nebo na začátku dubna a v každém případě před letní přestávkou. V této oblasti je třeba zohlednit několik faktorů, mezi něž patří důsledná spolupráce mezi Výborem pro dopravu a cestovní ruch, který zaujímá vedoucí postavení, a Výborem pro občanské svobody, spravedlnost a vnitřní věci, dále spolehlivost zařízení, evropská certifikace a stanovení stejných podmínek v celé Evropě, abychom mohli zajistit bezpečí na evropském kontinentu.
<SPEAKER ID="524" NAME="Claude Moraes" AFFILIATION="S&amp;D">
Pane předsedající, uvedl jste, že v této otázce jsou odpovědní tři komisaři. To nás velmi těší. Dovolte mi, abych citoval jediného, který zde není. Komisařka Redingová minulý týden řekla: "Víme, že detektory pro fyzickou kontrolu mohou mít značný potenciál pro narušování soukromí, a musíme tedy úplně uvážit jejich dopad."
<P>
Přesně takové prohlášení bychom měli učinit v této počáteční fázi. My, socialisté a demokraté, věříme, že tato technologie může bojovat proti terorismu, a paní Malmströmová to správně formulovala, když hovořila o případném širším právním rámci.
<P>
Tento boj je vážný. Na letištích jsem byl mnohokrát zastaven. Pokud mi technologie může pomoci k rychlejší kontrole, abych nebyl mylně považován za někoho jiného, pak je to skvělá věc, ale mnoho lidí, jež zastupuji v mém volebním obvodu a s nimiž již bylo špatně zacházeno při bezpečnostní kontrole nebo byli podrobeni zvláštní kontrole, požaduje bezpečnost. Dosáhneme jí díky tomuto správnému společnému postoji Výboru pro dopravu, lidé ovšem chtějí, aby byly jejich občanské svobody chráněny před účinky terorismu tak, aby na žádném letišti nebyl žádný slabý bod. Členské státy, které tento postup zahájily, by měly vědět, že by zde měl existovat panevropský přístup, účinný a bezpečný přístup.
<SPEAKER ID="525" NAME="Sarah Ludford" AFFILIATION="ALDE">
Pane předsedající, chci hovořit o dodržování právního státu ze strany zpravodajských služeb. Dnešní rozhodnutí Odvolacího soudu Spojeného království naprosto zničilo pokus britské vlády o utajení. Potvrdilo, co Parlament uvedl před třemi roky, šokující pravdu, že tajné služby Spojeného království se skutečně tajně podílely na mučení britského občana a vydané oběti Binjana Mohameda.
<P>
Co si Rada myslí o tomto naprostém porušení článku 6 Smlouvy o EU a Úmluvy proti mučení? V roce 2006 jsem vedla delegaci poslanců Evropského parlamentu týkající se mimořádného vydávání osob a mučení v Londýně. Ministr obrany Spojeného království Geoffrey Hoon poté promarnil polovinu schůzky tím, že mě kritizoval, že prošetřujeme spoluvinu Spojeného království. Dluží omluvu mně a zejména britské a evropské veřejnosti.
<P>
Ve Spojeném království nyní musí dojít ke čtyřem krokům: ke zcela nezávislému vyšetřování spoluúčasti Spojeného království na zneužívání války proti terorismu v letech, kdy se labouristická vláda Spojeného království chovala jako Bushův pudlík; k rychlému policejnímu vyšetřování a popřípadě ke stíhání za porušení Úmluvy proti mučení; zveřejnění pokynů, které dostali úředníci zpravodajských služeb Spojeného království, a toho, zda jim bylo nařízeno mlčet navzdory tomu, že docházelo k mučení; a k zavedení úplné odpovědnosti parlamentu - kterou ve Spojeném království v případě zpravodajských služeb nemáme.
<SPEAKER ID="526" NAME="Philip Bradbourn" AFFILIATION="ECR">
Pane předsedající, vraťme se k detektorům pro fyzickou kontrolu. Jsem stále toho názoru, že jakékoli opatření, jež zvýší bezpečnost cestující veřejnosti, je třeba přivítat.
<P>
Musí však být také přiměřené a projevovat nevinným cestujícím - tedy velké většině - úctu, jakou si zasluhují. Po pokusu o výbuch letadla v USA, k němuž došlo na 1. svátek vánoční, jsme byli svědky něčeho, co se rovná bezmyšlenkovité reakci, která usiluje o zavedení jakýchkoli prostředků na posílení bezpečnosti. V některých členských státech, zejména v tom mém, je nyní používání takových přístrojů povinné a nejsou dostupné žádné alternativy, jako je "poplácávání po těle" - tzv. taktika "žádný snímek, žádný let".
<P>
Jsem zásadně proti této politice. Pokud jde o soukromí, musím říci, že rozhodnutí vlády Spojeného království přeskočit právní předpisy na ochranu dětí, aby bylo možné zavést detektory pro fyzickou kontrolu, je skandální. Musíme se podívat na skutečnost, že na 1. svátek vánoční - záležitost, která znovu zahájila tuto diskusi - se nejednalo o nízkou bezpečnost na letištích. Šlo o "selhání systému řádné výměny informací", jak cituji prezidenta USA.
<P>
Někteří odborníci již uvedli, že použité výbušniny by takovými detektory nebyly odhaleny.
<P>
Na závěr bohužel musím říct, že se nyní domnívám, že potřebujeme řádný systém pro analýzu cestujících.
<SPEAKER ID="527" NAME="Mario Borghezio" AFFILIATION="EFD">
(IT) Pane předsedající, dámy a pánové, terorismus se neustále vyvíjí a my musíme zůstat na vrcholu měnícího se scénáře.
<P>
Jednotliví teroristé se těžko identifikují a diskutujeme zde o právních předpisech týkajících se soukromí a o tom, zda přijmout technologicky vyspělejší opatření či nikoli. Domnívám se, že bychom se místo toho měli více zabývat některými rozsudky Soudního dvora v Lucemburku, které odhalují porušení předpisů, k nimž dochází na jednotné frontě západu proti terorismu, nebo abych to pojmenoval správným názvem - proti islámskému terorismu -, a měli bychom být velmi opatrní v otázce legální politické korektnosti.
<P>
Legální politická korektnost není pro nikoho žádným dobrem, ta nás nikam nedostane a oslabuje nás, zatímco máme představovat velmi silnou frontu, protože zde existuje ještě závažnější trvalá hrozba, a sice to, že je teroristy nyní velmi složité identifikovat. Tolik k detektorům pro fyzickou kontrolu. Teroristé se mohou dostat kamkoli: zítra ráno mohou být v letadle, do něhož hodláme nastoupit.
<P>
Pokud Evropa bude trvat na nadměrném zajišťování občanských svobod, umožníme mimořádně nebezpečné narušení vnitřní bezpečnosti našich národů, a tím by měl být pan komisař znepokojen. Místo toho se mi zdá, že zaujímá příliš obecný a zbabělý postoj, protože nedokáže identifikovat islámský terorismus a nebezpečí, které přirozeně představuje.
<SPEAKER ID="528" NAME="Martin Ehrenhauser" AFFILIATION="NI">
(DE) Pane předsedající, na celém světě zemřelo v roce 2000 následkem teroristických útoků 1 200 osob. O osm let později, v roce 2008, to bylo již 16 000 osob. Pro srovnání - na AIDS zemře každý den 6 000 osob.
<P>
Co nám tyto údaje říkají? Za prvé, že terorismus vyvolává hysterii, která má za následek bezdůvodné omezení práv občanů jako v případě detektorů pro fyzickou kontrolu nebo současné dohody SWIFT. Za druhé, válka proti terorismu je neúspěšná. Uspěla pouze ve zvětšení tohoto problému. Pokud jde o spolupráci mezi bezpečnostními službami v Evropské unii, rád bych řekl, že Evropský parlament v této oblasti naléhavě potřebuje demokratická práva na kontrolu, což je standardem v každém demokratickém členském státě. Navíc bych rád doporučil, aby Komise podpořila zavedení společného standardizovaného uživatelského rozhraní (CSUI). Musíme uspíšit jeho vývoj a je třeba, aby ho financovala Komise.
<SPEAKER ID="529" NAME="Teresa Jiménez-Becerril Barrio" AFFILIATION="PPE">
(ES) Pane předsedající, když jde o tak závažnou věc jako terorismus, neměli bychom čekat, dříve než začneme jednat, až se věci stanou. Události bychom měli předvídat, ale my tak nečiníme. Reagujeme bohužel pouze v reakci na každý útok, jako byl např. neúspěšný útok v Detroitu, což nás dnes nutí, abychom přijímali rozhodnutí na zajištění bezpečnosti letecké dopravy.
<P>
Přijetí rozhodnutí o detektorech pro fyzickou kontrolu na letištích je odpovědností, které se nemůžeme vyhnout, dámy a pánové. Již nemůžeme déle čekat, protože teroristé nečekají.
<P>
Komise tedy musí co nejdříve zajistit, aby byla chráněna důstojnost a soukromí jednotlivců a aby nedocházelo k poškozování zdraví.
<P>
Jakmile bude toto zaručeno, musíme přijmout rozhodnutí pro Evropskou unii jako celek. Těm, kteří mají obavy z porušení našich základních práv, říkám, že neexistuje větší právo než právo na život, a ti z nás, kteří si váží svobody více než všeho ostatního, musí mít možnost žít bezpečně, aby se cítili skutečně svobodní.
<SPEAKER ID="530" NAME="Juan Fernando López Aguilar" AFFILIATION="S&amp;D">
(ES) Pane předsedající, terorismus je globální hrozbou a vypořádání se s ním je naší společnou odpovědností. Také Lisabonská smlouva v tomto ohledu pokládá základy k tomu, abychom konečně mohli vytvořit společnou protiteroristickou politiku v Evropské unii.
<P>
Naprosto souhlasím s připomínkami úřadujícího předsedy Rady a rád bych zdůraznil několik prvků, na jejichž základě musí být taková společná politika postavena.
<P>
Prvním je urychlení výměny informací, zejména v souvislosti s úsilím o předcházení teroristickým útokům a se zkoumáním mechanismů financování.
<P>
Druhým je uplatnění dostupného vědeckého a technologického pokroku, jehož bylo dosaženo v boji proti terorismu, přičemž je třeba respektovat základní práva jednotlivců.
<P>
Třetím je spolupráce se třetími zeměmi, zejména s Afghánistánem, Pákistánem a zeměmi Afrického rohu.
<P>
Za čtvrté musíme v rámci rozpravy o bezpečnosti vzdušného prostoru zajistit, aby byl technologický pokrok, konkrétně jde o detektory pro fyzickou kontrolu, slučitelný s lidským zdravím a soukromím a především aby neměl vliv na dobu odbavení na letištích ani na pohodlí cestujících.
<P>
Jsou zde však také tři institucionální prvky. Prvním je Stálý výbor pro pro operativní spolupráci v oblasti vnitřní bezpečnosti (COSI). Druhým je prohlášení o protiteroristických opatřeních vydané na posledním neformálním zasedání Rady pro spravedlnost a vnitřní věci Evropské unie, která se konala v Toledu. Třetím je transatlantická oblast bezpečnosti, která musí přinést vývoj úzké spolupráce se Spojenými státy, aby bylo možné bojovat s touto společnou hrozbou.
<SPEAKER ID="531" NAME="Charles Goerens" AFFILIATION="ALDE">
(FR) Pane přesedající, jedním z prostředků, jak předcházet terorismu, je poskytování informací. Informace musí obíhat. Děje se tak nyní skutečně? Nic není méně jisté. Poskytují zpravodajské služby USA svým evropským protějškům nejnovější informace? V každém případě, pokud jde o údajného teroristu zatčeného na letu Amsterdam-Detroit, jsou zde stále důvody k pochybnostem.
<P>
Nehledě na tuto událost je zde otázka, zda systém pro výměnu protiteroristických údajů skutečně obecně dodržuje zásadu vzájemnosti. Je velmi žádoucí, aby byl zřízen parlamentní kontrolní subjekt příslušný pro tuto záležitost.
<P>
Není třeba vyzývat náš Parlament, aby podpořil přesun stále většího počtu osobních údajů o našich občanech, pokud orgány USA naopak našim službám odepírají přístup k základním protiteroristickým údajům. To vyžaduje zřízení parlamentního kontrolního subjektu v rámci Evropského parlamentu.
<SPEAKER ID="532" NAME="Mara Bizzotto" AFFILIATION="EFD">
(IT) Pane předsedající, dámy a pánové, musím připustit, že když hovoříme o boji proti terorismu pouze z hlediska zpravodajských služeb a technologie, vždy cítím, že se nedostáváme k jádru věcí, že chceme vyléčit nemoc tím, že se soustředíme pouze na její příznaky, nikoli na její příčiny.
<P>
Není načase, abychom problém terorismu řešili tím, že se zaměříme na podstatu problému, místo abychom se omezovali na jeho vnější dopady? Zaměřit se na podstatu problému znamená např. uvědomit si, že terorismus je rovněž přímým projevem neschopnosti nebo nedostatku vůle etnických skupin začlenit se do uspořádání společnosti v Evropě.
<P>
Zajímá mě a ptám se Parlamentu: chceme rozpravu o terorismu? Má Parlament odvahu k politické rozpravě o úrovni integrace muslimů v Evropě a o jejich ochotě sdílet západní hodnoty, práva a svobody? Za tímto účelem jsem předložila Komisi otázku týkající se burky, abych sněmovnu pobídla, aby k tomuto tématu otevřeně vyjádřila postoj. Zdá se, že nikdo není ochotný se tímto tématem zabývat.
<P>
Zajímá mě a ptám se, dámy a pánové ze všech politických skupin: pokud politické fórum zastupující evropské občany nemůže vyjádřit názor k těmto tématům, k čemu se pak může vyjádřit?
<SPEAKER ID="533" NAME="Diane Dodds" AFFILIATION="NI">
Pane předsedající, jako zástupkyně Severního Irska až příliš dobře znám hrozný dopad terorismu na nevinné civilisty: ve čtvrti Shankhill Road v Belfastu došlo k vraždění a újmám na zdraví, zatímco byli lidé na sobotním nákupu; mladí i staří zahynuli při bombovém útoku v Enniskillenu, aktu vzpomínky na oběti světových válek - tyto činy jsou prováděny ve jménu irského republikanismu. Hovoříme zde o spolupráci bezpečnostních sil. Ze zkušenosti v Severním Irsku můžeme vidět, že jejich přispění předešlo ztrátám mnoha životů, o tom nemám pochyb. Musíme podpořit naše bezpečnostní síly prostřednictvím vybavení, jež k předcházení terorismu potřebují.
<P>
Ti, kteří dnes postavili bezpečnost a ochranu proti svobodě výběru a ochraně údajů, musí zvážit, na jaké straně stojí. Věřte mi, terorismus ničí životy a otřásá společenstvími. Dnes jsem zde v Parlamentu dokonce slyšela, že terorismus je hysterií. Jaký naprostý nesmysl! Věřte mi, když se střelec pokouší vzít někomu život, je to chladná a smrtonosná skutečnost - je to něco, o čem moji voliči mnoho vědí.
<SPEAKER ID="534" NAME="Carlos Coelho" AFFILIATION="PPE">
(PT) Pane předsedající, domnívám se, že všichni souhlasíme s nutností chránit občany a zboží a zajistit bezpečnost veřejné dopravy. Vyskytují se zde oprávněné obavy ohledně detektorů pro fyzickou kontrolu. Doufám, že tři z nich budou vyřešeny na základě studií, které provádí Komise. Žádám, aby byly rychle dokončeny a předloženy Parlamentu. Za prvé, jsou tyto detektory nezbytné a účinné? Za druhé, jsou škodlivé pro zdraví či nikoli? Za třetí, poškozují soukromí a důstojnost jednotlivců či nikoli?
<P>
Jsou zde ale další obavy. Na počátku nám bylo řečeno, že budou detektory volitelné. Lidé by si mohli vybrat mezi tím, zda se podrobí prohlídce za použití detektorů, nebo starému systému osobní prohlídky. Zdá se však, že některé členské státy uplatňují zásadu "žádná kontrola, žádný let" jako povinnou.
<P>
Chtěl bych poblahopřát paní komisařce Cecilii Malmströmové ke komplexnímu posouzení, které hodlá prodiskutovat s Parlamentem, a rád bych zdůraznil, že jsme odpovědní za to, že nalezneme řešení, která budou podporovat bezpečnost, aniž by ohrožovala práva jednotlivců.
<SPEAKER ID="535" NAME="Nathalie Griesbeck" AFFILIATION="ALDE">
(FR) Pane předsedající, všichni chceme bojovat proti terorismu a hrozbě, kterou představuje pro demokracie; domnívám se, že v tomto bodě panuje v Parlamentu shoda. Ačkoli pořekadlo, že "národ, který je připravený obětovat trochu svobody za trochu bezpečnosti, skončí tak, že ztratí obojí", se mi zdá naprosto přehnané, jsem přesvědčena, že musíme učinit vše, co je v našich silách, abychom dokázali najít mezi svobodou a bezpečností rovnováhu, protože je základem demokracie a protože bez takové rovnováhy teroristé vyhrají, protože se jim podaří terorizovat nás všechny.
<P>
Mám dvě otázky týkající se detektorů pro fyzickou kontrolu. Pokud jde o bezpečnost, umožňují dnes tyto detektory, aby byly bezpečnostní podmínky skutečně zaručeny? Pokud jde o svobodu, jako členku Výboru pro občanské svobody, spravedlnost a vnitřní věci mě zajímá, jestli se zde nevyskytuje riziko pro zdraví a samozřejmě riziko s ohledem na porušování soukromí, a tedy základních práv, a s ohledem na používání těchto snímků. Určitě bychom měli počkat na práci Komise, abychom mohli pokročit a abychom tak mohli učinit jako Evropská unie, všichni společně a s cílem zajistit naši bezpečnost v evropské demokratické oblasti.
<SPEAKER ID="536" NAME="Předsedající">
Vzhledem k nedostatku času nemohu přijmout žádné další projevy podle postupu "modré karty" nebo "zvednuté ruky".
<SPEAKER ID="537" NAME="Gerard Batten" AFFILIATION="EFD">
Pane předsedající, terorismus je definován jako použití násilí a zastrašování za účelem dosažení politických cílů.
<P>
Ti z nás, kteří přikládají velký význam míru, svobodě a demokracii, by měli být terorismem znepokojeni, protože on funguje. Strana Sinn Féin, Irská republikánská armáda (IRA) nyní mají posty ve vládě Severního Irska. Cestu k úspěchu u hlasovacích uren si zajistili bombovými útoky, střelbou a vraždami.
<P>
Jaké existují lepší příklady úspěšného terorismu než komunismus v Rusku, východní Evropě a Asii?
<P>
Čína je stale terorizována Komunistickou stranou Číny, a to po 61 letech její nadvlády. Neexistuje větší příklad úspěšného terorismu, než je tento.
<P>
V Evropské komisi, již tento Parlament včera zvolil, jsou komunisté, bývalí aparátčíci brutálních komunistických režimů východní Evropy a jejich sympatizanti. A samozřejmě předseda Evropské komise, pan Barroso, je bývalý maoista. Není pochyb, že budoucí teroristé to všechno budou považovat za mimořádně povzbudivé.
<SPEAKER ID="538" NAME="Carlo Fidanza" AFFILIATION="PPE">
(IT) Pane předsedající, dámy a pánové, bezpečnost našich společností je nezpochybnitelnou hodnotou, o níž musíme s odhodláním usilovat.
<P>
Je naprosto jasné, že účinnější kontroly u bezpečnostních bran musí být podpořeny vyšší úrovní spolupráce mezi zpravodajskými systémy a používáním nástrojů vyspělé technologie. Evropští ministři udělali dobře, že se nenechali unést přílivem emocí a místo toho se zaměřili na to, jak zkoordinovat tuto operaci.
<P>
Některé vlády oprávněně zahájily testování detektorů pro fyzickou kontrolu na citlivějších trasách. Pokud však nehodláme skončit tak, že budeme mít evropský prostor, v němž se uplatňují nejednotné normy, musíme co nejrychleji obdržet výsledky probíhajících studií. Samozřejmě musíme chránit práva jednotlivců, ale musíme tak činit, aniž bychom zneužívali obav občanů.
<P>
Mluvme o zdraví, znovu potvrďme zásadu předběžné opatrnosti, vyžadujme potvrzení případné újmy vyplývající z vystavení se radiovým vlnám nebo rentgenovému záření, ale přestaňme bědovat nad porušováním soukromí jenom kvůli několika rozmazaným snímkům anonymních těl, které jsou okamžitě smazány, jako kdyby technologie GPS, mobilní telefony nebo televizní kamery nebyly součástí našich životů po celé roky.
<P>
Dokud nebudou mezinárodní teroristická centra zneškodněna, musíme se naučit žít s těmito oběťmi, občanům poskytovat solidní odpovědi a účinná řešení, jež mají jediné omezení: fyzickou nedotknutelnost jednotlivce.
<SPEAKER ID="539" NAME="Předsedající">
Dámy a pánové, nyní nastává čas pro postup "zvednuté ruky". Budu vyvolávat následující jména. Po uplynutí jedné minuty jednoduše vypnu mikrofon. Nebudu bouchat kladívkem, nebudu prosit a nepřeji si, aby mi někdo špatně rozuměl.
<P>
Budu vyvolávat řečníky v tomto pořadí:
<P>
pan Zasada
<P>
pan Iacolino
<P>
pan Matula
<P>
pan Leichtfried
<P>
pan Enciu
<P>
paní Flašíková Beňová
<P>
pan Tannock
<P>
paní Ernstová
<P>
paní Rivasiová
<P>
a pan Mölzer.
<P>
Každý má jednu minutu a nic víc. Ostatním se omlouvám.
<SPEAKER ID="540" NAME="Artur Zasada" AFFILIATION="PPE">
(PL) Pane předsedající, ve světle dnešní rozpravy ponechává používání detektorů pro fyzickou kontrolu na letištích stále ještě mnoho nezodpovězených otázek. Bezpečnost cestujících je samozřejmě nejdůležitější, neměli bychom ale zapomenout na potřebu mít v rámci použitých ochranných opatření smysl pro přiměřenost. Použití tohoto zařízení stále ponechává řadu nezodpovězených otázek. Jaké účinky mají detektory na zdraví cestujících, kteří jsou tímto způsobem kontrolováni? Jak bude zajištěna ochrana snímků občanů, kteří jsou takto kontrolováni? Nebylo by lepší posílit stávající systém než utratit miliardy eur za takové zařízení, pokud je známo, že neodhalí výbušniny skryté uvnitř lidského těla? Měli bychom být proti povinnému zavedení detektorů na evropských letištích, dokud nebudeme znát odpovědi na tyto otázky.
<P>
Na závěr mám jednu poznámku - mám dojem, že jsme našli řešení a nyní hledáme problém, který by řešilo. Je možné, že detektory jsou řešením, ale určitě nevyřeší problém bezpečnosti na letištích.
<SPEAKER ID="541" NAME="Salvatore Iacolino" AFFILIATION="PPE">
(IT) Pane předsedající, dámy a pánové, v podstatě jsem chtěl říci toto: neexistuje závažnější problém než problém nedostatečného zaručení práv jednotlivce a ochrany soukromí.
<P>
Jestliže jsme před několika týdny právě v tomto Parlamentu přijali usnesení o Stockholmském programu, bylo to proto, že jsme dosáhli rovnováhy mezi různými potřebami: za prvé se jedná o svobodu jednotlivce, za druhé o soukromí a za třetí o bezpečnost.
<P>
Pokud se dnes snažíme zajistit, aby se Evropská unie zabývala tímto společným problémem, protože členské státy jsou napřed, je to pravděpodobně proto, že možná v praxi není vyřešen důležitý úkol, jímž je ochrana hraničních přechodů a další výzvy.
<P>
Vyzývám proto španělské předsednictví a komisaře, aby vzájemně spolupracovali, a sice na základě posílené spolupráce a poskytování informací.
<SPEAKER ID="542" NAME="Iosif Matula" AFFILIATION="PPE">
(RO) Na začátku svého projevu bych rád objasnil, že touto rozpravou nepotvrzujeme pouze existenci rizika terorismu, ale zdůrazňujeme rovněž nutnost být o krok napřed v boji proti tomuto jevu.
<P>
Rozprava o zavedení detektorů pro fyzickou kontrolu na letištích ve všech členských státech Evropské unie však má širší následky. Účinnost tohoto opatření je sporná kvůli skutečnosti, že tato technologie nedokáže odhalit spolknuté látky ani výbušniny ve formě prášku. Představuje však pro nás také problém týkající se bezpečnosti pro zdraví cestujících, zejména těch, kteří těmito kontrolními zařízeními procházejí často.
<P>
Nemůžeme přehlížet ani otázku základních práv občanů, právo na soukromí a důstojnost, pokud detektory poskytují podrobné snímky lidského těla. Podle mého názoru musí být provedeny nezávislé studie, aby bylo možné určit nejen bezpečnost používané technologie, ale také její účinnost...
<P>
(Předsedající řečníka přerušil)
<SPEAKER ID="543" NAME="Jörg Leichtfried" AFFILIATION="S&amp;D">
(DE) Pane předsedající, jednou ze zásad, která se uplatňuje na bezpečnost letecké dopravy, je to, že evropská odpovědnost se neustále zvyšuje. Není možné, aby si jednotlivé členské státy nadále dělaly, co chtějí. To se týká zejména detektorů pro fyzickou kontrolu. Platí zde zásada jednorázové bezpečnostní kontroly, což znamená, že buď musí existovat evropská nařízení pro detektory pro fyzickou kontrolu, nebo žádná nařízení a žádné detektory pro fyzickou kontrolu. Alternativou je zásada, že každý si dělá, co chce, a nikdo nedělá, co by měl, každý však dělá něco.
<P>
Pokud má být zavedeno takové opatření, musíme prodiskutovat, kdo ho zaplatí a jak bude financováno, protože jak detektory tekutin, tak detektory pro fyzickou kontrolu stojí obrovské částky peněz. Náhodou jsem byl zpravodajem v této oblasti a byl bych potěšen, kdyby se Rada začala postupně zabývat touto otázkou, protože je důležité v zásadě stanovit, že veřejná bezpečnost je veřejnou záležitostí a musí být alespoň částečně financována z veřejných prostředků.
<SPEAKER ID="544" NAME="Ioan Enciu" AFFILIATION="S&amp;D">
(RO) Rád bych upozornil Komisi, Radu a kolegy poslance na vedlejší účinky a zvýšené riziko karcinogenních vlivů a genetických změn po opakovaném vystavení záření gama, rentgenovému záření a terahertzovému záření.
<P>
Účinky a rizika rentgenového záření jsou dobře známé v lékařství, kde se opakované vystavení tomuto druhu záření nedoporučuje. Veřejnost má menší povědomí o účincích terahertzového záření. Bez ohledu na skutečnost, že skenery T-paprsků dokážou vytvořit přesné trojrozměrné snímky lidského těla, což porušuje práva jednotlivců na soukromí, může opakované vystavení tomuto druhu záření přivodit poruchy v řetězcích DNA a způsobit genetické odchylky, které se projeví později.
<P>
Rád bych zdůraznil, že rizika a úzkost, kterým bychom mohli být vystaveni, pokud by byly detektory pro fyzickou kontrolu případně používány ve velkém měřítku, společně s nejistotou ohledně jejich účinnosti, takové řešení neopravňují...
<P>
(Předsedající řečníka přerušil)
<SPEAKER ID="545" NAME="Monika Flašíková Beňová" AFFILIATION="S&amp;D">
(SK) Terorismus nemá žádné hodnoty a nemá ani žádný hlubší smysl. Jediným cílem terorismu je smrt. Smrt civilního obyvatelstva, a to s co nejnižšími náklady. To je pravděpodobně příběh různých sebevražedných útočníků. Smutné na tom všem je to, že terorismus nás vlastně dovedl k zavedení různých opatření, která sice směřují k ochraně civilního obyvatelstva, avšak používáním metod, které jistým způsobem omezují jeho práva.
<P>
Bylo by proto velmi dobré, pokud toto plénum detektory někdy schválí, abychom současně začali uvažovat o přijímání právních předpisů a harmonizaci v oblasti spravedlnosti a v oblasti vnitřních věcí, protože pouze přijímání nových technologických opatření nám v boji proti terorismu skutečně nepomůže.
<SPEAKER ID="546" NAME="Charles Tannock" AFFILIATION="ECR">
Pane předsedající, nedávné oznámení předsedy vlády Gorgona Browna, které se týkalo povinnosti používat detektory pro snímání celého těla pomocí technologie zpětného rozptylu rentgenového záření na britských letištích, je podle mého názoru zločinem.
<P>
Je to vůbec poprvé, kdy je občanům, včetně dětí a těhotných žen, vnucováno ionizující záření a kdy je vlastně v rozsáhlém měřítku používáno u zdravých lidí z jiných než lékařských důvodů.
<P>
Měkké, nízkoenergetické rentgenové záření je ve skutečnosti pohlcováno více než kosmické záření s vyšší energií, které přijímáte při letu, a je tedy pro pokožku a měkké tkáně nebezpečnější a nikoli méně nebezpečné. Diagnostické lékařské rentgenové záření navíc uživateli, pacientovi, umožňuje, aby použil olověnou ochranu na své gonády a snížil tak celkovou populační dávku způsobující poškození DNA a budoucí genetické změny - ani to není s těmito zařízeními možné.
<P>
Vzhledem k tomu, že jsem lékař a často cestuji letadlem, naprosto odmítám toto drakonické opatření ze zdravotních důvodů, nemluvě o důvodech soukromí a neúčinnosti, a doufám, že EU odmítne taková povinná opatření v celoevropském měřítku. Místo toho bychom měli podle mého názoru zavést izraelský styl analyzování cestujících.
<SPEAKER ID="547" NAME="Cornelia Ernst" AFFILIATION="GUE/NGL">
(DE) Pane předsedající, je naprosto nepopiratelné, že detektory pro fyzickou kontrolu zcela jasně představují porušení soukromí a vážný zásah do soukromí. Musíme si položit dvě otázky. První otázka se týká rozsahu, v jakém je tato reakce přiměřená a může skutečně napomoci k dosažení cíle boje proti terorismu. V současné době nemáme na tuto otázku žádné jasné odpovědi. Proto podporuji to, co uvedla paní Malmströmová ohledně potřeby posouzení všech druhů detektorů. Byla bych ráda, kdyby bylo toto hodnocení dokončeno, dříve než učiníme cokoli dalšího.
<P>
Druhá otázka se týká zdravotního rizika. Všichni v této místnosti - a rovněž ti poslanci, kteří jsou teď někde jinde - budou muset procházet detektory pro fyzickou kontrolu několikrát týdně. Já tak budu muset učinit alespoň dvakrát týdně. Toto opatření je dlouhodobé a ráda bych věděla, do jaké míry to poškodí moje zdraví. V této oblasti nebyla provedena žádná skutečná posouzení. Chtěla bych jasně říci, že nejsem ochotna se vystavovat detektorům pro fyzickou kontrolu, dokud nebudou tato posouzení provedena. Proto požaduji jasné odpovědi a nikoli ukvapené reakce.
<SPEAKER ID="548" NAME="Michèle Rivasi" AFFILIATION="Verts/ALE">
(FR) Pane předsedající, ráda bych uvedla detektor, zdraví a terorismus do souvislosti. Co říká meziagenturní výbor pro ochranu před radiovým zářením, který spojuje Evropskou komisi, Mezinárodní agenturu pro atomovou energii (MAAE) a Agenturu pro jadernou energii? Říká, že těhotné ženy a děti nesmí být předmětem snímkování těla, ani když jsou dávky extrémně nízké.
<P>
Měli bychom si opravdu uvědomit, že časté vystavení nízkým dávkám záření může způsobovat rakovinu a malformace. Moje otázka se tedy týká oprávněnosti vzhledem k rizikům. Vzhledem k tomu, že existují alternativní technologie, které umožňují dosažení stejných cílů, musí být tyto detektory skutečně oprávněné ve vztahu k danému cíli a musíme vědět...
<P>
(Předsedající řečnici přerušil)
<SPEAKER ID="549" NAME="Andreas Mölzer" AFFILIATION="NI">
(DE) Pane předsedající, nesmíme zapomínat, že dezinformace a špatná rozhodnutí tajných služeb USA opakovaně umožnily, aby došlo k činům mezinárodního terorismu. Navzdory tomu nebyla užitečnost různých protiteroristických opatření nikdy zpochybňována. Místo toho po každém útoku následují další omezení občanských práv a svobod. Evropský parlament k tomu přistupuje nyní tak, že jsou občané EU nuceni se před USA doslova i finančně svlékat. Transparentní občan se stává stále větší realitou a to všechno je založeno na údajích a informacích od tajných služeb, jejichž role a spolehlivost jsou stále více kontroverzní, v neposlední řadě od válek v Afghánistánu a Iráku.
<P>
Kromě obav ohledně přínosů a přípustnosti detektorů pro fyzickou kontrolu a jejich slučitelnosti s právy jednotlivců se zdá velmi nepravděpodobné, že odradí radikální islamisty od jejich teroristických záměrů. Musíme přijmout důsledná opatření pro boj proti islámskému terorismu, ale musíme skončit s tím, aby byli občané EU neustále...
<P>
(Předsedající řečníka přerušil)
<SPEAKER ID="550" NAME="Alfredo Pérez Rubalcaba" LANGUAGE="ES">
Pane předsedající, pečlivě jsem naslouchal promluvám všech skupin a poslanců k tomuto tématu. Slyšel jsem několik mimořádně zajímavých názorů a vítám je.
<P>
Rád bych vám připomněl, jak jsem již učinil při svém prvním projevu, že samozřejmě nesouhlasím s tím, abychom vedli diskuse o tak složitém a citlivém tématu, jako je boj proti terorismu, po útocích nebo po pokusech o útok.
<P>
Je zřejmé, že musíme tyto útoky nebo údajné útoky přešetřit, abychom zjistili, kde došlo k chybě v našich bezpečnostních systémech, ale není pochyb o tom, že jak zde bylo dnes odpoledne znovu a znovu řečeno, protiteroristická politika musí být pečlivě promyšlenou, klidnou a rozvážnou politikou a musí být uplatňována přiměřeným způsobem.
<P>
Pokud přijmeme opatření, která budou narušovat naše zásady, pravděpodobně se dopustíme závažné chyby. Proto musíme analyzovat např. to, co se stalo v Detroitu, abychom se pokusili předcházet chybám, ale nesmíme po každém útoku bezmyšlenkovitě reagovat, protože to by pravděpodobně vyústilo v přijímání opatření, která by v některých případech jednoduše neměla smysl.
<P>
Evropa má pro svou protiteroristickou politiku strategii. Máme dobrou strategii pro boj proti terorismu v Evropské unii, strategii, která se v posledních letech ukázala jako účinná. Musíme se pouze zaměřit na činnost bezpečnostních sil v různých zemích, abychom zjistili, v jakém rozsahu byly v mnoha případech založeny na uplatňování společné strategie, kterou jsme před několika lety zavedli.
<P>
Máme zde významnou postavu, koordinátora pro boj proti terorismu, jehož projevy jsou velmi zajímavé. Ještě jednou bych vám chtěl doporučit, abyste se podrobně zabývali jeho posledním projevem, který měl v této sněmovně, protože se domnívám, že je to vynikající projev, jenž osvětluje rozsah naší strategie. Nedávno jsme se pokoušeli dát této strategii konkrétní výraz prostřednictvím prevence, a to na rozdíl od prvních let jejího provádění, kdy jsme kladli mnohem větší důraz na odhalování.
<P>
Je samozřejmé, že nejdůležitějším prvkem v boji proti terorismu je prevence, jinými slovy předcházení útokům. Proto naše společné úsilí zaměřujeme, jak jsem řekl, na prevenci. Proto se také soustředíme na aspekty jako radikalizace, jak jsem se zmínil ve svém projevu a jak to uvedla také paní komisařka. Máme velký zájem na tom, aby byly analyzovány politiky, které jsou uplatňovány v každé zemi za účelem předcházení radikalizaci, jež je nepochybně hlavní příčinou mnoha teroristických útoků, které jsme v posledních letech utrpěli.
<P>
Máme rovněž velký zájem na zajištění správné výměny informací. To bylo v této sněmovně zdůrazňováno při různých příležitostech. Důležité je nepředávat všechny informace, které máme, ale předávat pouze informace, které jsou relevantní pro ty, kteří je přijímají. Takové informace musí být předávány. Cílem není nechat se zasypat informacemi, ale disponovat nástroji pro řízení informací, jež výměnu udělají co nejúčinnější.
<P>
V tomto ohledu došlo v Evropské unii k výrazným zlepšením. Máme strategii, která - pokud bude uplatňována -, zlepší například fungování našich systémů pro výměnu informací. Když hovořím o výměně informací, mám na mysli Europol, mám na mysli Eurojust, mám na mysli výbor COSI, který zde byl některými poslanci zmíněn, a konečně mám na mysli výměnu informací a to, jak ji udělat účinnější.
<P>
Ano, kontroverzní detektory pro fyzickou kontrolu jsou nyní na programu a domnívám se, jak jsem již řekl ve svém prvním projevu a jak řekli také pan komisař a paní komisařka, že je to otázka, s níž se musíme vypořádat. V ideálním případě budeme moci o společném řešení rozhodnout na evropské úrovni. Samozřejmě že pokud se tak nestane, každá země bude moci uplatňovat vlastní politiky, a i když o společném řešení rozhodneme, některé země se mohou rozhodnout, že budou pokračovat s vlastními politikami podle vlastních právních předpisů. Existuje však jen málo pochyb, co se týče toho, že by byl společný postoj k této otázce mimořádně prospěšný.
<P>
Aby byl takový postoj přijat a v souladu s tím, co jsem uvedl na počátku tohoto projevu, potřebujeme vést klidnou a rozvážnou rozpravu, která se zaměří na tři prvky, jimiž se nyní zabývá Komise: za prvé, na účinnost detektorů (zda jsou či nejsou účinné, jaká jsou jejich omezení a zda mohou či nemohou dělat to, co chceme, aby dělaly); za druhé, na jejich slučitelnost se základními právy a svobodami jednotlivců a za třetí, na jejich slučitelnost se zdravím občanů, kteří přes ně budou muset procházet.
<P>
Domnívám se, že tato tři témata musíme prověřit. Jakmile budou zprávy k dispozici, přijmeme společný postoj, o němž si myslím, že je nezbytný.
<P>
Pane předsedající, ještě jednou bych rád řekl, jak moc oceňuji projevy, jež v této sněmovně zazněly, a že je považuji za mimořádně užitečné pro práci Rady.
<SPEAKER ID="551" NAME="Sarah Ludford" AFFILIATION="ALDE">
Pane předsedající, položila jsem přímou otázku Radě a ráda bych dostala odpověď. Ptala jsem se, co si Rada myslí o hrubém porušení článku 6 - ustanovení o základních právech - Smlouvy o EU s ohledem na rozhodnutí Odvolacího soudu Spojeného království, které potvrdilo, že bylo Spojené království vinno...
<P>
(Předsedající řečnici přerušil)
<SPEAKER ID="552" NAME="Siim Kallas">
člen Komise. - Pane předsedající, dámy a pánové, velice vám děkuji za vaše příspěvky, ale musím říct, že v současnosti nemáme návrh, na jehož základě by se povinně ve všech členských státech a na všech letištích zaváděly nějaké nové přístroje. To se neděje. Nacházíme se zatím v procesu pečlivého zkoumání těchto nových technologií a přijdeme za vámi až po dubnu, až budeme mít zásadní zprávu, která přezkoumá všechny aspekty těchto nových technologií.
<P>
Já osobně mám určité obavy, zejména pokud jde o účinnost, a jak zde již někdo uvedl, o přiměřenost používání této nové technologie, avšak nové technologie bychom neměli rovnou odmítat. Terorismus se vyvíjí a my musíme také využívat veškerý technologický rozvoj, abychom chránili naše občany a cestující. Nedémonizujme tedy nové technologie. Společně s kolegyněmi Cecilií Malmströmovou a Viviane Redingovou navrhneme společný evropský přístup se všemi nezbytnými požadavky týkajícími se všech otázek a aspektů ohledně technologie, práva, základních práv a soukromí. Určitě navrhneme nějaký společný evropský přístup, přístup, o němž se domnívám, že se těší všeobecnému souhlasu, a který je zde preferován, a jak usuzuji, také v mnoha členských státech.
<P>
Tím se tedy budeme zabývat v blízké budoucnosti. Předložíme zprávu a poté budeme pokračovat k této diskusi. Věřte mi, nemáme žádnou tajnou dohodu o tom, že okamžitě zavedeme nějaký druh nových přístrojů; neexistuje žádné technologické řešení, jež je zcela neprůstřelné nebo jež zaručuje 100% bezpečnost, a bezpečnost v letectví je obzvláště složitou oblastí, kde potřebujeme širokou škálu kombinovaných opatření a také velmi silnou mezinárodní spolupráci.
<P>
Po této zprávě přijdeme s konkrétními návrhy a rozhodně navrhneme společný evropský přístup k tomu, jaké by mohly být normy a jaké by mohly být požadavky, pokud se členské státy rozhodnou pro zavedení nebo používání nových detekčních technologií.
<SPEAKER ID="553" NAME="Cecilia Malmström">
členka Komise. - Pane předsedající, toto je opravdu mimořádně významná rozprava. Protiteroristická politika je významným nástrojem pro boj proti terorismu. V Evropské unii máme bolestné zkušenosti s dopady terorismu a hrozbou, již představuje nejen pro jednotlivce, ale také pro společnosti, demokracii a naše základní hodnoty.
<P>
Členské státy samozřejmě mají odpovědnost za provoz a odpovědnost za svoje zpravodajské služby, ale jsem přesvědčena, že na evropské úrovni můžeme udělat mnohem víc pro koordinaci a vyladění nástrojů, kterými disponujeme. Proto jsem požádala své útvary, aby velmi rychle provedly analýzu politik, rámce, nástrojů, které již máme, abychom zjistili, co lze zlepšit a jak je můžeme využívat ještě moudřejším způsobem. Souhlasím s některými poslanci, kteří to uvedli. Jsem rovněž přesvědčena, že Europol, Eurojust a orgány členských států mohou pracovat mnohem lépe a mnohem koordinovaněji. Zajisté existují opatření, aby to bylo možné.
<P>
Události jako to, co se stalo v Detroitu, jsou důležité, protože slouží jako určitý druh poplachu, který nás upozorňuje na skutečnost, že terorismus je stále aktuální; je to stále velmi významná hrozba. Nám politikům jsou adresovány požadavky a je na nás vyvíjen nátlak, abychom rychle reagovali, abychom zavedli zlepšení a okamžitě chránili občany. To je naprosto přirozené. Jsme odpovědní za to, abychom chránili bezpečnost, ale také abychom jednali na základě důkladné analýzy, posouzení a diskuse, abychom mohli navrhnout vhodná a přiměřená opatření, jak již řekl pan komisař Siim Kallas a Rada. Uděláme to. Budeme muset rovněž plně zohlednit dodržování základních práv.
<P>
Takto bude Komise pracovat. Vrátíme se za vámi s podrobnějšími návrhy, až bude toto hodnocení provedeno, a dále ho s vámi prodiskutujeme. Velice vám děkuji za významnou a velmi poutavou rozpravu.
<SPEAKER ID="554" NAME="Předsedající">
Rozprava je ukončena.
<SPEAKER ID="555" NAME="Inés Ayala Sender" AFFILIATION="S&amp;D">
(ES) Pane předsedající, než skončíme, ráda bych vznesla procesní námitku a vyjádřila údiv, protože když začal postup "zvednuté ruky", zvedla jsem ruku, protože jsem si myslela, že byl postup zahájen, ale vy jste již měl plný seznam. Byla bych pouze ráda, kdy byla kritéria pro postup "zvednuté ruky" jednotná, abychom mohli promluvit všichni, protože se zdálo, že hovořili i jiní poslanci, ačkoli jste řekl, že máte plný seznam.
<P>
Chci tedy pouze vyjádřit údiv a požádat, abychom pro příště všichni věděli, co musíme udělat, abychom mohli mluvit.
<SPEAKER ID="557" NAME="Elena Oana Antonescu  " LANGUAGE="RO">
Terorismus je v Evropské unii i nadále významnou hrozbou. Proto všechny členské státy zvýšily úsilí o zlepšení nástrojů používaných k předcházení terorismu a boji proti němu. Přijetí Lisabonské smlouvy poskytuje příležitost reagovat ve všech oblastech, jež přímo či nepřímo souvisejí s bojem proti terorismu, mnohem účinněji. Používání detektorů pro fyzickou kontrolu je citlivou záležitostí. Domnívám se, že je třeba pečlivě přešetřit určité důležité faktory, dříve než v této otázce učiníme rozhodnutí. Týkají se účinnosti detektorů, dodržování práva na soukromí, finančního dopadu používání detektorů vzhledem k mimořádně vysokým pořizovacím nákladům a především se týkají způsobu, jakým používání těchto přístrojů ovlivňuje zdraví těch, kteří jsou detektory kontrolováni. Evropská komise má vypracovat tři studie o používání a účincích detektorů pro fyzickou kontrolu. Proto se domnívám, že je důležité, abychom počkali na závěry odborníků a podrobně je analyzovali a teprve poté přijali rozhodnutí o společném postoji k této záležitosti.
<SPEAKER ID="942" NAME="John Attard-Montalto  " AFFILIATION="S&amp;D">
písemně. - Když vyvstane otázka protiteroristických opatření, rozprava se vždy zaměří na dopad na občanské svobody. Vždycky jsem zaujímal stanovisko, že je to otázka priorit. Je to otázka, zda jsou cestující ochotni obětovat své pohodlí kvůli bezpečnosti. Skupiny zaměřené na občanské svobody mají povinnost zvážit všechna nová opatření, která jsou obhajována. Ti, kteří navrhují nová opatření jako detektory pro fyzickou kontrolu, mají povinnost dokázat jejich nezbytnost. Ačkoli jsou řešení obvykle založena na kompromisu, v tomto případě nemusí být kompromisy možné. Je zřejmé, že stávající postupy, zejména osobní prohlídky, jsou nedostačující. Bylo rozhodnuto, že detektory pro fyzickou kontrolu jsou účinnější. Problém je v tom, že mohou narušovat důstojnost cestujících. Je to tedy otázka, jíž je třeba se zabývat. Existuje mnoho možností.
<P>
Například jsou to různé detektory pro fyzickou kontrolu pro různá pohlaví, jež budou obsluhovat vždy pracovníci stejného pohlaví.
<SPEAKER ID="558" NAME="Vilija Blinkevičiūt " LANGUAGE="LT">
Zajištění bezpečnosti letecké dopravy v rámci boje proti terorismu je nepochybně zásadní, ale musíme se přesvědčit, jaký mají dopad tato opatření, vytvořená za účelem zajištění této bezpečnosti, na naše zdraví, základní práva a svobody, soukromí a důstojnost. Používání detektorů pro fyzickou kontrolu je jako jedno z možných technických řešení velmi vážnou záležitostí, která se týká používání nových technologií pro bezpečnost občanů, a proto doufám, že Komise konečně předloží posouzení dopadů detektorů pro fyzickou kontrolu na zdraví občanů a základní lidská práva a svobody. Ráda bych upozornila na skutečnost, že při využívání nových technických opatření, jejichž cílem je dosáhnout vysoké úrovně bezpečnosti na letištích, je také velmi důležité stanovit hranice mezi lidskými právy a bezpečností samotnou, protože tato opatření souvisejí nejen s ochranou občanů, ale také s dopadem na jejich práva a svobody. Komise teprve musí předložit zprávu o posouzení dopadů, která potvrdí, že právě detektory pro fyzickou kontrolu zajistí účinnou ochranu lidí cestujících letadlem, a proto se zde stále vyskytují pochybnosti, zda budou tato technická bezpečnostní opatření skutečně bezpečná, účinná a spolehlivá. Až tedy stávající situaci posoudíme, musíme dále pokračovat v naší činnosti v této citlivé oblasti.
<SPEAKER ID="559" NAME="Nessa Childers  " AFFILIATION="S&amp;D">
písemně. - Evropský parlament nemůže dát svůj souhlas zavedení detektorů pro fyzickou kontrolu, které jsou v podstatě druhem rentgenu, dříve než budou evropskými orgány řádně vyřešeny současné obavy týkající se zdraví a soukromí, které detektory obklopují. Vím, že obavy se vyskytují mezi častými cestujícími, a obávám se, že budou detektorům pro fyzickou kontrolu vystaveni i další cestující, jako jsou těhotné ženy a děti. Existují také značné obavy ohledně povahy těchto snímků, která narušuje soukromí, a dříve než odsouhlasíme rozsáhlou distribuci těchto časově náročných a nákladných přístrojů, musíme zajistit, aby bylo soukromí evropských občanů chráněno. Vzhledem k tomu, že americké orgány připustily, že to, co vedlo k poslednímu teroristickému poplachu v Detroitu, bylo selhání na straně jejich bezpečnostních agentur, nikoli selhání letištní technologie, domnívám se, že než investujeme do této kontroverzní technologie, měla by být prozkoumána řada méně nákladných metod - jako zvýšená zpravodajská činnost, různé metody prohlídek a posílená mezinárodní spolupráce. Jeden ze zakladatelů Ameriky, Benjamin Franklin, jednou řekl, že "kdo upřednostní bezpečnost před svobodou, nezaslouží si svobodu ani bezpečnost," a domnívám se, že Evropa by udělala dobře, kdyby v nadcházejících měsících na tuto konkrétní radu dbala.
<SPEAKER ID="941" NAME="Proinsias De Rossa  " AFFILIATION="S&amp;D">
písemně. - Mezinárodní federace novinářů, která zastupuje 600 000 novinářů ze 125 zemí, vyzvala izraelské orgány, aby zrušily příkaz k vyhoštění uvalený na novináře Jareda Malsina, který byl vyhoštěn, protože jeho zprávy k situaci na západním břehu Jordánu a v Gaze byly kritické vůči izraelské vládě. Federace odsoudila vyhoštění jako nepřijatelné porušení svobody tisku. Třináct izraelských organizací pro lidská práva navíc protestovalo u izraelského Knessetu a předsedy vlády Netanjahua proti stále systematičtější kampani proti organizacím pro lidská práva v Izraeli. Uvádí se, že Izrael nyní žádá Evropskou unii, aby zastavila finanční pomoc určenou pro organizace pro lidská práva, které působí v Izraeli a okupovaných palestinských územích. Rád bych vás, pane předsedající, požádal, abyste se spojil s předsedou vlády Netanjahuem a objasnil, že EU je založena na dodržování práva na svobodný projev, práva kritizovat vlastní vládu, dodržování svobody tisku a práva na pokojný protest, což je základem demokratického státu. Je rovněž nutné předsedovi vlády Netanjahuovi připomenout, že obchodní dohody EU vyžadují, aby tato práva dodržovali ti, se kterými obchodujeme.
<SPEAKER ID="560" NAME="Christine De Veyrac  " LANGUAGE="FR">
Téměř deset let po 11. září je teroristická hrozba stále aktuální a letadla patří k přednostním cílům teroristů v našich zemích. Musíme najít způsob ochrany našich občanů a zabránit, aby se stali oběťmi teroristických činů. Detektory pro fyzickou kontrolu mohou být jedním ze způsobů, jak posílit bezpečnost na letištích a na palubách letadel. Než však přijmeme rozhodnutí, musíme se ujistit, že tyto přístroje neporušují svobody jednotlivců a že nejsou škodlivé pro zdraví cestujících nebo pracovníků na letištích. S velkým zájmem očekávám studii, kterou v březnu k této otázce předloží Evropská komise. Zpráva se bude zabývat všemi různými aspekty souvisejícími s používáním detektorů, takže by měla umožnit schválení detektorů v celé Evropě a současně zaručit ochranu občanských svobod a zdraví, zatímco bude zlepšena bezpečnost. Doufám, že až Evropská komise tuto studii předloží, povzbudíme členské státy, aby v této otázce dospěly k dohodě, aby se všichni občané těšili stejné ochraně.
<SPEAKER ID="561" NAME="Kinga Gál" AFFILIATION="PPE">
písemně. - (HU) Pane předsedající, dámy a pánové, soubor bezpečnostních opatření používaných na mezinárodních letištích je neustále rozšiřován, protože bezpečnost letectví - naše bezpečnost - čelí stále většímu počtu výzev. Mnoho prvků již přijatých, plánovaných nebo testovaných opatření na zlepšení bezpečnosti letectví zároveň již přesahuje přísné letecké bezpečnostní požadavky. Proto by měly být tyto otázky prověřovány se všemi souvislostmi. Bezpečnost je klíčovou otázkou v našich životech - je to nejdůležitější otázka. Bezpečně se však cítíme pouze tehdy, když bezpečnostní opatření neomezují naše práva neúměrně, neporušují naše osobní práva a nepoškozují - v některých případech - naše zdraví, a když nejsou opatření přijatá k zajištění naší bezpečnosti nepřiměřená, když je nelze obcházet a dosahují vhodné úrovně účinnosti. Je třeba, aby byla zařízení jako jsou detektory pro fyzickou kontrolu, která zajišťují účinné monitorování pohybu cestujících, používána na základě dobrovolného souhlasu, přičemž je třeba brát mimo jiné ohled na cestující, kteří mají základní lékařské implantáty (elektronické kardiostimulátory nebo kovové implantáty), aby nebyla škodlivá pro zdraví, děti, těhotné ženy nebo časté cestující a konečně aby nezaznamenávala údaje ze snímků a byla používána pouze k tomu, aby poskytla vhodné varování v případě rizika. Jakákoli další rozprava o zavedení testovacích detektorů je tedy užitečná pouze tehdy, bude-li provedeno dostatečně podrobné posouzení dopadů týkající se výše uvedených podmínek. Přijatelné je pro nás jedině používání zařízení, která budou slučitelná s tímto souborem požadavků.
<SPEAKER ID="562" NAME="Jim Higgins  " AFFILIATION="PPE">
písemně. - Nemůžeme čekat na další katastrofu, než budeme v oblasti ochrany cestujících jednat. Správa dublinského letiště (DAA) vypsala veřejnou zakázku ve výši až 2 milionů EUR na detektory pro fyzickou kontrolu, které mají být umístěny na letišti v Dublinu. Správa dublinského letiště to uvedla, a pokud tedy získá schválení ministerstva dopravy, což se zdá velmi pravděpodobné, a pokud se zařízení ukáže jako úspěšné, detektory by mohly být rozšířeny i na letiště ve městech Cork a Shannon. Komisař pro ochranu údajů se však obává, zda jsou veškeré kroky irských orgánů vedoucí k zavedení detektorů důkladně uváženy a zda vyvažují potřebu bezpečnosti s právy jednotlivců na soukromí. Letiště v Manchesteru, kde je jeden z detektorů testován, tvrdí, že černobílé snímky nejsou pornografické ani erotické a že na ně nahlíží pouze jediný úředník na vzdáleném pracovišti a poté jsou okamžitě zničeny. Detektory pro fyzickou kontrolu nejsou neomylné, ale jsou nejlepší v současnosti dostupnou technologií, a my musíme používat nástroje, které máme v dosahu, abychom snížili hrozbu terorismu. K otázce detektorů musíme zaujmout panevropský přístup - bezpečnost na letištích musí být jednotná. Netrpělivě čekám na závěr zprávy Komise o vlivu detektorů pro fyzickou kontrolu.
<SPEAKER ID="940" NAME="Danuta Jazłowiecka  " LANGUAGE="PL">
Dámy a pánové, při poslechu dnešní rozpravy někdo může nabýt dojmu, že hlavním problémem, kterému v současnosti čelí evropské země, je to, zda zvýšit používání detektorů pro fyzickou kontrolu na letištích nebo omezit možnosti jejich zavedení. Zdá se mi, že to však není správné pojetí věci. Ani z tohoto hlediska není problém zajištění ochrany lidských práv příliš významný. Základní otázkou, již bychom si měli klást, je to, zda budou nové metody a nástroje navrhované specializovanými službami používány účinně. Pokud se vzdáme části naší svobody ve prospěch bezpečnosti, bude naše bezpečnost doopravdy zaručena? Informace, které k této otázce získáváme, v nás budí velkou nedůvěru. Pokud nejsou příslušné služby schopny zajistit ani účinnou pasovou kontrolu a pokud nemohou používat informace, jež mají - což je dost jasně ukázáno na příkladě události, k níž došlo při letu do Detroitu -, jakou budeme mít záruku, že budou schopny účinně používat tyto nové nástroje? Historie nás učí, že v krizových situacích se chtějí zvláštní služby vydávat nejjednodušší cestou. Požadují nové pravomoci, více finančních prostředků a lepší nástroje, zatímco nejsou schopny plně využít možnosti, jaké již mají. Někdo by měl chránit zdravý rozum a zdravou skepsi a zdá se mi, že Evropský parlament hraje v tomto ohledu nikoli bezvýznamnou roli.
<SPEAKER ID="563" NAME="Elżbieta Katarzyna Łukacijewska  " LANGUAGE="PL">
Události posledních let nás nutí, abychom hledali nová řešení, která cestujícím zajistí co nejvyšší bezpečnost. Hrozba terorismu nás donutila rychleji souhlasit s omezením naší svobody. Doufám, že před tím, než bude učiněno rozhodnutí o všeobecném zavedení detektorů pro fyzickou kontrolu na letištích, bude provedena důkladná analýza jejich účinnosti a bezpečnosti a budou uváženy náklady, jež vzniknou. Nechceme, aby se opakovalo to, co se stalo s hromadným zavedením vakcín proti chřipce A1/H1N1, kdy vlády ve vlně paniky nakoupily za vysoké náklady zásoby vakcín, aniž by od jejich výrobců obdržely záruku o bezpečnosti, a nyní zůstávají tyto zásoby nevyužity. Možná by bylo účinnější použít řešení vyvinutá Izraelci, kde je důraz kladen na pozorování chování cestujících a na důkladné kontroly těch, kteří vzbuzují větší podezření, a nikoli všech. Tento systém se po mnoha letech uplatňování ukázal jako účinný.
<SPEAKER ID="564" NAME="Petru Constantin Luhan  " LANGUAGE="RO">
Jako poslanci Evropského parlamentu máme povinnost podílet se na řešení otázek, které vyvstávají kvůli detektorům pro fyzickou kontrolu jak s ohledem na boj proti terorismu, tak na občanská a osobní práva Evropanů.
<P>
Naprosto souhlasím s tím, aby byla hledána životaschopná řešení, která zvýší bezpečnost našich občanů. Máme však povinnost zajistit ochranu všech práv našich občanů v celé Evropské unii. K nim patří i právo na soukromí a základní právo na osobní důstojnost, což musí být vyváženo s bezpečnostním konceptem přístrojů na letištích. V této souvislosti vzniká otázka, zda jsou tyto detektory pro fyzickou kontrolu tím nejlepším řešením bezpečnostních problémů na letištích.
<P>
Domnívám se, že Evropa musí říci ANO, pokud jde o hledání řešení pro boj proti terorismu a organizovanému zločinu, a NE, pokud jde o porušování práva na soukromí a osobní důstojnost, což je základní zásadou demokracie.
<SPEAKER ID="565" NAME="Ioan Mircea Paşcu  " AFFILIATION="S&amp;D">
písemně. - Pokaždé když na palubu letadla vstoupí skutečný nebo potenciální terorista, který oklame ostražitost našich vynikajících bezpečnostních služeb a jejich úžasné přístroje, miliony cestujících budou mít v následujících letech mnohem horší život. Teroristé z 11. září byli nepředstavitelně úspěšní: zvládli změnit naše životy - a co je nejhorší - navždy! My z východních zemí jsme se chtěli zbavit našeho "velkého bratra" a výměnou jsme získali "západní" verzi, která je sice sofistifikovanější, ale nikoli méně děsivá. Mnoho pracovníků "bezpečnostních služeb" na některých letištích se chová špatně; myslí si, že stojí nad zákonem, na každého cestujícího se dívají jako na podezřelého, dovolí si prohlížet každý kousek zavazadla bez jakéhokoli vysvětlení a samozřejmě bez omluvy, pokud se jejich "podezření" ukáže jako nepodložené. A když si dovolíte odporovat, smějí se vám do tváře. Jistě souhlasíte, že to je zneužívání. Je tedy nejvyšší čas, aby se Komise začala zabývat činností těchto firem a stanovila určité standardy chování vůči velké většině čestných občanů. Konec konců máme Listinu základních práv, která má být dodržována každým Evropanem stejně, včetně těch, kteří jsou odpovědní za bezpečnost na našich letištích.
<SPEAKER ID="566" NAME="Joanna Senyszyn  " LANGUAGE="PL">
Pro účinný boj proti terorismu potřebujeme koordinovanou činnost, včetně pravidel EU a detektorů pro fyzickou kontrolu. Zásady, které uznáváme, musí zahrnovat ochranu základních práv a osobních údajů a stejně tak něco, co je neméně důležité - zdraví občanů. Musí být učiněno rozhodnutí o povinném používání snímacího zařízení. Nemá smysl o tom vůbec hovořit, pokud má být vytváření snímků dobrovolné, protože lze těžko předpokládat, že teroristé budou souhlasit s tím, aby byli snímáni. Velmi důležitou otázkou je samozřejmě bezpečnost detektorů pro zdraví. Názory se zde různí, od názoru českého úřadu pro jadernou bezpečnost, který ukazuje, že snímací zařízení vydává záření, které je škodlivé pro lidské zdraví, až po názor francouzského ústředního orgánu pro civilní letectví, který tato zařízení považuje za naprosto bezpečná. Je nezbytné provést další testy, aby se zjistilo, jaké druhy detektorů jsou pro zdraví bezpečné, a aby se odhalily případné vedlejší účinky jejich používání. Výzkum by měl být koordinovaný Evropskou komisí, a to za úplné spolupráce s členskými státy. Používané detektory musí mít bezpečnostní certifikaci, která jim umožní jejich používání ve všech členských státech. Takto se vyhneme zdvojování nákladů na výzkum prováděný jednotlivými členskými státy a zajistíme, aby bylo zdraví občanů chráněno ve všech členských státech stejným způsobem.
<SPEAKER ID="567" NAME="Joanna Katarzyna Skrzydlewska  " LANGUAGE="PL">
Pane předsedající, na některých evropských letištích byla zavedena nová metoda prohlídek cestujících. Vedle současných forem bezpečnostních opatření se začaly používat detektory pro fyzickou kontrolu, které snímají celé tělo. Většina cestujících je rozhodně proti, protože považují tento druh prohlídek za porušení základních lidských práv, včetně práva na soukromí a ochranu osobní důstojnosti. Navíc - a to je velmi významné - se tento odpor neustále prohlubuje kvůli nedostatku informací o účincích detektorů na zdraví kontrolovaných cestujících.
<P>
Neexistují jasné předpisy o uchovávání a ochraně údajů shromážděných na základě těchto kontrol. Rovněž se argumentuje, že detektory nejsou zdaleka tak vysoce účinné, jak tvrdí jejich výrobci. Doufejme, že jejich účinnost se neukáže být stejná jako účinnost vakcín proti prasečí chřipce, jež byly podle konečné analýzy účinné pouze v otázce zvýšení příjmů farmaceutických koncernů. Vezmeme-li v úvahu všechny tyto oprávněné pochybnosti, domnívám se, že by měla Evropská komise jasně určit zásady pro ochranu práv cestujících, které zároveň zajistí jejich bezpečnost.
