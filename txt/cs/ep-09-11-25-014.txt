<CHAPTER ID="014">
Politické řešení problému pirátství u somálského pobřeží (rozprava) 
<SPEAKER ID="362" NAME="Předsedající">
Dalším bodem programu jsou prohlášení Rady a Komise o politickém řešení týkajícím se pirátství u somálského pobřeží.
<SPEAKER ID="363" NAME="Carl Bildt">
úřadující předseda Rady. - Paní předsedající, jsem vděčný za tuto příležitost promluvit krátce o Somálsku a především o velmi závažném problému, který je způsoben pirátstvím u somálského pobřeží.
<P>
Nebudu zacházet do příliš velkých podrobností: tato země je v nesnázích už více než 18 let, humanitární situace je otřesná a v zemi zuří konflikt. Probíhá zde proces s přechodnou federální vládou, ale ta je křehká - řečeno nejmírnějším možným způsobem - a vyžaduje trvalé snahy mezinárodního společenství, aby v zemi došlo postupně k usmíření a začal se postupně budovat nějaký funkční stát, který by přinesl trochu stability do této zoufale rozervané země.
<P>
Pirátství je skutečně velice vážná hrozba. Boj s ním vyžaduje pevné odhodlání v zemi samotné, což je, jak jsem již naznačil, nesmírně obtížné vzhledem k současné bezpečnostní situaci v zemi. Proto, jak jste si mohli všimnout, byly naše současné snahy zaměřeny na praktickou pomoc, která může být poskytována mimo Somálsko pro dobro země a jejích obyvatel. Samozřejmě diskutujeme o dalších krocích v tomto ohledu, jak možná víte.
<P>
Co se týče konkrétně problému pirátství, námořní operace Atalanta i nadále úspěšně probíhá u somálského pobřeží. Veškeré zásilky Světového potravinového programu byly bezpečně doručeny do Somálska z Mombasy do Mogadiša a Berbery. Od května 2009 nedošlo v Adenském zálivu k žádnému úspěšnému útoku. To je, alespoň do určité míry, výsledek závazku členských států EU a mezinárodního společenství, které pomohlo vytvořit generaci důležitých námořních posil na vysoké úrovni. Úspěch operace v tomto omezeném smyslu je také výsledkem úzké spolupráce mezi civilní námořní komunitou a operačním ústředím EU v Northwoodu ve Spojeném království. To umožnilo rozvoj skvělých řídících praktik, které jsou také námořníky čím dál více respektovány. Došlo také k velmi efektivní realizaci koordinovaného mechanismu pro námořní ochranu komerční dopravy v Adenském zálivu.
<P>
Nyní proto můžeme říci, že situace týkající se pirátství v Adenském zálivu je částečně, nikoli však zcela pod kontrolou. Z tohoto důvodu se Rada rozhodla prodloužit protipirátskou operaci do prosince 2010. To znamená, že budeme muset být schopni vytrvat v našich současných snahách a udržet správnou míru vojenských zdrojů. Současně s tím čekáme, že bezpečnostní usnesení OSN AL1846 bude v příštích dnech rozšířeno.
<P>
Navzdory tomu, co jsem řekl, spokojenost se stavem věcí není na místě. Piráti i nadále rozšiřují pole své působnosti dále na východ do Indického oceánu a s koncem období monzunových děšťů jsme nedávno zaregistrovali novou vlnu útoků na severu a severovýchodě od Seychel, které jsou poměrně dost vzdálené. Nejméně 11 lodí je nyní v zajetí - všechny po útocích v místě, které je známé jako Somálská pánev - s celkem 250 členy posádky.
<P>
S operací Atalanta jsme zvýšili naše schopnosti v této vzdálené námořní oblasti. Na Seychelách byly rozmístěny další námořní vzdušné hlídky a já mohu oznámit, že se k nim přidají i švédské námořní hlídkové letouny. Toto se velmi osvědčilo. Nyní probíhají nebo jsou naplánována další bezpečnostní opatření na vnitrostátní úrovni ve Francii a nejnověji i ve Španělsku, které nám umožňují adekvátní a účinnou reakci.
<P>
Rovněž je chráněn mezinárodně uznávaný tranzitní koridor v Adenském zálivu. To je doporučená cesta přes záliv a všechny lodě, které tudy projíždějí, jsou pod námořní ochranou nehledě na svoji vlajku. V současnosti zde operují námořní jednotky z Evropské unie, NATO a spojenecké námořní síly z USA, u nichž funguje dobrá koordinace hlídek a velice důležitá výzvědná spolupráce, která je nezbytná pro tento druh operace.
<P>
Čína je nyní ochotna připojit se ke koordinačnímu mechanismu a účastnit se ochrany. To znamená, že současný mechanismus bude muset být rozvinut a rozšířen. Mohlo by to v příhodnou dobu vést k tomu, aby Čína a možná i ostatní námořní velmoci převzaly zodpovědnost. Jiné země - Rusko, Indie a Japonsko - také rozmístily svoje námořní jednotky a měly by být co nejdříve pozvány, aby se připojily k tomuto mechanismu. Spolupráce je samozřejmě klíčem k úspěchu.
<P>
Vím, že se Parlament zajímá o poněkud obtížnou situaci soudního procesu s podezřelými piráty, kteří byli zadrženi a zatčeni jednotkami operace Atalanta. V současnosti je ve vazbě v Keni drženo 75 podezřelých. Soudní proces s nimi zahrnuje devět různých soudních řízení a představuje velké břemeno pro keňský soudní systém. Řádný průběh těchto soudních řízení je samozřejmě nezbytný, pokud máme udržet jak zastrašující vliv operace Atalanta, tak celkovou kredibilitu našich protipirátských snah. Nedávná dohoda se Seychelami, o které jistě víte, o vydání podezřelých pirátů představuje v tomto ohledu důležitý přínos. Pirátství je velice lukrativní obchod a je velmi důležité, abychom ve všech směrech zaměřili naše různorodé činnosti na to, abychom snížili jakoukoli možnost pirátů získat další peníze z těchto skutečně opovrženíhodných operací, které podnikají.
<P>
Koneckonců, co děláme v námořních vodách, nemůže nahradit to, co je třeba udělat v Somálsku nebo pro Somálsko samotné, ale tam nemůžeme, jak jsem již řekl, čekat okamžitý úspěch. Budeme muset pokračovat v námořní operaci a to bude znamenat: zaprvé, že budeme muset být připraveni udržet dlouhodobý závazek vojenských jednotek; zadruhé, že budeme muset posílit koordinaci spolupráce mezi všemi složkami a mezinárodním orgány zapojenými do této operace; a zatřetí, že také musíme rozvíjet schopnosti regionálního námořnictva, protože toto břemeno nemůžeme nést sami. Námořní mezinárodní organizace, jako kontaktní skupina pro pirátství, zde budou hrát důležitou roli.
<P>
A konečně, toto je jedna z oblastí, kde jsme v uplynulých letech ukázali své schopnosti v rámci EBOP. Kdybychom se vrátili o pár let zpět, jen velmi málo z těch nejodvážnějších zde by si umělo představit, že budeme vést námořní jednotky EU v Adenském zálivu a v Indickém oceánu. Životně důležité humanitární a jiné důvody nás vedly k tomu, co se v rámci možností dosud ukazuje jako relativně úspěšná operace, ale nedělejme si iluze. Zbývá ještě mnoho práce. Musíme pokračovat v operaci a podpora Parlamentu je v tomto ohledu zásadní.
<SPEAKER ID="364" NAME="Benita Ferrero-Waldner">
členka Komise. - Paní předsedající, tentokrát je celá otázka Somálska mnohem širší vzhledem k tomu, že se zabýváme i řešením příčin této pohromy pomocí udržitelných metod. Komise vždy zastávala názor, že pirátství může být vymýceno pouze tehdy, budou-li vyřešeny jeho základní příčiny, počínaje nestabilitou v Somálsku, a budou-li naplněny základní rozvojové potřeby země, jež se zrcadlí především v extrémní chudobě, obrovské negramotnosti a zranitelnosti.
<P>
Proto je zapotřebí komplexního přístupu při řešení problému bezpečnosti a rozvoje v Somálsku, jak již bylo řečeno. To bude vyžadovat vytvoření fungujícího státu, schopného vymáhat právo a poskytovat alespoň základní služby. Ve středně- až dlouhodobém horizontu jsou správa státu, včetně vytváření institucí a bezpečnosti, vzdělávání a hospodářský rozvoj nutnými předpoklady pro odstranění podnětů, jež nyní lákají somálské piráty.
<P>
Co se týče bezpečnosti, je třeba jednat rychle. Africká unie zde hraje, jak víte, klíčovou roli, hlavně prostřednictvím AMISOM, což jsou bepečnostní síly poskytující ochranu přechodné federální vládě v Mogadišu. Prostřednictvím afrického mírového projektu je Evropská unie hlavním přispěvatelem pro složky AMISOM, protože poskytuje prostředky na podporu sil Africké unie. Nová dohoda o příspěvku 60 milion eur byla právě dokončena. To je součástí závazku, jež učinila Komise v Bruselu v dubnu tohoto roku. Společný strategický dokument 2008-2013 stanovuje pomoc Komise Somálsku; abychom byli konkrétní, podpůrný program ES pro Somálsko má rozpočet celkem 215,4 milionů z Evropského rozvojového fondu (ERF) na období 2008-2013.
<P>
Operace ATALANTA, první námořní operace EU, brzy oslaví své výročí. Tato operace je úspěšná, zastrašuje piráty a zvyšuje informovanost mezi komunitou námořních dopravců o nejlepších sebeobranných opatřeních. Ale všichni víme, že zbývá ještě mnoho práce. Souběžně s operací ATALANTA Komise využívá nástroje stability, finančního nástroje, aby podpořila keňský soudní systém - jak právě zmínil předseda Rady -, protože Keňa se ujala stíhání převezených podezřelých pirátů, kteří byli zatčeni v rámci operace, a je nesmírně důležité, aby neunikli trestu. Tato podpora pro keňský soudní systém zahrnuje směsici opatření na posílení kapacity v oblasti trestního stíhání, policie, soudů a vězeňských služeb. Program je realizován prostřednictvím Úřadu OSN pro drogy a kriminalitu (UNODC) s náklady 1,75 milionu eur.
<P>
V širším kontextu je důležitým aspektem při zajišťování bezpečnosti v této oblasti i rozvoj kapacit místních námořních sil. Komise podporuje zavádění tzv. džibutského etického kodexu Mezinárodní námořní organizace opět prostřednictvím nástroje pro stabilitu. Program zabývající se určitými kritickými námořními cestami, včetně oblasti Afrického rohu a Adenského zálivu, pomůže vytvořit místní výcvikové centrum pro námořní záležitosti v Džibuti. Toto centrum se zaměří na zvyšování kapacity a na školení námořních administrativních pracovníků, úředníků a strážců pobřeží v dané oblasti zahrnující Somálsko, Puntland a Somaliland. Finanční podpora bude za rok 2009 také věnována regionálnímu centru pro sdílení informací v Sana'a v Jemenu. První fáze tohoto programu již začala a byly zahájeny studie o technické proveditelnosti.
<P>
Dovolte mi nyní před tím, než skončím, zmínit ještě jednu důležitou otázku. Komise rozvíjí integrovanou námořní politiku - jež zahrnuje i externí dimenzi - a také integrovaný námořní monitoring napříč sektory i hranicemi, aby zvýšila námořní informovanost o pohybech na moři, což zlepší námořní bezpečnost a zabezpečení a také vymahatelnost práva.
<P>
Současné švédské předsednictví zahájilo významné snahy o soudržnost mezi pilíři v oblasti námořní politky EU, aby bylo zajištěno spojení mezi činností Společenství a kroky podniknutými v rámci druhého pilíře, především Evropské obranné agentury. Domníváme se, že začlenění námořního monitoringu má silný potenciál pomoci operacím EU v boji proti pirátství, jelikož sběr takových informací z různých zdrojů umožňuje námořním orgánům rozhodovat se a reagovat mnohem informovanějším způsobem.
<P>
Všechny tyto různorodé aktivity, které jsou rovněž popsány v usnesení Evropského parlamentu z minulého října, představují zapojení Komise do boje proti pirátství.
<SPEAKER ID="365" NAME="Cristiana Muscardini">
jménem skupiny PPE. - (IT) Paní předsedající, pane ministře, paní komisařko, dámy a pánové, vítáme s velkým uspokojením rozšíření mise Atalanta.
<P>
Sama se věnuji problému Somálska už deset let a musím připustit, že při mnoha příležitostech Evropa nejednala dost rychle.
<P>
Situace v Somálsku se dramatizuje každým dnem následkem mezinárodního terorismu a také problému pirátství a lidské tragédie, kterou prožívají miliony lidí, hlavně ženy a děti, kteří jsou oběťmi násilí, každý den čelí hladu a příliš často jsou nuceni prchat přes poušť ve snaze najít útočiště na břehu Evropy.
<P>
Ve spojitosti s bojem proti terorismu musíme také podniknout kroky, které přinesou novou naději pro hospodářství tohoto regionu, ale musíme rovněž zavést evropskou kontrolu situace v uprchlických táborech v Libyi. Obdrželi jsme zprávy o velice závažných situacích v těchto táborech týkajících se jak násilí, tak nerespektování lidských práv, především vůči somálským ženám.
<P>
Během projevu, který zorganizovala skupina Evropské lidové strany (Křesťanských demokratů), řekl Dr. Yusuf Mohamed Ismail Bari-Bari, stálý představitel OSN v somálské přechodné vládě, že Somálsko ještě více zchudlo podvodným rybařením u svých břehů a že mnoho pirátů jsou bývalí rybáři, kterým se nedostalo spravedlnosti či pozornosti.
<P>
Proto musíme nejen tvrdě bojovat proti terorismu, ale také usilovat o to, abychom navrátili spravedlnost, naději a hospodářství do země, z níž roky války učinily mučedníka.
<SPEAKER ID="366" NAME="Roberto Gualtieri">
jménem skupiny S&D. - (IT) Paní předsedající, dámy a pánové, cílem této rozpravy a usnesení, které my, skupina Progresivní aliance socialistů a demokratů v Evropském parlamentu, zítra schválíme, je vyjádřit silnou podporu závazku Evropské unie bojovat proti pirátství. Současně chceme vyjádřit znepokojení nad dramatickou situací v Somálsku, která jen znásobuje nutnost rychlé reakce na podporu stability v zemi, která by zničila kořeny fenoménu pirátství.
<P>
Mise Atalanta je příběhem úspěchu: umožnila doručit 300 000 tun pomoci a zlepšila bezpečnost v Adenském zálivu pro veškerou námořní dopravu, čímž ukázala schopnosti a zvýšila operační a politickou hodnotu EBOP.
<P>
Současně potřebujeme spolu s Africkou unií silnější evropský závazek, abychom podpořili proces v Džibuti, a z tohoto důvodu, ačkoli jsme si vědomi obtíží a rizik, vyjadřujeme podporu možnosti mise EBOP do Somálska, kterou začala Rada zvažovat.
<P>
Proto doufáme, že v kontextu těchto návrhů a této rozpravy pomohou všechny skupiny posílit toto sdělení, místo aby využily tak dramatické situace, jaká je teď v Somálsku, jako výmluvu pro politický útok v rámci určitých zemí, které s touto rozpravou a s prací Parlamentu nemají co dělat.
<SPEAKER ID="367" NAME="Izaskun Bilbao Barandica">
jménem skupiny ALDE. - (ES) Paní předsedající, musíme podporovat sociální a demokratický rozvoj Somálska, abychom zastavili pirátství. Navíc žádáme, aby byly evropské lodě rybařící v jižní části Indického oceánu chráněny před pirátskými loděmi v rámci operace Atalanta stejně jako obchodní lodě. Žádáme, aby byl k dispozici ozbrojený vojenský doprovod, protože ten představuje nejúčinnější a nejlevnější řešení, a také je doporučuje Mezinárodní námořní organizace. Přejeme si také , aby byly osoby zadržené a obviněné z pirátství souzeny v zemích dané oblasti, jak stanovuje smlouva z března 2008 s Keňou a Seychelami.
<P>
To vše proto, protože rybářské lodě se v dané oblasti vystavují reálnému a zvyšujícímu se riziku, že budou napadeny a uneseny. Měli bychom si vzpomenout na to, jak Parlament již před rokem odsuzoval tuto situaci, a přesto Komise přiznává, že se s tím nic neudělalo. Piráti dál útočí.
<P>
Jejich zatím poslední oběť Alacrana byla držena 50 dní. Také bychom si měli uvědomit, že tyto lodě rybaří v souladu s evropskou dohodou o rybolovu. Rybaří legálně v mezinárodních vodách a jsou řízeny kompetentními orgány.
<P>
Proto bychom tomuto typu lodí měli poskytnout větší ochranu.
<SPEAKER ID="368" NAME="Reinhard Bütikofer">
jménem skupiny Verts/ALE. - (DE) Paní předsedající, pane úřadující předsedo Rady, paní komisařko, operace Atalanta představuje úspěšný příspěvek EU k bezpečnosti v Africkém rohu a měli bychom v něm pokračovat. Avšak Evropská unie má také širší odpovědnost. Ta spočívá v tom, že nebudeme zavírat oči před tím, že vývozy nelegálního toxického odpadu a nelegální rybářství poškozují zájmy Somálska. Proto musíme zaujmout komplexní přístup k vyřešení těchto skutečností.
<P>
Usnesení, o němž budeme zítra hlasovat, je krok špatným směrem hned ze dvou důvodů a my tyto postoje nepodporujeme. Je chyba chtít nyní měnit mandát Atalanty, ať už z důvodu rozšíření pole působnosti operací nebo na základě pokusu některých poslanců zahrnout do něj i rybářské lodě. Chceme, aby mandát pokračoval beze změn.
<P>
Zadruhé, vysoce diskutabilní je vyslání výcvikové mise Evropské bezpečnostní a obranné politiky (EBOP), jež nebyla řádně odůvodněna a nepřinese žádný prokazatelný přínos pro budování státu v Somálsku. Měli bychom pracovat na principu varování a nehrnout se dál.
<SPEAKER ID="369" NAME="Willy Meyer">
jménem skupiny GUE/NGL. - (ES) Paní předsedající, plně podporujeme první část prohlášení paní Ferrero-Waldnerové. To je skutečně podstatou problému a jeho kořeny. Dokud se nevypořádáme s kořeny tohoto problému, žádné vzdušné či pozemní vojenské jednotky nic nevyřeší. Co se týče námořního řešení, důstojník zodpovědný za operaci Atalanta včera jasně řekl, že námořní řešení otázky pirátství není možné. Rád bych připomněl sněmovně, že Spojené státy se již pokoušely o pozemní vojenské řešení, ale ve svém úsilí selhaly.
<P>
Byla by proto chyba brzdit rozvojovou pomoc a řešení týkající se správy země. Vojenské řešení tedy není možné, ale není také možné privatizovat funkce ozbrojených sil, jak se domnívá španělská vláda. Není to otázka výměny armády za soukromé bezpečnostní firmy vybavené válečnými zbraněmi. Ne, to rozhodně není řešení. Řešením ve skutečnosti je zastavit všechny formy pirátství. Myslím tím zastavit pirátství v Somálsku a také zahraniční piráty, kteří páchají škody v somálských teritoriálních vodách.
<SPEAKER ID="370" NAME="Niki Tzavela" LANGUAGE="EL">
Paní předsedající, mezinárodní pozorovatelé uvedli, že klíč k problému pirátství spočívá v dosažení politické stability v dané oblasti. To je něco, co si všichni přejí, obzvláště my Řekové, protože řecké lodě jsou v dané oblasti častým terčem pirátů.
<P>
Paní komisařko, to, co jste řekla, je pro mě příjemným překvapením. Doposud se jediné informace, které jsme měli k dispozici z mezinárodních médií a z různých stran, týkaly pokroku ve vojenských operacích. Odzbrojila jste mě, protože jsem vám chtěl položit následující otázku: jaký pokrok byl učiněn politickými silami v zemi, protože se nyní soustředíme na skutečnost, že k vyřešení problému potřebujeme politicky stabilní Somálsko. Děkuji vám za informace, jež jste nám poskytla, já musím říci, že by bylo užitečné, kdyby jak Evropský parlament, tak i média zabývající se otázkou politické intervence, mohla být detailněji informována.
<SPEAKER ID="371" NAME="Luis de Grandes Pascual" AFFILIATION="PPE">
(ES) Paní předsedající, paní komisařko, pane úřadující předsedo Radte, Španělsko právě zažilo nepříjemnou situaci, v níž byla loď Alakrana se svojí posádkou vystavena vydírání, ponížení a nesčetným rizikům.
<P>
Španělská vláda byla ve Španělsku pohnána k zodpovědnosti, jak je v takovém případě pochopitelné. V této sněmovně budeme mluvit o Evropě a zase o Evropě. Také musím říci, že po roce, kdy jsme požadovali diplomacii a odhodlání, je výsledek pozitivní.
<P>
Avšak operace Atalanta nestačí. Je třeba ji rozšířit a učinit flexibilnější. Musí být možné chránit nejen cesty, po nichž se pohybuje humanitární pomoc, ale také rybářské a obchodní lodě Společenství. Ty musí být chráněny, proto budeme v usnesení, které má být zítra přijato, žádat Evropský parlament a jeho orgány, aby přijaly určité závazky.
<P>
To, co chceme, je říci "ano” silnému postoji států, které chrání své lodě svými ozbrojenými silami, aby v případě nutnosti legálně odrazily útok pirátů. Musíme říci "ne” příklonu k soukromým bezpečnostním dodavatelům, což je krok, který s sebou podle Mezinárodní námořní organizace nese riziko zbytečného násilí. Musíme říci "ne” pasivnímu a diletantskému přístupu vlád, který pirátům usnadňuje život. Musíme však říci "ano” diplomacii, "ano” pomoci Somálsku a "ne” neopodstatněným poplatkům za údajné nelegální rybaření.
<P>
Lodě Společenství rybaří v souladu s našimi mezinárodními dohodami. Činí tak legálně, a musí být proto chráněny. Orgány společenství mají povinnost je chránit.
<SPEAKER ID="372" NAME="Saïd El Khadraoui" AFFILIATION="S&amp;D">
(NL) Složitá a nebezpečná situace v Somálsku a její dopad na stabilitu regionu je zdrojem silného znepokojení nás všech. Současně je celý svět svědkem problémů, které tato země zažívá následkem námořního pirátství a jeho dopadu na rybaření ve vodách obklopujících Somálsko. Abychom tuto situaci vyřešili, zjevně potřebujeme integrovaný přístup, jak již řekla komisařka Ferrero-Waldnerová.
<P>
Rád bych využil této příležitosti a vyjádřil naše uznání za vynikající práci, kterou operace Atalanta zatím odvádí. Tyto snahy jsou velice důležité, protože přístup do této zóny je zásadní pro mezinárodní obchod a přepravu zboží. Naším přáním je, aby námořníci na obchodních lodích i rybáři, kteří pracují v dané oblasti, mohli vykonávat bezpečně svou práci. To považujeme za zásadní. Proto bychom měli i nadále podporovat tuto misi. Samozřejmě musíme také vzít v potaz, co jiného ještě můžeme udělat, a jak řekla paní komisařka, musíme současně řešit problém u jeho zdroje, účinně a na několika frontách.
<SPEAKER ID="373" NAME="Franziska Katharina Brantner" AFFILIATION="Verts/ALE">
(DE) Paní předsedající, Somálsko je země v neustálém stavu nouze a téměř dvacet let již nemá vládu. My v Evropské unii musíme tuto situaci změnit. Proto podporujeme úsilí Komise. Avšak jsme velmi skeptičtí k nové misi Evropské bezpečnostní a obranné politiky (EBOP) a k plánu vycvičit 2000 vojáků pro přechodnou vládu v Somálsku.
<P>
Co je skutečným cílem této mise? Jaký je celkový politický plán pro Somálsko? Jakou hodnotu můžeme přikládat současným americkým a francouzským školicím projektům? Nerozumíme tomu, jak by tato mise mohla přispět k budování státu v Somálsku. Jaké pravomoci má přechodná vláda? Proč ji podporujeme? Proč věříme, že tomu vojáci pomohou? Jak dokážeme zabránit vojákům v tom, aby se po výcviku přidali k vojenským diktátorům? Domníváme se, že s touto misí je stále spojeno příliš mnoho otazníků na to, aby bylo možné ji začít plánovat. Především, nevidím, v čem by mohla být EU v tomto nápomocná, a domnívám se, že tyto finance by bylo lepší investovat do projektů, které již díky Komisi probíhají.
<SPEAKER ID="374" NAME="Eider Gardiazábal Rubial" AFFILIATION="S&amp;D">
(ES) Paní předsedající, pokud se pokusíme pochopit, co se děje ve vodách Indického oceánu, musíme k problému pirátství přistoupit zodpovědně a odpustit si demagogická prohlášení a stranické politické postoje. Říkám to navzdory výrokům, které jsem bohužel měla tu smůlu zde ve sněmovně slyšet. Určití poslanci využili příležitosti k tomu, aby během svých proslovů napadli španělskou vládu. Ráda bych upozornila na to, že zmiňovaná vláda pomohla podpořit a uskutečnit operaci Atalanta, kterou zde dnes vyzdvihujeme. Tato operace je však zjevně nedostačující a musí být posílena.
<P>
Proto bych ráda požádala Komisi, aby tuto operaci posílila, rozšířila chráněnou oblast, za kterou je zodpovědná, zvýšila počet pracovníků a udělila této operaci další pravomoci. Myslím tím např. monitoring přístavů, z nichž vyplouvají mateřské lodě pirátů. Nicméně je jasné, že Atalanta nemůže být jediným mechanismem pro vyřešení somálského problému. Proto využívám této příležitosti, abych vyzvala všechny zúčastněné k hledání společné strategie pro Somálsko. Taková strategie by měla zahrnovat rozvojovou pomoc a politický dialog s přechodnou federální vládou.
<P>
Také vyzývám Radu, aby zahájila novou operaci souběžně s Atalantou. Tato operace by pomohla vycvičit a vybavit bezpečnostní složky somálské federální vlády a zároveň by posílila závazek dodržovat lidská práva a právní stát.
<P>
(Řečník souhlasil s položením otázky "postupem modré karty" podle pravidla 149(8)).
<SPEAKER ID="375" NAME="Luis de Grandes Pascual" AFFILIATION="PPE">
(ES) Nemyslí si paní poslankyně, že je nezodpovědné říci, že španělská vláda by měla být pohnána k odpovědnosti ve Španělsku a v této sněmovně bychom se měli zaměřit na Evropu a evropská opatření na podporu operace Atalanta.
<SPEAKER ID="376" NAME="Eider Gardiazábal Rubial" AFFILIATION="S&amp;D">
(ES) Pane de Grandesi Pascuali, prosím nesnažte se překrucovat má slova. To, co já považuji za nezodpovědné, je, že využíváte příležitosti projevu k tomu, abyste se opřel do španělské vlády.
<SPEAKER ID="377" NAME="Georgios Papanikolaou" AFFILIATION="PPE">
(EL) Paní předsedající, je nesporné, že somálští piráti představují hrozbu pro mezinárodní lodní přepravu. Pirátství neovlivňuje jen náklady a spolehlivost námořní přepravy, ale také - a to je nejdůležitější - brání v doručování mezinárodní humanitární pomoci do Somálska, a tím způsobuje závažný nedostatek jídla v zemi. Nicméně musím vyzdvihnout, že nejvíce postiženy jsou země s dlouhou tradicí obchodní námořní přepravy, jako je Řecko a jiné středozemní státy. Chápu, že protipirátská mise EU na ochranu mořské cesty v Africkém rohu je významným krokem. Avšak musíme si uvědomit, že tytéž věci, o kterých jsme si vždy mysleli, že patří do říše fantazie a do filmu - četl jsem o nich v pohádkových knížkách jako dítě, když jsem byla malý -, nyní klepou na dveře, představují viditelné nebezpečí, jsou skutečné. Proto musíme zkoordinovat a přesvědčit Radu a Komisi, aby podnikly více politických kroků.
<SPEAKER ID="378" NAME="Josefa Andrés Barea" AFFILIATION="S&amp;D">
(ES) Paní předsedající, pirátství je pro Španělsko velmi důležitá otázka, protože postihuje naše rybářské lodě, a já vítám propuštění lodě Alakrana a chválím její posádku, jejího vlastníka a španělskou vládu za jejich úsilí.
<P>
Rybářské lodě jsou terčem pirátů, a jak se zdá, poskytují neodolatelnou příležitost k držení rukojmích. Piráti modernizovali svoje taktiky, jak uvedla Rada, na moři i na souši. Mají zisky a členské státy na tuto situaci musí reagovat.
<P>
Operace EU NAVFOR Somálsko (Operace Atalanta) byla úspěšná a paní komisařka uvedla, že bylo pondiknuto mnoho kroků, ale my takových operací potřebujeme víc. Rybářské lodě se již nesmějí vystavovat riziku; potřebujeme, aby byly chráněny a aby tato chráněná oblast byla rozšířena.
<P>
A především potřebujeme řešení na souši, protože právě tam problém vzniká: jak uvedla Komise, potřebujeme demokratickou stabilitu. Ptáme se Komise, zda by byla připravena zorganizovat summit o pirátství v dané oblasti s cílem nalézt na souši řešení toho, co se děje na moři.
<SPEAKER ID="379" NAME="Raül Romeva i Rueda" AFFILIATION="Verts/ALE">
(ES) Já jsem také velmi potěšen šťastným koncem případu lodě Alakrana, ale obávám se, že nešlo o poslední takový případ. Jak již bylo řečeno, nesmíme zapomínat, že piráti těží z chudoby, ale také z chyb a mezer v systému, který nefunguje.
<P>
Je jistě smutné a politováníhodné, že se námořníci stávají oběťmi únosu, když konec konců pouze dělají svou práci, ale je také trestuhodné, že se najdou tací, co využívají nedostatečné vlády nejen v Somálsku, ale i v celé oblasti, k tomu, že nelegálně rybaří v tamních vodách a zbavují se škodlivého odpadu. Bohužel, pane de Grandesi Pascuale, to se skutečně děje.
<P>
Odsuzujeme beze zbytku jakýkoli čin pirátství. Boj s tímto problémem ale vyžaduje víc než jen vojáky a žoldáky. Naopak řešit tento problém tímto způsobem by bylo dokonce kontraproduktivní a vedlo by to k znepokojivému nárůstu konfliktů, především když víme, že někteří majitelé lodí, aby rozšířili svoji působnost v dané oblasti, riskují a vzdalují se chráněným oblastem více, než by měli, čímž se pouští do rizika, kterému je vždy těžké čelit.
<SPEAKER ID="380" NAME="Carmen Fraga Estévez" AFFILIATION="PPE">
(ES) Paní předsedající, i když v Indickém oceánu možná dochází k nelegálnímu rybaření, plavidla Společenství rozhodně nemohou být popisována jako nelegální, jak zde bylo naznačeno. Lodě Společenství rybaří v rámci těch nejpřísnějších právních hranic a mají povolení vydané v rámci Evropského společenství - v rámci dohody o partnerství v oblasti rybolovu se Seychelami a Komise pro lov tuňáků v Indickém oceánu (IOTC), které upravují a regulují lov tuňáků v této oblasti.
<P>
Zadruhé, všechny lodě Společenství jsou vybaveny satelitním monitorovacím systémem, díky němuž mohou být kdykoli a v reálném čase lokalizovány rybářskými a vojenskými orgány.
<P>
Zatřetí, loďstvo Společenství má na palubě pozorovatele a splňuje nejpřísnější režim poskytování informací o rybářských aktivitách prostřednictvím rybářských lodních deníků, vzorků úlovků, zákazu překládat zboží na otevřeném moři a jiných opatření.
<P>
A konečně, celá flotila Společenství byla řádně zanesena do regionálního lodního registru IOTC. Osobně bych byla ráda, kdyby Komise i Rada uznaly, že evropské lodě rybařící v této oblasti tak činí v rámci nejpřísnějších právních hranic.
<SPEAKER ID="381" NAME="Janusz Władysław Zemke" AFFILIATION="S&amp;D">
(PL) Paní předsedající, velice rád bych vyjádřil své díky a řekl, že podle mého názoru jsme dnes obdrželi velmi dobré a spolehlivé informace od pana Bildta i paní komisařky. Tyto informace ukazují, že snahy Evropské unie se soustřeďují na dvě oblasti. Tou první je humanitární pomoc. Druhou oblastí je vojenská akce a tyto dvě formy činnosti jsou naštěstí stále účinnější. Avšak já bych se rád zeptal: neměli bychom přikládat přinejmenším stejný význam budování státu v Somálsku, protože se jedná o zemi zbavenou jakékoli pořádné vlády? Neměli bychom také budovat místní policejní složky a jádro vojenských sil? Myslím si, že pokud nebudeme této třetí oblasti věnovat stejnou pozornost jako předchozím dvěma, bude velmi obtížné dosáhnout dlouhodobého úspěchu.
<SPEAKER ID="382" NAME="Carl Bildt">
úřadující předseda Rady. - Paní předsedající, budu velmi stručný. Somálsko je velký problém. Je to velký problém již dvacet let. Hovořili jsme o pirátství. Ale nezapomínejme na humanitární situaci, která je katastrofální. Nezapomínejme na problém terorismu. Nezapomínejme na nestabilitu celé oblasti.
<P>
V průběhu času se snažíme s tím vším vyrovnat. Ale musíme být také realističtí. Mezinárodní společenství, OSN a jiní bojují se situací v Somálsku již dlouhou dobu. Výsledky jsou velmi omezené. V této oblasti jsme skutečnými nováčky, když jde o pomoc Somálsku. Snažíme se udělat určité věci.
<P>
Atalantu všichni považujeme za úspěch, ale nemysleme si, že dokáže vyřešit všechny problémy. Když hovoříme o jejím rozšíření do Indického oceánu, hovoříme o nesmírně rozsáhlých oblastech. A i kdybychom tam dokázali rozmístit veškeré námořní síly všech zemí Evropské unie, nebyl bych si jist absolutním úspěchem.
<P>
A někteří piráti mají také spoustu peněz, které jim umožňují investovat do dalších zdrojů. To činí náš problém ještě složitější.
<P>
To ovšem není důvod pro to, abychom nedělali to, co je v našich silách. I přes všechny potíže bychom se měli snažit podporovat přechodnou federální vládu.
<P>
O to se snažíme prostřednictvím různých výcvikových a školicích programů. Máme záruku, že budeme úspěšní? Ne, nemáme. Jedinou věcí, kterou si můžeme být absolutně jisti, je vědomí, že nebudeme-li se ani snažit, s naprostou jistotou neuspějeme. Pokud se budeme snažit, je zde přinejmenším možnost, že naše konání bude mít pozitivní dopad. A i kdyby se nám nemělo povést nic dalšího, zvládli jsme zajistit programy dodávek Světového potravinového programu hladovějícím a trpícím lidem v Somálsku. A to je samo o sobě něco, na co můžeme být pyšní.
<SPEAKER ID="383" NAME="Benita Ferrero-Waldner">
členka Komise. - Paní předsedající, jsem si velmi dobře vědoma toho, že toto téma je velice důležité především v některých členských státech kvůli obětem, které utrpěly, a kvůli všem obtížím. Náš řecký kolega, který mi položil otázku, na niž jsem chtěla odpovědět, tu již není, ale chtěla jsem říci, co přesně děláme a proč jsem se zmínila o jistém úspěchu.
<P>
Jak zmínil náš předseda, proběhl tzv. džibutský proces a mezinárodní kontaktní skupina, jíž se účastnila Komise a v níž se náš bývalý kolega, Louis Michel, který je nyní poslancem EP, velice snažil pomoci a podpořit přechodnou federální vládu. Je to právě tato vláda, která má největší šanci přinést Somálsku stabilitu. Je to náš první a nejdůležitější úkol a my jej budeme muset splnit s diplomatickou a politickou podporou.
<P>
Potom budeme muset chránit lodě a jejich posádky. Potom také musíme učinit to, co jsem řekla před chvílí - kolega, který mluvil přede mnou, mne již možná slyšel. Řekla jsem, že budování institucí a vytváření kapacit, snaha pomoci právnímu systému a obyvatelům jsou naprosto zásadní. Teprve tehdy, až bude země stabilnější a budou podniknuty kroky k vymýcení chudoby, může toto všechno být uskutečněno. Takže jde o skutečně složitý proces.
<P>
Abychom byli nápomocní, podporujeme nyní kromě jiného 29 konkrétních projektů v hodnotě 50 milionů eur, což je obrovská suma, která podpoří správu, bezpečnost a občanskou společnost, která podpoří proces obnovy a budování institucí. Hlavním cílem je pomoci vytvořit fungující stát, který bude schopen sloužit obyvatelům Somálska a kde také musíme bojovat proti terorismu. Terorismus je zde v tomto téměř zkrachovalém státě bohužel hluboce zakořeněn, proto máme před sebou opravdu těžký úkol.
<P>
Někdo se ptal, zda by se v budoucnu mohl konat summit o pirátství. My, Komise, bychom rozhodně nebyli proti, ale myslím si, že záleží spíše na členských státech a především na příštím, španělském předsednictví. Pokud budou mít zájem, mohou tak samozřejmě učinit.
<SPEAKER ID="384" NAME="Předsedající">
Obdržela jsem šest návrhů usnesení předložených v souladu s čl. 110 odst. 2 jednacího řádu.
<P>
Rozprava je ukončena.
<P>
Hlasování se uskuteční zítra, ve čtvrtek 26. listopadu 2009.
<P>
Písemná prohlášení (Článek 149)
<SPEAKER ID="385" NAME="Alain Cadec  " LANGUAGE="FR">
Paní předsedající, dámy a pánové, rád bych vyjádřil tomuto usnesení svou neutuchající podporu, protože zdůrazňuje význam operace Atalanta a jejího úspěchu. Uvědomuji si, jak velký úkol to je vzhledem k rozloze daného území. Avšak rád bych, aby evropské rybářské lodě pohybující se v této zóně byly nahlíženy jako velmi zranitelná plavidla, a proto by měly být pod zvláštní ochranou. Proto musí být zařazeny do kategorie 3.
<P>
Rybářské lodě lovící tuňáky jsou obzvláště zranitelné, protože mají jednak velmi nízko položenou palubu, jednak jsou nepohyblivé a nemohou manévrovat během lovu sítí, což je doba dlouhá čtyři až pět hodin. V současné situaci proto čelí riziku pirátského útoku. Tato skutečnost ospravedlňuje tuto konkrétní žádost. Také bych rád objasnil, že tato klasifikace v rámci operace Atalanta by byla doplňkem k francouzským a španělským ochranným operacím na lodích.
<SPEAKER ID="386" NAME="Filip Kaczmarek  " AFFILIATION="PPE">
písemně. - (PL) Komise a Rada mají pravdu. Jedinou možnou odpovědí na situaci v Somálsku je komplexní přístup k tamnímu konfliktu s koordinovanou akcí všech zúčastněných stran ve snaze o dosažení stability v oblasti a zastavení pirátství. Naším současným cílem v problému zastavení pirátství musí ovšem být pokračování operace Atalanta. To by dokonce mělo zahrnovat rozšíření jejího mandátu, aby mohli být chráněni také rybáři. Nechápu, proč někteří kolegové poslanci nechtějí, aby byly rybářské lodě chráněny. Pokud chráníme obchodní a turistickou lodní přepravu a lodě převážející potravinovou pomoc, měli bychom také udělat vše proto, aby mohli rybáři bezpečně vykonávat svou práci.
<P>
Současně musíme mít na paměti dlouhodobý cíl, bez něhož dlouhodobé řešení otázky pirátství nikdy nenajdeme. Mám na mysli mír, stabilitu, odstranění chudoby a rozvoj země. Proto se v dlouhodobém měřítku musíme soustředit na:
<P>
• posílení mise AMISOM,
<P>
• rázné dodržování a uskutečňování zbrojního embarga vůči Somálsku
<P>
• stabilizaci země pomocí koordinované a komplexní strategie pro akce zahrnující Evropskou unii, Africkou unii a USA,
<P>
• úsilí o trvalou mírovou dohodu mezi zúčastněnými,
<P>
• a podporu budování státních institucí v zemi.
