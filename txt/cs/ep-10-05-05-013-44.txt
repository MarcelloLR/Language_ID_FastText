<CHAPTER ID="013-44">
44. Absolutorium za rok 2008: souhrnný rozpočet EU, oddíl III, Komise
<SPEAKER ID="070" NAME="Ingeborg Gräßle" AFFILIATION="PPE">
(DE) Pane předsedající, ráda bych požádala o provedení technické úpravy. V odstavci 248 by se za slova "v jaderné elektrárně Kozloduj" měla doplnit slova "bloky Kozloduj 1 až 4".
<SPEAKER ID="071" NAME="Předsedající">
Bude zkontrolována správnost těchto připomínek.
<SPEAKER ID="072" NAME="Bogusław Liberadzki">
zpravodaj. - Pane předsedající, nemohl jsem se dostavit do Štrasburku, a proto vám děkuji jménem svých kolegů, kteří přispěli do rozpravy. S radostí zjišťuji, že je zde zastoupena Rada, neboť postup udělování absolutoria je jedním z postupů, který se týká nejen všech orgánů EU, ale také členských států, které Rada zastupuje.
<P>
Skutečné jádro mé zprávy představuje řada návrhů, jejichž cílem je omezit výskyt chyb, poukázat na problémy a zlepšit slučitelnost informací ze strany Komise a Účetního dvora, což nám všem v budoucnu umožní rozpoznat a řešit skutečné problémové oblasti našich výdajů. S přijetím Lisabonské smlouvy nastal čas provést přezkum samotného postupu udělování absolutoria.
<P>
Ve své zprávě vyzývám k zahájení rozpravy na vyšší úrovni, které se budou účastnit orgány EU a samozřejmě i členské státy, do jejichž odpovědnosti spadá řízení přibližně 80 % výdajů. I když se ve své zprávě zabývám udělováním absolutoria za rok 2008, obsahuje také řadu otázek, které jsou dnes velmi aktuální. Všichni si přejeme, aby Řecko mohlo překonat problémy z minulosti. Velkou pozornost vyvolal oddíl věnovaný Turecku, a i když musíme zajistit účinnější využívání fondů předvstupní pomoci, dovolte mi zdůraznit, že se nesnažíme změnit povahu vztahů EU k této zemi.
<P>
Všechna zlepšení, na která jsem upozornil, jsou nezbytná. Ze současných finančních problémů vyplývá, že každé euro musí být vynaloženo moudře a musí přinést prospěch občanům jednotlivých zemí - včetně prostředků ve strukturálních fondech a ve Fondu soudržnosti.
<P>
Těším se, jak budeme v následujících týdnech společně s Komisí a Účetním dvorem usilovat o uskutečňování výzev k činnosti z mé zprávy a těším se i na zprávu o jejich realizaci, kterou vám předložím v nadcházejících měsících.
