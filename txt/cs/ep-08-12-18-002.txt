<CHAPTER ID="002">
Povinnosti, pokud jde o zveřejňování pro střední podniky, a povinnost vypracovávat konsolidované účetní závěrky - Účetní povinnosti středně velkých společností (rozprava) 
<SPEAKER ID="006" NAME="Předsedající">
Dalším bodem pořadu jednání je společná rozprava
<P>
o zprávě paní Ieke van der Burgové, jménem Výboru pro právní záležitosti, o návrhu směrnice Evropského Parlamentu a Rady, kterou se mění směrnice Rady 78/660/EHS a 83/349/EHS, pokud jde o některé požadavky na zveřejňování u středních společností a povinnost sestavit konsolidovanou účetní závěrku - C6-0173/2008 -, a
<P>
o prohlášení Komise o účetních povinnostech pro středně velké společnosti
<SPEAKER ID="007" NAME="Ieke van den Burg">
zpravodajka. - (NL) Pane předsedající, omlouvám se za zpoždění. Malé a střední podniky zažívají těžké časy. Krize nezasáhla pouze banky a společnosti kótované na burze, ale zasáhla celé hospodářství, a vede také ke ztrátě pracovních míst v malých a středních podnicích. My bychom tedy při své evropské práci udělali dobře, kdybychom tomuto odvětví ulevili.
<P>
Zde přichází na řadu soubor opatření předložený loni v létě pod názvem Small Business Act; pracuji tvrdě na několika návrzích z tohoto souboru, včetně statutu evropské akciové společnosti, větší možnosti mikroúvěrů a zrušení možnosti uplatňovat nižší DPH pro poskytovatele služeb, kteří poskytují plnění soukromým osobám na místním trhu.
<P>
Velmi závažným problémem pro menší podniky je administrativní zátěž, z níž většinu ukládají vnitrostátní a regionální vlády. Avšak v oblastech, ve kterých v této věci hrají roli evropské právní předpisy, jsme tuto zátěž začali aktivně snižovat. To se ve skutečnosti týká také této otázky. Povinnosti týkající se poskytování informací a obě směrnice sledující tento cíl, jež jsou 25 resp. 30 let staré a jež byly mnohokrát pozměněny, jsou nyní pročišťovány a zjednodušovány takzvaným zrychleným postupem.
<P>
Tato opatření jsou však pouze malým krokem směrem k ulehčení zátěže. Je ještě potřeba vykonat mnohem více. V tomto ohledu jsme výslovně dali najevo svou netrpělivost v parlamentním Výboru pro právní záležitosti. Vzhledem k tomu jsme v rámci této legislavní otázky předložili usnesení naléhající na Výbor, aby urychleně a daleko důkladněji prozkoumal právní předpisy pro malé a střední podniky. Jak se to stává, Výbor se touto věcí již zabýval. Cílem je dosáhnout větší harmonizace v oblastech, kterých se týkají evropská pravidla pro malé a střední podniky.
<P>
Když jsme o tomto tématu a o zprávě pana Radwana diskutovali dříve v Hospodářském výboru a Výboru pro právní záležitosti, výslovně jsme uvedli, že cestou vpřed by neměla být Mezinárodní rada pro účetní standardy, zapojená do vytváření Mezinárodních standardů účetního výkaznictví (IFRS) pro malé a střední podniky, ale že bychom měli další harmonizace v Evropě dosáhnout na základě stávajících právních předpisů.
<P>
Zejména pan Lehne, stínový zpravodaj pro tuto zprávu, v průběhu rozpravy navrhl, že by členské státy již v této fázi měly dostat možnost vyloučit mikrosubjekty, skutečně velmi malé podniky, z evropských právních předpisů. To je z mého pohledu mimořádné opatření, které, ačkoli bylo předloženo Stoiberovou skupinou, nepovede v dlouhodobém horizontu k zásadnímu zjednodušení, protože kvůli jeho nepovinné povaze vzniknou mezi členskými státy velké rozdíly.
<P>
Konečným cílem a konečnou variantou by proto mělo být dosažení hluboké harmonizace tak, aby podniky nesplňující charakteristiku mikrosubjektů podléhaly podobnému, velmi jednoduchému systému. Pokud jde o tento jednoduchý systém, sám bych vám rád připomněl možnosti, jež nabízí "XBRL" (eXtensible Business Reporting Language), což je systém umožňující různým subjektům velmi snadné vkládání údajů a jejich využívání různými orgány. Pro podniky by pak bylo mnohem snažší a jednodušší poskytovat tento druh údajů a tyto údaje by také mohly být využívány mnoha způsoby.
<P>
Potřebujeme zkrátka brzy řádnou diskusi o odporu, jenž ve světě účetnictví převládá vůči vynětí těchto mikrosubjektů. Výbor by měl předložit příslušné návrhy. My bychom pak měli posoudit nejlepší metodu pro střední podniky, ale také pro tyto drobné podniky ve snaze zajistit tranparentnost a dobrý systém účetnictví, který těmto podnikům pomůže činit některé věci, aniž by je dusila enormní administrativní zátěž.
<SPEAKER ID="008" NAME="Jacques Barrot">
místopředseda Komise. - (FR) Pane předsedající, paní ven den Burgová, dámy a pánové, Evropský parlament dnes rozhodne o návrhu na zjednodušení. Tento návrh je prvním ze tří legislativních návrhů v oblasti účetnictví. Jeho cílem je zjednodušit ekonomické prostředí na úrovni Společenství, zejména pro malé a střední podniky.
<P>
První návrh je dobrým začátkem. Je to dobrá příležitost pro zákonodárce, zainteresované strany a Komisi, aby si vyměnili své názory a aby diskutovali o bodech, jež mají být začleněny do dvou dalších nadcházejících návrhů.
<P>
Jak bylo před několika týdny oznámeno v plánu evropské hospodářské obnovy, cílem dalšího návrhu bude snížit administrativní zátěž, jíž čelí nejmenší podniky, které jsou zároveň nejběžnějším typem podniku v Evropě.
<P>
Během první čtvrtiny roku 2009 předloží Komise návrh, který členským státům umožní zprostit tyto mikropodniky povinnosti vypracovávat roční účetní závěrku. Rád bych zdůraznil, že návrh Komise uspěje ve snížení administrativní zátěže, pouze pokud členské státy projeví vůli tuto novou možnost využít, neboť se jedná pouze o možnost.
<P>
Externí poradci odhadli, že toto opatření by mohlo dosáhnout úspory až 5,8 miliard EUR ročně. Těchto úspor však bude dosaženo, pouze pokud všechny členské státy zavedou tuto možnost odchylného režimu a nezavedou nová a zbytečně restriktivní pravidla.
<P>
Druhá iniciativa, kterou jsem oznámil na konci září, byla revize a aktualizace čtvrté a sedmé směrnice o účetnictví. První technické přípravy na tuto revizi již začaly. Veřejná konzultace ohledně určení směru, kterým je potřeba se ubírat, bude uveřejněna během první čtvrtiny roku 2009.
<P>
Mnoho z vás potěší skutečnost, že doporučení skupiny na vysoké úrovni, jíž předsedá pan Stoiber, budou v co největší možné míře vzaty v úvahu.
<P>
Vraťme se zpět k tomuto návrhu, který byl nedávno předmětem zrychleného postupu. Jsme velmi potěšeni zjištěním, že spolupráce mezi dotčenými orgány umožnila tak rychlé nakládání s touto iniciativou.
<P>
Žádám vás dnes, abyste hlasovali pro přijetí tohoto postupu. Děkuji vám za pozornost.
<SPEAKER ID="009" NAME="Kristian Vigenin" LANGUAGE="BG">
Pane komisaři, podle našeho názoru nejsou návrhy spojené s touto legislativní iniciativou dostatečně ambiciózní. Hospodářský výbor proto naléhá na Komisi a na vás osobně, abyste v této záležitosti vedl aktivnější politiku .
<P>
Vidím však, že to, co jste nám řekl, je vskutku významný krok a my skutečně očekáváme od Komise aktivnější kroky, samozřejmě s plnou podporou Evropského parlamentu, neboť tato otázka je pro malé a střední podniky nesmírně závažná, zejména v situaci stávající finanční krize.
<P>
Jakožto navrhovatel Hospodářského a měnového výboru bych rád řekl, že plně podporujeme iniciativu Komise na omezení byrokracie pro střední podniky. Sdílíme tuto snahu a podpořili jsme zrychlený postup. Tento návrh dnes bude podpořen. Věříme, že opatření, jež jste připraveni schválit, budou mít od nynějška také naší plnou podporu.
<SPEAKER ID="010" NAME="Jean-Paul Gauzès" LANGUAGE="FR">
Pane předsedající, pane místopředsedo Komise, pane komisaři, dámy a pánové, naše skupina bude samozřejmě hlasovat pro zprávu předloženou paní van den Burgovou a já jí blahopřeji k její práci, která je, jak víme, vždy velmi dobrá.
<P>
Rád bych nicméně upozornil na skutečnost, že všechny malé a střední podniky nutně nemusí souhlasit se zrušením požadavků v oblasti účetnictví. Dostáváme v tomto ohledu mnoho dopisů, které nás žádají o opatrný přístup s tím, že zjednodušení je užitečné, avšak že nesmí mít bumerangový efekt. Dovolte mi vysvětlit, co mám na mysli: účetnictví je nutné zjednodušit, a to je cílem usnesení stanovujícího, že nám Komise musí co nejdříve, konkrétně do roku 2009, navrhnout účetní rámec vhodný pro malé a střední podniky. To však neznamená absolutní vynětí.
<P>
Proč? Zaprvé proto, že účetnictví je příležitost, aby ředitelé alespoň jednou za rok provedli inventuru své obchodní situace. Účetnictví je také velmi užitečným prvkem při půjčování peněz mezi podniky. Zajímají se o ně též banky při poskytování úvěrů. Existují rovněž daňové povinnosti. Nezklamme proto ředitele malých podniků tím, že jim budeme říkat, že ušetří velké množství času a peněz, pokud nebudou již nadále muset uchovávat účty. Povede to ke katastrofě.
<P>
To, co potřebujeme, je zavedení účetního rámce, který bude vhodný pro malé podniky a jenž těmto podnikům uleví od nepřiměřených a zbytečných povinností. Domnívám se však, pane komisaři, že nejlepším zjednodušením by jednou pro vždy bylo, aby bylo možné požadovat informaci v každém členském státě jen jednou a aby podniky nebyly opakovaně žádány o stejná prohlášení či formuláře s cílem poskytnout orgánům informace, které již mají.
<P>
Právě takto můžeme pomoci ředitelům podniků; tím, že se ujistíme, že mají účetní pravidla vhodná pro pochopení situace svých podniků a že nemusí plnit zcela zbytečné administrativní úkoly.
<SPEAKER ID="011" NAME="Sharon Bowles">
jménem skupiny ALDE. - Pane předsedající, vítám snížení zátěže týkající se účetního výkaznictví pro malé a střední podniky. Menší podniky nejsou pouhými zmenšeninami velkých korporací, takže některé výkaznictví požadované po velkých podnicích pro ně není vůbec relevantní. Jiné části způsobují nadměrné čerpání zdrojů, neodpovídají skutečné situaci obrovské rozmanitosti menších podniků, již v Evropě máme, a v důsledku toho neslouží veřejnému zájmu. Zbytečné výkaznictví mnohem více škodí než prospívá, takže vítám jeho částečné odstranění. Pokračujme v této dobré práci.
<P>
Avšak moje skupina spolu s jinými nesouhlasí s tou částí konečného znění zprávy, jež se týká srovnávacích tabulek. Komise chtěla, aby byly srovnávací tabulky týkající se provádění povinné, a to i v této malé směrnici, což je náš postoj. Rada nebude souhlasit, protože tvrdí, že se jedná o zbytečnou zátěž. Má odpověď na to je, že by to zbytečná zátěž být neměla. Musíme najít způsob, jak zjednodušit provádění právních předpisů EU. Existuje obrovský demokratický deficit. Odpovědnost nesou členské státy, avšak Evropě se klade vina.
<P>
Objevují se zde jisté podobnosti s kritikou, jež zaznívá vůči Lisabonské smlouvě, protože je nečitelná jakožto samostatný dokument. Veřejnost by však měla protestovat ještě více, neboť právě toho se den za dnem mnoho vlád členských států dopouští vůči svým občanům a podnikům při provádění právních předpisů. Řekněme to jasně. Nejedná se o problém EU. Jedná se o problém vlád členských států a ten musí skončit.
<SPEAKER ID="012" NAME="Patrick Louis" LANGUAGE="FR">
Pane předsedající, dámy a pánové, záměrem Komise je snížit administrativní zátěž pro podniky, což je v zásadě správný cíl. Avšak snaha ušetřit ten veškerý čas situaci nijak zásadně nezmění: Komise nadále souběžně přistupuje k nadměrné standardizaci, bezpočtu úrovní rozhodování a soustavnému omezování, a zatěžuje tak evropské podniky bez ohledu na jejich velikost.
<P>
Pouze tři státy dnes nestanovují povinnost zveřejňovat informace o podnicích - od jejich založení až po zrušení - a Komise sama připouští, že část informací se ztrácí. Tato ztráta bude mít dopad na ty, kteří potřebují informace nejvíce, totiž na jednotlivce a malé a střední podniky, na obklopující mikropodniky a na osoby na tyto podniky přímo napojené.
<P>
Tento návrh mění přenositelnou informaci, tzn. informaci, ke které má kdokoli vcelku snadný přístup, na spornou informaci, k níž mají dlouhodobě přístup pouze profesionálové s přesnou znalostí svého cíle vyhledávání. Nemůžeme tento návrh opravdu přijmout, neboť jednáme-li v duchu odpovědného zákonodárce, musí být zamýšlenými příjemci ekonomických informací systematicky všichni zainteresovaní občané, spotřebitelé a investoři, a to aniž by museli podnikat jakékoli zvláštní kroky.
<P>
Zároveň tento návrh může a určitě také bude mít nepříznivé dopady na regionální tisk, který má problémy již nyní, neboť jeho úkolem je zveřejňovat soudní a legislativní oznámení, jež mohou odpovídat 25-50 % příjmů z reklamy. Tyto noviny hrají zásadní hospodářskou a sociální roli. Je nutné je chránit, neboť taková ochrana je ochranou jejich sociální úlohy v místním společenství. Možná bychom udělali dobře, kdybychom se pokusili o úspory a zaměřili naši práci na jiné oblasti. Podle našeho názoru dnes tato záležitost není připravena.
<SPEAKER ID="013" NAME="Tadeusz Zwiefka" AFFILIATION="PPE-DE">
(PL) Pane předsedající, hlavním cílem naší politiky podnikání je vytvořit vhodné prostředí pro zakládání a růst nových podniků. Zlepšení ekonomického prostředí zahrnuje zjednodušení administrativních a legislativních postupů a přijetí opatření týkajících se financování, daní a sociálního i životního prostředí, neboť to všechno má dopad na činnost podniků.
<P>
Jednotné právní předpisy by velmi prospěly celému mezinárodnímu podnikatelskému sektoru. Zaprvé by nadnárodní standardy účetního výkaznictví usnadnily posuzování a srovnávání finanční situace podniků v různých zemích, což by usnadnilo proces rozhodování v otázkáchinvestic. Zadruhé by podniky měly díky účetnímu výkaznictví založenému na všeobecně uznávaných a schválených účetních zásadách širší přístup ke kapitálu.
<P>
Malé a střední podniky se často musí řídit stejnými právními předpisy jako velké podniky, ačkoli se jejich specifickým potřebám v oblasti účetnictví pouze zřídka věnuje pozornost. Je důležité zajistit, aby se diskuse zaměřily nejen na zjednodušení, ale také na dopad účetních standardů na malé a střední podniky ve srovnání s velkými společnostmi kótovanými na burze. Diskuse o zjednodušení je obecně zaměřena na náklady. Diskuse o dopadech požadavků na účetnictví se však zabývá výhodami účetního výkaznictví a potřebami jednotlivých uživatelů.
<P>
Existuje řada výhod zavedení zjednodušených předpisů pro malé a střední podniky. Zavedení všeobecných standardů zaprvé jistě přinese malým a středním podnikům méně výhod než v případě větších, veřejných podniků. Povede to k nerovnováze nákladů a přínosů s ohledem na zavedení standardů. Aby se vytvořila přiměřená rovnováha nákladů a přínosů, je nutné snížit náklady. Zadruhé účetní výkaznictví nehraje významnou úlohu při plnění požadavků na informování vlastníků malých a středních podniků, neboť ti mají k informacím přímý přístup. Zatřetí mají uživatelé účetních výkazů vypracovaných malými a středními podniky omezenější znalosti v oblasti účetního výkaznictví a toto výkaznictví by proto mělo být přizpůsobeno jejich schopnostem.
<SPEAKER ID="014" NAME="Lidia Joanna Geringer de Oedenberg" AFFILIATION="PSE">
- (PL) Pane předsedající, Evropský parlament již mnoho let naléhavě upozorňuje na problém zbytečných a nepřiměřeně vysokých administrativních nákladů, které musí vynakládat evropské podniky. Vítáme proto zprávu, že Komise tuto věc konečně řeší a že prostřednictvím zrychleného postupu předložila pozměňovací návrhy ke čtvrté a sedmé směrnici o právu obchodních společností, jež se týkají požadavků na zveřejňování pro střední podniky a povinnosti vypracovávat konsolidované účetní výkazy.
<P>
Podporuji přístup Komise, jehož cílem je zjednodušit podmínky pro činnost evropských podniků. Má podpora je však podmíněna tím, že tyto změny nebudou snižovat transparentnost nebo nepovedou k omezení přístupu uživatelů účtů k informacím. Návrh na odstranění požadavků na zveřejňování zřizovacích výdajů se rovněž jeví jako odůvodněný. Rozšíření výjimek, z nichž mají prospěch malé podniky a z nichž již má velký prospěch většina členských států, na střední podniky by mohlo přispět ke snížení zátěže účetního výkaznictví pro tyto podniky.
<P>
S ohledem na předložené pozměňovací návrhy k sedmé směrnici o právu obchodních společností nemá povinnost sestavovat konsolidované účetní závěrky žádné skutečné opodstatnění, neboť konsolidované účetní závěrky by v tomto případě byly téměř totožné s nepovinnými individuálními účetními závěrkami.
<P>
Evropská komise by měla vynaložit další úsilí na revizi čtvrté a sedmé směrnice o právu obchodních společností, aby mohla před koncem roku 2009 předložit evropský rámec pro účetnictví. Jednotný standard sníží administrativní zátěž pro malé a střední podniky a zvýší transparentnost pro všechny zúčastněné.
<SPEAKER ID="015" NAME="Jacques Toubon" AFFILIATION="PPE-DE">
(FR) Pane předsedající, rád bych začal poděkováním naší zpravodajce, paní van den Burgové, našemu koordinátorovi, panu Lehnemu, a našemu stínovému zpravodaji, panu Gauzèsovi, za jejich úsilí o dosažení postoje, který považuji za velmi účinný a rozumný.
<P>
Jsme si skutečně dobře vědomi potřeby přizpůsobit naše pravidla zvláštním podmínkám malých a středních podniků, a proto velmi výrazně podporujeme plán pro malé a střední podniky, který navrhla Komise a schválila Rada. Nicméně bych dodal, že to nesmíme udělat tak, jako bychom tyto malé a střední podniky považovali za méněcenné a umístili je do jakéhosi ghetta, kde bude existovat tolik zjednodušení a tak málo pravidel, že by již neposkytovaly záruky, jež jim umožňují zejména - a především ve stávající krizi - získat úvěr, který potřebují k tomu, aby mohly fungovat a růst.
<P>
Proto, stejně jako pan Gauzès, velmi výrazně podporuji usnesení navržené paní van den Burgovou a schválené naším výborem, jehož podstatou je žádost Komisi, aby předložila návrh umožňující členským státům vyjmout podniky, jež jsou charakterizovány svou skutečně malou velikostí - rozvaha činí méně než 500 000 EUR, obrat činí méně než 1 milion EUR a početní stav zaměstnanců činí méně než 10 osob - a které působí pouze místně či regionálně v rámci jediného členského státu, z povinnosti řídit se touto směrnicí.
<P>
Členským státům to umožní přizpůsobit své právní předpisy, jako to udělalo Německo, avšak zároveň zacházet s malými a středními podniky jako s ostatními - to je velmi důležité. Malé a střední podniky se nevyvíjejí odděleně; Evropa musí přijmou opatření, která zajistí, že nebudou znevýhodněny vůči ostatním.
<SPEAKER ID="016" NAME="Ewa Tomaszewska" AFFILIATION="UEN">
(PL) Pane předsedající, malé a střední podniky v Evropské unii zaměstnávají přibližně 60 % veškerých pracovníků. Jejich ekonomická situace je proto nanejvýš důležitá. V časech hospodářské krize je zvlášť důležité zabránit nárůstu složitosti jejich zákonných povinností a dosáhnout tak usnadnění jejich činnosti. Toto je příležitost pro tyto podniky a jejich pracovníky.
<P>
Zjednodušené právní předpisy v oblasti účetního výkaznictví, tak, jak jsou uvedeny v pozměňující směrnici, jsou krokem správným směrem. Souhlasím však se svými kolegy, kteří zdůraznili nutnost zajistit, aby měli místní novináři přístup k informacím.
<SPEAKER ID="017" NAME="Rachida Dati" LANGUAGE="FR">
Pane předsedající, dámy a pánové, nejprve bych se chtěla omluvit za zpoždění. Bylo způsobeno naším opožděným odjezdem z Paříže. Ačkoli jsem neslyšela celou dnešní diskusi, chtěla jsem vám za ni také poděkovat.
<P>
Rada bere a bude i nadále brát na vědomí všechny komentáře a doporučení, která činíte, a zájem, jenž projevujete v těchto oblastech, zejména pokud jde o závazek, který přijímáte v souvislosti se snižováním zátěže pro podniky.
<P>
Toto je v dnešní době velmi citlivá otázka, avšak je absolutně nezbytné - zejména vzhledem ke krizovým podmínkám - provést zjednodušení bez deregulace ve snaze vytvořit v Evropě prostřední daleko větší jistoty, aby se zajistil rozvoj malých a středních podniků.
<SPEAKER ID="018" NAME="Jacques Barrot" LANGUAGE="FR">
Pane předsedající, rád bych přivítal paní Datiovou a stejně jako ona bych se chtěl připojit k těm, kdo poděkovali Parlamentu, paní van den Burgové, panu Lehnemu a panu Gauzèsovi za dokončení této práce, která nám dnes umožní dospět k závěru ohledně tohoto prvního ustanovení.
<P>
Pozorně jsem poslouchal, co bylo řečeno o malých podnicích. Cílem je totiž přizpůsobení pravidel pro malé podniky u příležitosti plánované revize, rád bych však znovu zdůraznil, že si členské státy budou moci zvolit buď používání těchto pravidel, nebo vytvoření alternativy vhodné pro místní podmínky.
<P>
Osobně je mi velice blízký argument, že by malé podniky neměly být dotlačeny do situace, jež by je pod záminkou zjednodušení odstavila na okraj hospodářského života. Toto jsem chtěl říci; věřím, že tato diskuse bude poučná pro mého kolegu, pana McCreevyho, který je odpovědný za vnitřní trh, a že nám umožní pracovat na tomto snižování administrativní zátěže, jež je břemenem pro podniky, zejména pro ty nejmenší.
<P>
Děkuji Parlamentu za jeho trvalou podporu a doufáme, že tato konstruktivní spolupráce bude pokračovat po celý příští rok.
<SPEAKER ID="019" NAME="Ieke van den Burg">
zpravodajka. - (NL) Poselství tohoto Parlamentu bylo podle mého názoru hlasité a jasné. Dočasné řešení spočívající v tom, že se členským státům poskytne možnost vyjmout mikropodniky v krátkodobém horizontu z evropských právních předpisů je sice řešení, avšak nikoli trvalé. Doufám, že toto poselství dobře zaznamenala také Komise.
<P>
Také pro toto podnikání a pro malé a střední podniky obecně bychom rádi zavedli jednotné právní předpisy, které jim umožní fungovat v rámci vnitřího trhu, avšak které budou zároveň jednoduché, jak vlastně uvedl pan Gauzès, s jediným kontaktním místem a jedním souborem pravidel, jako je tomu v případě eXtensible Business Reporting Language (XBRL), což znamená, že nebudou zavaleny obrovskou administrativní zátěží, jako je tomu v současnosti. Ostatně, i když dáme členským státům možnost přiznávat výjimku, neznamená to, že členské státy mohou ukládat svá vlastní pravidla, jež jsou navíc v každém členském státě odlišná. Ve střednědobém horizontu to nic neřeší.
<P>
Ve střednědobém horizontu bychom velmi rádi vypracovali návrh, který poskytne jednoduché, harmonizované právní předpisy, jež lze uplatnit napříč celým vnitřním trhem a které neznamenají obrovskou zátěž pro malé a střední podniky, zejména mikropodniky; má se jednat pouze o jednoduchý systém poskytování informací o jejich ročních účetních závěrkách. To je záměr Parlamentu a já doufám, že toto poselství bude vyslyšeno.
<SPEAKER ID="020" NAME="Předsedající">
Obdržel jsem jeden návrh usnesení předložený v souladu s čl. 103 odst. 2 nařízení.
<P>
Rozprava je ukončena.
<P>
Hlasování se bude konat ve čtvrtek dne 18. prosince 2008.
