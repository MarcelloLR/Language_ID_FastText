<CHAPTER ID="015">
Čtvrtletní statistika volných pracovních míst ve Společenství (rozprava) 
<SPEAKER ID="420" NAME="Předsedající">
Dalším bodem programu je zpráva, kterou předkládá Alexandru Athanasiu, jménem Výboru pro zaměstnanost a sociální věci, o návrhu nařízení Evropského parlamentu a Rady o čtvrtletní statistice volných pracovních míst ve Společenství - C6-0090/2007 -.
<SPEAKER ID="421" NAME="Joe Borg">
člen Komise. - Vážený pane předsedající, cílem tohoto nařízení je stanovit právní rámec shromažďování čtvrtletní statistiky o volných pracovních místech. Čtvrtletní údaje o volných pracovních místech rozdělené podle hospodářské činnosti potřebuje Komise a Evropská centrální banka pro tvorbu hospodářské a měnové politiky. Umožňují monitorování krátkodobých trendů na trhu práce a pomáhají hodnotit hospodářský cyklus. Z důvodu jejich významu byla tato statistika zařazena do souboru základních evropských hospodářských ukazatelů stanovených ve sdělení Komise Evropskému parlamentu a Radě o statistice eurozóny z roku 2002. Čtvrtletní údaje o volných pracovních místech jsou jediným z ukazatelů, pro které ještě nebyl vyvinut právní základ. Navrhovaný právní akt poskytne mechanismus na garantování harmonizovaného souboru včasných údajů o volných pracovních místech ve všech členských státech.
<P>
Vím, že o několika záležitostech, které řeší tento právní akt navrhovaný Komisí, se vedla rozprava a že bylo přijato několik změn. Pozměňovací návrhy navrhované ve zprávě Parlamentu zahrnují změny zavedené Radou a text, který máte dnes před sebou ke schválení, odráží kompromis dosažený mezi třemi zúčastněnými orgány - Evropskou komisí, Radou a Evropským parlamentem. Mezi těmito třemi orgány existuje rovněž shoda, že právní předpisy by měly vstoupit v platnost co nejdříve. To otevírá cestu přijetí nařízení v prvním čtení. Jsem vděčný zpravodaji, panu Athanasiovi, za jeho dobrou spolupráci a jeho porozumění týkající se této záležitosti.
<SPEAKER ID="422" NAME="Alexandru Athanasiu  " AFFILIATION="PSE">
zpravodaj. - (FR) Vážený pane předsedající, zástupcové Rady a Komise, dámy a pánové, rád bych začal tím, že poděkuji svým kolegům, kteří mě pověřili vypracováním této zprávy, a stínovému zpravodaji za příspěvky.
<P>
Ve společnosti, ve které žijeme, se sběr údajů stal jistě důležitým nástrojem analýzy. Údaje o volných pracovních místech se používají nejen jako měřítko stavu hospodářství, ale i k vymezení určitých politik a při jejich tvorbě. V současnosti mají statistiky o volných pracovních místech přímý vliv na finanční trhy. Ratingové agentury očekávají tyto údaje a používají je při přípravě poradenství, které poskytují.
<P>
Vážený pane předsedající, statistika je, pokud to tak mohu říci, náročný předmět. Rád bych citoval známý výrok G. O. Ashleyho: "Podobně jako jiné okultní techniky věštění, i statistická metoda má vlastní argot, který je úmyslně vytvořen tak, aby skrýval její metody před laiky." Ve spolupráci na tomto textu ve Výboru pro zaměstnanost a sociální věci jsme se se svými kolegy snažili zdůraznit tři hlediska.
<P>
Za prvé, jde o politické hledisko nařízení: další utvrzení, i když v kontextu statistického nástroje jako je tento, ohledně koncepce volného pohybu evropských občanů a jejich bezpodmínečný, neomezený a ničím nekomplikovaný přístup k zaměstnání. Dále je tu sociální hledisko: usnadnit všem lidem v Evropě hledání zaměstnání a přístup k informacím o volných pracovních místech v celé Evropské unii. Nakonec, a za to musíme poděkovat Komisi a Radě, jde o technické hledisko kvality údajů. Máme tu systém, který má harmonizované postupy a účinné aktualizované režimy shromažďování statistických informací, jinými slovy, zlepšený přístup k získávání přesných údajů.
<P>
Jak víte, vážený pane předsedající, dámy a pánové, předtím jsme měli jen džentlmenskou dohodu, jinak řečeno dobrovolný základ pro získávání statistických informací. Přesná analýza však závisí na tom, aby byl sběr těchto informací povinný a soudržný. Proto je nařízení lepším právním základem než směrnice, neboť ustanovení nařízení jsou na rozdíl od ustanovení směrnice v celé Unii stejné: členské státy nemají pravomoc uplatňovat je neúplně nebo selektivně a nemají na výběr, pokud jde o metody prosazování stanovených cílů.
<P>
Jedním z cílů lisabonské strategie je přivést na trh práce více lidí a zároveň je třeba vytvořit více pracovních míst, a tím potřebu nejlepšího možného systému informací o nabídce a poptávce po pracovní síle. Kvalita informací může být klíčem k úspěchu a my všichni dnes víme, že informace jsou moc. To se uplatňuje v hospodářství stejně jako všude jinde, a proto bylo potřebné vyvinout a zveřejnit strukturální ukazatele volných pracovních míst schopné měřit, jak úzký je trh práce a kde se nacházejí nedostatky schopností.
<P>
Komise a Evropská centrální banka také potřebuje čtvrtletní údaje o volných pracovních místech s cílem monitorovat pohyb v počtu volných pracovních míst v jednotlivých odvětvích hospodářství. Čísla o volných pracovních místech jsou součástí souboru hlavních evropských hospodářských ukazatelů a jsou potřebná na vyhodnocení převládajících podmínek na trhu práce EU a v rámci eurozóny podle akčního plánu EMU.
<P>
Vážený pane předsedající, zakončím citací Abbého Pierra, který řekl, že většina politiků zná chudobu jen ze statistik a nad statistikami nikdo nepláče. Neměli bychom být nuceni přesvědčovat někoho o potřebě technicky účinnějšího mechanismu na shromažďování všech potřebných statistických údajů. Jako politici můžeme dělat svou práci tak, že lidem usnadníme hledání udržitelného zaměstnání. Tyto statistiky nám umožní jejich úsilí ulehčit.
<SPEAKER ID="423" NAME="José Albino Silva Peneda">
jménem skupiny PPE-DE. - (PT) Vážený pane předsedající, vážený pane komisaři, dámy a pánové, nejdříve bych rád poděkoval zpravodaji, panu Athanasiovi, s nímž jsem se měl příležitost několikrát v posledních měsících setkat a který nyní předkládá výsledky toho, co považuji za kvalitní práci.
<P>
Sledoval jsem obsah zprávy, o které dnes diskutujeme, a jednání s Komisí a Radou od června tohoto roku, a jménem PPE-DE mohu nyní bezpečně říci, že byl vytvořen kvalitní a velmi rozumný kompromisní dokument. Pokud by Parlament přijal pozměňovací návrhy k návrhu Komise na tomto plenárním zasedání, jak doufám, víme, že Rada se už vyjádřila, že rovněž přijme stejný pozměňovací návrh nařízení.
<P>
Věřím, že se tato zpráva stane užitečným nástrojem určení těch odvětví a regionů EU, ve kterých jsou potřební pracovníci, a tím i nástrojem získávání zdrojů a lepšího řízení odborné přípravy. Chtěl bych také upozornit na to, co je podle mě důležitým hlediskem: obsah této zprávy nepředstavuje větší byrokratickou zátěž nebo více zbytečných právních předpisů, neboť ve svém současném znění se vyhýbá zdvojování iniciativ a zahrnutí nástrojů, které už fungují.
<P>
Přitom zpráva představuje i dobrý kompromis mezi potřebou poskytovat informace pro statistické účely a potřebou zajistit, aby podniky, zejména malé a střední, nebyly přetěžovány zbytečnými byrokratickými postupy.
<P>
Proto věřím, že byly splněny všechny podmínky k tomu, aby bylo nařízení přijato hned v prvním čtení, což tomuto Parlamentu doporučuji.
<SPEAKER ID="424" NAME="Proinsias De Rossa">
jménem skupiny PSE. - Vážený pane předsedající, protože mám dnes večer k dispozici celé čtyři minuty, což je o 400 % více, než mám k dispozici obvykle, musím se vyvarovat pokušení být příliš mnohomluvný. Doufám tedy, že se to podaří.
<P>
Navzdory výlučně technické povaze tohoto navrhovaného nařízení by se neměla podceňovat jeho hodnota pro Evropu a členské státy. Znovuzavedením lisabonské agendy pro více a lepších pracovních míst z roku 2005 vzniká potřeba přesné, včasné a srovnatelné statistiky o volných pracovních místech v Evropě podle regionu a hospodářské činnosti. Je to velmi důležité, pokud máme plánovat potřeby trhu práce a potřeby těch, kteří na trh práce vstupují.
<P>
Vítám skutečnost, že v tomto případě jednáme o nařízení a nikoli o směrnici, neboť zajišťuje po svém schválení rychlejší zavedení. A, samozřejmě, je přímo a stejně platné pro všechny členské státy, a proto nejsou pravděpodobné odlišné definice nebo výklady v jednotlivých členských státech. Není například potřeba jejich provádění ve vnitrostátních právních předpisech, a tím se předchází těmto druhům zpoždění.
<P>
Nařízení je výborným příkladem toho, jak může EU přidat hodnotu práci členských států, které by se jinak nedosáhlo, kdyby pracovaly samostatně nebo i společně. Navzdory tomu trvalo dva roky, než tento právní předpis dospěl do této fáze, a proto doufám, že dosáhne dohody s Radou a že bude schválen v této etapě prvního čtení.
<P>
Vím, že v Irsku neposkytujeme údaje o volných pracovních místech, ale práce ústředního statistického úřadu je ve vývoji. Ústřední statistický úřad (CSO) je velmi uznávaný a doufáme, že přibližně do roka bude Irsko schopné se plně zapojit do systému.
<P>
Rovněž vítám návrh zahrnout i osobní služby, volná pracovní místa v zemědělských podnicích atd., zaměstnavatele s méně než 10 zaměstnanci a povahu smlouvy o pracovním poměru. Myslím si, že je to zvláště důležité s ohledem na rostoucí obavy týkající se kauzalizace zaměstnanosti a obav v některých oblastech, které vyplývají ze snahy o flexikuritu.
<P>
Doufám, že dokážeme dosáhnout dohody a že umožníme vytvoření společné statistiky v celé Evropské unii.
<SPEAKER ID="425" NAME="Marian Harkin">
jménem skupiny ALDE. - Vážený pane předsedající, nejprve bych chtěl blahopřát zpravodaji k jeho vynikající práci na tomto návrhu nařízení o čtvrtletní statistice volných pracovních místech ve Společenství.
<P>
Dovolte mi nejprve říci, že vysoce kvalitní, aktuální a relevantní statistiky podporují dobrá politická rozhodnutí. To platí zejména na úrovni EU, kde se zabýváme 27 různými zeměmi, které se všechny snaží v tomto zvláštním kontextu dosáhnout lisabonských cílů. K dosažení těchto cílů může být členským státům poskytnuta pomoc s cílem vytvořit více a lepších pracovních míst a to podle mě bude hodno tohoto úsilí.
<P>
Plně podporuji myšlenku, že požadované informace mohou být sestaveny samotnými členskými státy podle tohoto nařízení s cílem zajistit porovnatelnost údajů, stále však potřebujeme, aby Komise koordinovala harmonizaci statistických informací. V této souvislosti jsem přesvědčen, že potřebujeme nařízení a nikoli směrnici, ale že navrhované nařízení představuje potřebné minimum k dosažení našich cílů a nejde nad tento rámec.
<P>
V této souvislosti si myslím, že není potřebné jít nad tento rámec, i když musím říct, že mě zvláště těší, že žádáme členské státy, aby posílaly informace o službách osobní péče, domácích činnostech a činnostech sociální práce bez ubytování. Tyto informace mají obrovský význam z důvodu rostoucího počtu poskytovatelů péče v EU. Stárnutí našeho obyvatelstva je zásadní demografickou výzvou a péče je důležitým prvkem řešení této výzvy. Ti z nás, kteří mají to štěstí, že budou dlouho žít, budou pravděpodobně potřebovat péči nějakého druhu a to je určitě rostoucí trh pro pracovní příležitosti v rámci EU. I když většina práce spojená s péčí je neplacená a většina také neplacená zůstane, možnosti zaměstnání v této oblasti porostou. Proto potřebujeme spolehlivé, dobré statistiky s cílem připravit se na vyrovnání se s péčí vyplývající z demografické výzvy.
<P>
Na závěr, jak jsem již uvedl, v celkovém nebo globálním kontextu: vysoce kvalitní, relevantní, včasné, srovnatelné a soudržné informace jsou mimořádně cenným nástrojem při tvorbě dobré politiky samozřejmě za předpokladu, že my jako politici tyto informace používáme.
<SPEAKER ID="426" NAME="Ewa Tomaszewska">
jménem skupiny UEN. - (PL) Vážený pane předsedající, zavádění lisabonské agendy, pokud jde o nárůst počtu vysoce kvalitních pracovních míst, si vyžaduje určité nástroje. Jeden z nich poskytují čtvrtletní statistiky o volných pracovních místech ve Společenství. Eurostat musí mít právní základ pro sběr údajů o volných pracovních místech. Nepsaná dohoda není dostatečná a nezaručuje srovnatelnost a úplnost údajů.
<P>
Nyní několik konkrétních údajů. První pozměňovací návrh v praxi znamená nárůst byrokratické zátěže kladené na malé podniky, ale právě v těchto podnicích stále narůstá podíl zaměstnanců, a proto jsou informace o situaci v těchto podnicích stále užitečnější.
<P>
Podporuji druhý pozměňovací návrh, který do zavádění nařízení zapojuje sociální partnery.
<P>
Pozměňovacím návrhem 3 se upravuje postup na předkládání údajů i v případě, že jsou poskytovány dobrovolně, a proto je tento pozměňovací návrh nezbytný.
<P>
Rovněž podporuji pozměňovací návrh 17, který zaručuje zveřejnění údajů, a tím vytváří možnost jejich používání na dosažení praktických závěrů.
<P>
Rád bych zpravodaji poblahopřála.
<SPEAKER ID="427" NAME="Jiří Maštálka">
jménem skupiny GUE/NGL. - (CS) Dámy i pánové, i já bych se chtěl připojit k těm, kteří chtějí poblahopřát panu zpravodaji a poděkovat mu za předložený dokument. Stejně jako zpravodaj i já podporuji názor, že vytváření kvalitní a srovnatelné statistiky volných pracovních míst je evropskou prioritou. Stejně tak jsem si jist, že sbírání těchto statistických údajů pouze na úrovni džentlmenských dohod je nedostatečné a že je nutné přijmout nařízení na evropské úrovni, které zajistí kvalitní a srovnatelné informace z jednotlivých členských států. Totiž pouze Komise může koordinovat nezbytnou harmonizaci statistických informací na úrovni Společenství.
<P>
Tento názor jsem ostatně před nedávnem prosazoval i ve svém stanovisku k návrhu nařízení Evropského parlamentu a Rady o statistice Společenství v oblasti veřejného zdraví a bezpečnosti a ochrany zdraví při práci. Byl jsem velmi potěšen i výsledky trialogu mezi zpravodajem, Komisí a předsednictvím. Kompromisní návrhy, které z těchto jednání vzešly, také výrazně zvýšily kvalitu předkládaného dokumentu. Stejně jako stínoví zpravodajové z ostatních politických skupin i já jsem je za GUE/NGL s potěšením spolupodepsal.
<P>
Z těchto kompromisních návrhů byl chtěl zejména vyzdvihnout jako velmi přínosný požadavek na zahrnutí údajů o jednotkách s méně než 10ti zaměstnanci, ale i požadavek na rozlišení volných pracovních míst na dobu určitou a na dobu neurčitou, stejně jako zpřístupnění těchto informací co největšímu počtu evropských občanů.
<P>
Chtěl bych v závěru ocenit i definici kritérií hodnocení kvality, protože pouze relevantní, přesné, aktuální a srozumitelné informace o volných pracovních místech mohou pomoci v boji s nezaměstnaností ve Společenství.
<SPEAKER ID="428" NAME="Derek Roland Clark">
jménem skupiny IND/DEM. -Vážený pane předsedající, informace o změnách volných pracovních míst na stanovení nedostatku pracovních míst zní dobře. Neslouží však jistě pouze pro tvorbu statistik? Musí umožňovat zaměstnavatelům zaplnit volná pracovní místa a zaměstnancům je hledat, a to co nejrychleji, tedy čtvrtletně.
<P>
V současnosti sestavují vnitrostátní statistiky členské státy samy, čehož chce Komise využít k vytvoření společného rámce jediného nařízení Evropské unie, možnost C. Takže posedlost ES harmonizováním změní jednoduchý systém na systém byrokratický a časově náročný.
<P>
Skutečným účelem je centralizovaná kontrola. Brzy se staneme svědky požadavku, aby zaměstnavatelé a zájemci o zaměstnání informovali některou kancelář EU? Nevede to nakonec k dohledu nad pracovními místy? Určitě to vede k plánovanému evropskému hospodářství, v němž se rozplyne sen o Evropě s plnou zaměstnaností a rostoucí inovací.
<P>
Jediným způsobem, jak si udržet konkurenceschopnost na globalizovaném trhu je zůstat svobodný, připravený zaplnit mezeru, připravený využít nabízené příležitosti, připravený na cokoli. Sloupce statistických údajů na množství papíru nebo uzamčených na pevných discích to neučiní - jsou to muži a ženy na zemi, kteří vidí šanci a chopí se jí dříve než ostatní. Pokud chce druhé místo, nechte zaměstnavatele pročítat statistiky. Mezitím někdo jiný, kdo se vyzná, využije šance a ovládne trh.
<P>
A co hůř, pozměňovací návrh č. 8, bude-li přijat, umožní, aby agentury, které shromažďují informace, odmítly vnitrostátní údaje, které jim nepřipadají vhodné, a nahradily je údaji vlastními. Mohou tak vytvářet nepravdivý obraz, který by odpovídal centralizovaným kontrolorům ES, ale který klame lidi. Tolik pokud jde informování občanů!
<P>
A konečně pozměňovací návrh č. 3, který podporuje vyřazení zemědělství, rybolovu a lesnictví z těchto kritérií. A to proč? Nevím mnoho o lesnictví, ale čísla ve Spojeném království v zemědělství a rybolovu jsou otřesná. Od roku 1973, kdy jsme se připojili ke SZP, opustilo půdu více britských zemědělců a více jich spáchalo sebevraždu než v kterémkoli jiném srovnatelném období našich dějin. Naše rybářské lodě, jejichž počet od roku 1973 poklesl přibližně na čtvrtinu své velikosti, jsou důkazem devastace způsobené prohnilou společnou politikou rybolovu.
<P>
Není divu, že někteří lidé chtějí udržet tato čísla mimo celoevropské statistiky; není přece třeba znepokojovat občany?
<SPEAKER ID="429" NAME="Zdzisław Kazimierz Chmielewski" AFFILIATION="PPE-DE">
- (PL) Vážený pane předsedající, každá snaha o zjednodušení v EU si zaslouží respekt, zejména pokud jde o otázky zaměstnanosti. Věřím, že zaměstnanost představuje nejdůležitější vazbu v sociální a hospodářské transformaci integrované Evropy. Zpravodaj nalezl klima očekávání, které provází tuto právní iniciativu a dal své zprávě velmi dostupný a skutečně zajímavý formát.
<P>
Nařízení Evropského parlamentu a Rady nahrazuje existující postupy na základě džentlmenské dohody o sběru údajů o volných pracovních místech rozhodnutím zavést pro tuto činnost právní rámec. To je příležitost zlepšit další část procesu integrace informací, které mimochodem tvoří součást základních evropských hospodářských ukazatelů. S tím vznikla potřeba právního základu, který by pomohl při tvorbě potřebných metodických pilířů na shrnutí rostoucího množství údajů.
<P>
Toto nařízení také slibuje vytvoření jiného druhu přínosu. Umožňuje dosažení vyšších standardů kvality a srovnatelnosti statistiky. Rovněž usnadní tvorbu účinných politik zaměstnanosti na základě spolehlivých údajů a to na vnitrostátní i mezinárodní úrovni. Zároveň se umožní monitorování a zavádění takových politik v jednotlivých zemích. Vlády takzvaných nových zemí EU uvedly, že díky čtvrtletní statistice budou mít k dispozici společný systém ukazatelů, což je důležité pro monitorování trhu zaměstnanosti. Rovněž s určitou úlevou shledávám, že zavádění tohoto nařízení nebude vyžadovat další finanční prostředky na čtvrtletní sběr údajů.
<P>
V odůvodnění svého stanoviska týkajícího se tohoto návrhu polská vláda poznamenala, že sjednocení údajů na evropské úrovni spolu s monitorováním jejich kvality by mělo vést ke zvýšeným vědomostem o měnící se úrovni poptávky po specifických odbornostech a účinnějšímu sledování situace na polském trhu práce. Rovněž ulehčí přesnější stanovení výhledů vývoje zaměstnanosti a platů. Srovnatelnost údajů na evropské úrovni umožní vyhodnocovat rozsah neshod na vnitrostátních trzích práce na pozadí ostatních zemí EU. Má také konkrétní praktické výsledky, pokud jde o vzájemný vztah politiky zaměstnanosti a nabídky a plánování vývoje odborné přípravy budoucích zaměstnanců.
<SPEAKER ID="430" NAME="Bogdan Golik" AFFILIATION="PSE">
(PL) Vážený pane předsedající, rád bych vyjádřil podporu návrhu nařízení Evropského parlamentu a Rady o čtvrtletní statistice o volných pracovních místech ve Společenství. Nemůže být pochyb o tom, jak důležité je, aby byly tyto údaje shromažďovány systematicky a jednotně při plnění stanovených norem ve všech členských státech. Hodnota informací získaných tímto způsobem je nepopiratelná, pokud jde o hodnocení situace na trhu práce v Evropské unii, stejně jako pro fungování Evropské centrální banky.
<P>
V současné situaci, když se tyto údaje sbírají na základě nepsané dohody, se jasně ukazuje, že tato metoda je neúčinná a musí se změnit. Pouze schválením tohoto nařízení, kterým se ustanovují stejná pravidla na vypracování vysoce kvalitních statistik v rámci Společenství, bude možné dostatečně pochopit činitele, jejichž kombinací se vytváří celková situace a podmínky na trhu práce, a analyzovat je.
<P>
Tímto nařízením se nejen ukládá členským státům, aby vytvářely statistiky v souladu s přesně definovanými standardy, ale pomáhá jim v této úloze tím, že k tomuto poskytuje hotové nástroje. Sjednocení tohoto výzkumu na evropské úrovni pomůže rozšířit naše vědomosti o změnách v poptávce po konkrétních pracovních místech na vnitrostátních trzích a umožní vytvářet mnohem přesnější prognózy v oblasti budoucího vývoje zaměstnanosti a mezd.
<P>
Proto je důležité, aby tento dokument, který zřetelně a průhledně vymezí všechna pravidla týkající se sběru údajů o volných pracovních místech v rámci celého Společenství, vstoupil v platnost.
<SPEAKER ID="431" NAME="Předsedající">
Rozprava je ukončena.
<P>
Hlasování se bude konat ve čtvrtek ve 12.00 hod.
