<CHAPTER ID="014">
Priority Evropského parlamentu s ohledem na zasedání Rady OSN pro lidská práva (Ženeva, 1.-26. března 2010) (rozprava) 
<SPEAKER ID="102" NAME="Předsedající">
Dalším bodem jednání jsou prohlášení Rady a Komise o prioritách Evropského parlamentu s ohledem na zasedání Rady OSN pro lidská práva (Ženeva, 1.-26. března 2010).
<SPEAKER ID="103" NAME="Diego López Garrido" LANGUAGE="ES">
Pane předsedající, Evropská unie se v Ženevě, v Bruselu a v hlavních městech třetích zemí připravuje na první letošní zasedání Rady pro lidská práva.
<P>
Rada pro lidská práva je fórem pro diskusi o stavu lidských práv ve všech oblastech světa a o úsilí mezinárodního společenství o zlepšení stavu lidských práv, jež jsou jedním z principů, jedním z prvků, jednou ze základních charakteristik ducha Evropské unie, tedy tím, co jí ve světě dává její skutečnou identitu.
<P>
Předsednictví Rady se role, kterou musí v tuto chvíli hrát, ujalo velmi vážně. Velice zodpovědně převzalo úkoly, které musí Evropská unie během těchto zasedání Rady pro lidská práva řešit. Důkazem toho je, že první místopředsedkyně španělské vlády, paní María Teresa Fernández de la Vega - v tomto případě vystupující jako zástupkyně předsednictví Rady Evropské unie - se zúčastní vrcholného zasedání, které zahájí 13. zasedání Rady.
<P>
Předsednictví se tak bude činností Rady aktivně účastnit.
<P>
Budeme hájit postoje Evropské unie k otázkám se zvláštními důsledky pro řadu členských států a Evropská unie kromě vnitrostátních iniciativ předloží i usnesení týkající se jednotlivých zemí.
<P>
Stále věříme, že Rada potřebuje mít nástroje k ochraně lidských práv, aby mohla reagovat na případy závažného porušování lidských práv buďto prostřednictvím mandátu pro jednotlivé země, což je případ Barmy nebo Korejské lidově demokratické republiky, nebo prostřednictvím mandátů pro konkrétní případ v rámci země, což, jak doufáme, bude případ Demokratické republiky Kongo.
<P>
Pokud chceme, aby si Rada udržela svou důvěryhodnost, musí mezinárodní společenství a Rada pro lidská práva tyto případy sledovat.
<P>
Jedním z bodů, které jsou na pořadu jednání pro nadcházející zasedání Rady, je záležitost, o které budeme hovořit odpoledne v dalším bodu jednání. Jedná se o zvláštní zasedání k situaci v Gaze a Goldstonovu zprávu. Evropská unie se domnívá - jak opět později zopakujeme - že tato zpráva představuje spolehlivou analýzu a Evropská unie zdůrazňuje význam provádění odpovídajícího, spolehlivého vyšetřování možných porušování lidských práv a mezinárodního humanitárního práva.
<P>
Závěrem bych rád projednal problém týkající se posouzení Rady.
<P>
Tento rok bude pro jednání týkající se hodnocení práce Rady, které proběhne zejména v roce 2011, rozhodující.
<P>
Evropská unie již opět pokračuje v práci, a hodlá upevnit jednoznačný postoj, jednoznačnou strategii Unie tak, abychom mohli zachovat aktivní úlohu a odhodlání chránit a dodržovat lidská práva.
<P>
V každém případě je zřejmé, že Evropská unie bude i nadále prosazovat nezávislost Úřadu vysokého komisaře pro lidská práva Organizace spojených národů tak, jak vždy činila, a rovněž tak i nezávislost zvláštních postupů, účast nevládních organizací v Radě pro lidská práva, schopnost Rady řešit závažná porušování lidských práv a ustanovení mandátů pro jednotlivé země.
<P>
Španělsko a španělské předsednictví jsou si vědomy toho, že převzali rotující předsednictví v okamžiku, který je pro Unii a pro Spojené národy z hlediska podpory lidských práv ve světě klíčový.
<P>
Pokud jde o vnější činnost Unie, Lisabonská smlouva zároveň otevřela novou etapu, tak jako v mnoha jiných oblastech, a my doufáme, že pod vedením vysoké představitelky a svým společným úsilím jasněji vyjádříme hlas Evropské unie při obraně základních zásad činnosti Rady pro lidská práva. Zároveň doufáme, že tato etapa posunu směrem k aktivnější, transparentnější a účinnější Radě získá výhody z této přechodné fáze, kterou Unie prochází pod předsednictvím, které nyní zastupuji a jež učiní vše, co bude v jeho silách, aby zajistilo, že směr, kterým se právě Unie a Rada ubírá, povede ke stejnému cíli, kterým je podpora a ochrana lidských práv ve světě.
<SPEAKER ID="104" NAME="Kristalina Georgieva">
členka Komise. - Pane předsedající, považuji za velmi příhodné, že tu dnes vystupuji poprvé v záležitosti lidských práv, které se tak dobře doplňují s prioritami mého úřadu.
<P>
Komise zcela souhlasí s prezentací španělského předsednictví a já bych ráda k tomu, co zde bylo předloženo s ohledem na priority nadcházejícího zasedání a na to, jakým způsobem by se měla Evropská unie s těmito prioritami sladit, připojila dva okruhy připomínek.
<P>
První okruh připomínek se týká tematických otázek. Evropská unie a skupina zemí Latinské Ameriky společně pracují na návrhu usnesení o právech dítěte se zvláštním zaměřením na boj proti sexuálnímu násilí páchanému na dětech. Komise je velmi znepokojena nárůstem sexuálního násilí v oblastech konfliktu, krizovými situacemi a tím, že zasahují ty nejzranitelnější, zejména děti. Evropská unie v souladu s Evropským konsensem o humanitární pomoci zajistí, aby to toto usnesení řádně řešilo.
<P>
Evropská unie se bude zároveň aktivně podílet na panelu pro práva osob se zdravotním postižením. Existuje velmi zřejmé propojení s našimi vnitřními politikami EU, neboť brzy uzavřeme proces přistoupení k Úmluvě Organizace spojených národů o právech osob se zdravotním postižením.
<P>
Další tematickou oblastí zvláštního zájmu je právo na potraviny, což je v souladu s dosažením rozvojových cílů tisíciletí, stejně jako lidská práva vnitřně vysídlených osob, které na rozdíl od uprchlíků nejsou náležitě chráněny mezinárodními úmluvami, a na to budeme v souvislosti s tímto bodem naléhat.
<P>
Druhá poznámka, kterou bych ráda uvedla, se týká podpory ze strany Evropské unie, aby plenární zasedání přijalo zprávy z prosincového přezkumu států uskutečněného v rámci všeobecného pravidelného přezkumu. Toto je velmi důležitý okamžik, kdy státy, které prošly procesem přezkoumání, mohou zveřejnit závazky, jež pro zlepšení stavu lidských práv přijaly. Zároveň si státy mohou zvolit, zda budou při provádění těchto závazků žádat o mezinárodní pomoc. Komise i nadále zůstává velmi otevřena jednáním s partnery o způsobech a prostředcích pro podporu provádění doporučení těchto přezkumů.
<P>
Jak již zdůraznilo španělské předsednictví, naprosto rozhodující je ta skutečnost, že dopad tohoto procesu v první řadě závisí na transparentnosti a otevřenosti ze strany členských států Evropské unie, protože účinní můžeme být pouze tehdy, pokud půjdeme sami příkladem.
<SPEAKER ID="105" NAME="Laima Liucija Andrikienė">
jménem skupiny PPE. - Pane předsedající, vítám skutečnost, že se Evropský parlament chystá přijmout usnesení o nadcházejícím zasedání Rady pro lidská práva. Rovněž vítám skutečnost, že Evropský parlament vyšle delegaci do Rady pro lidská práva, neboť naše doporučení Radě EU jsou obvykle předkládána proto, aby se zlepšila činnost Rady pro lidská práva a posílila úloha Evropského parlamentu v této oblasti.
<P>
Toto třinácté zasedání je tím nejdůležitějším zasedáním, které se koná v roce 2010, a bude zahrnovat setkání na vysoké úrovni a diskuse s ministry vlád o řadě důležitých témat, která již zmínil komisař a ministr, jako je například dopad světové hospodářské krize na stav lidských práv na celém světě.
<P>
Vítáme, že naši američtí partneři jsou do činností Rady pro lidská práva silně zapojeni. Nicméně bychom měli s obavou zaznamenat, že se některé země snaží celý proces napadat a podkopávat důvěryhodnost Rady pro lidská práva. Írán naznačil, že by mohl ve volbách usilovat o místo v Radě. Bylo by skutečně politováníhodné, pokud by Írán byl zvolen, protože by to ve skutečnosti zvýšilo počet zemí s problematickými záznamy o lidských právech v Radě. Rada pro lidská práva by tak riskovala, že se stane stejně nefunkční a neúčinnou jako její předchůdce, Komise pro lidská práva. Jinými slovy je v sázce důvěryhodnost Rady pro lidská práva jako takové, a my proto musíme učinit vše, co je v našich silách, abychom udrželi její autoritu.
<SPEAKER ID="106" NAME="Richard Howitt">
jménem skupiny S&D. - Pane předsedající, dovolte mi, abych úvodem uvítal zapojení tohoto Parlamentu do iniciativ OSN. Na podzim jsme v New Yorku lobovali za jmenování nového náměstka generálního tajemníka, abychom v OSN posílili prioritu lidských práv, a příští měsíc opět budeme přítomni v samotné Radě pro lidská práva: naši unijní představitelé nepovedou jen dialog, ale budou též spolupracovat se třetími zeměmi v rámci společného evropského úsilí o podporu dodržování lidských práv spolu se zbytkem světa. Jsem hrdý na to, že, v Ženevě, vidíme Evropu jako zastánce lidských práv a vzhledem k činnosti, která bude zahájena v červnu tohoto roku, naše dnešní usnesení říká, že bychom měli být i zastánci další reformu samotné Rady pro lidská práva.
<P>
Rada je stále příliš zpolitizovaná a náš návrh dnes oprávněně kritizuje ty delegáty, kteří dnes v šest hodin ráno cynicky zaparkovali svá auta před budovou OSN v Ženevě, aby jako první zaplnili seznam řečníků s cílem pomoci Srí Lance v jejím návrhu "nečinnosti", aby se tak vyhnuli kritice násilí v této zemi a zároveň i podstatě zřízení Rady pro lidská práva: ta by totiž měla po celý rok pracovat na tom, aby řešila porušování lidských práv kdykoli a kdekoli k němu dochází. Pokud jde o další reformy, v tomto Parlamentu jsme souhlasili s mnoha zásadami, které španělské předsednictví oznámilo, a já bych se rád přidal ke své přítelkyni paní Andrikienėové a řekl, že pokud bude příště, jak se někteří obávají, bez námitek zvolen Írán, kde je stav lidských práv katastrofální, bude to pro Radu znamenat další smrtelnou ránu.
<P>
Nejtěžší zkouškou v oblasti lidských práv každého národa je, pokud čelíme obvinění z jejich porušování. Proto jsem velmi potěšen tím, že se na organizační schůzce v Ženevě dne 18. února jak Evropská unie, tak Spojené státy vyslovily ve prospěch společné studie o tajném zadržování, která je nyní Radě pro lidská práva předkládána. S kritikou nebudeme vždy souhlasit, ale musíme jí být vždy otevřeni, pokud očekáváme od ostatních, že učiní totéž.
<SPEAKER ID="107" NAME="Kristiina Ojuland" AFFILIATION="ALDE">
(ET) Vážená vysoká představitelko, paní komisařko, my v Alianci liberálů a demokratů pro Evropu chceme, aby Evropská unie na nadcházejícím 13. zasedání Rady OSN pro lidská práva byla vidět. Jako spoluautorka tohoto usnesení chci zejména upozornit na body 9 a 13, které se zabývají otázkami ohledně Íránu.
<P>
Pro nás, pro skupinu ALDE, je nepřijatelné, že Rada OSN pro lidská práva není schopna - nemluvě o neochotě - s potřebnou rychlostí reagovat na krizi v oblasti lidských práv v Afghánistánu, Guineji, Íránu, Jemenu a Iráku. Smyslem Rady pro lidská práva, která spojuje všechny země na světě, je neustále dohlížet na stav lidských práv na území všech členských států a okamžitě reagovat na jakékoliv zhoršení situace.
<P>
Současné stagnující řešení této situace představuje jasnou známku slabosti a neschopnosti této organizace plnohodnotně plnit cíle, které si sama stanovila. Slabina této organizace je rovněž zřejmá z kandidatury Íránu ve volbách do Rady OSN pro lidská práva, které se konají v květnu 2010, což je poměrně komické. Již jen pomyšlení na to je absurdní, vezmeme-li v úvahu bezradné pokusy íránského teokratického režimu potlačit občanské nepokoje, které po zapojení represivních orgánů zachvátily celou zemi. Jedinou možností je vinit celé mezinárodní společenství.
<P>
Respektujeme volbu íránského lidu a cílem naší kritiky je dosáhnout pro něj lepší budoucnosti. Vyzýváme vysokou představitelku Evropské unie pro zahraniční a bezpečnostní politiku a místopředsedu Komise, aby k této záležitosti zaujali pevný postoj a vyvíjeli silný tlak na Organizaci spojených národů.
<SPEAKER ID="108" NAME="Heidi Hautala" LANGUAGE="FI">
Pane předsedající, Evropská unie má velkou příležitost k tomu, aby na příštím zasedání Rady pro lidská práva podpořila kroky k posílení mezinárodního práva.
<P>
Od Rady a Komise jsme vyslechli dlouhou řadu důležitých otázek, máme však nějaké záruky, že bude Evropská unie skutečně trvat na jejich vyřešení? Mohla bych například zmínit, že Goldstonova zpráva o porušování mezinárodního humanitárního práva během války v Gaze byla v členských státech přijata velmi kontroverzně. Domnívám se, že máme právo, aby nám zástupce Rady podal vysvětlení, jak na tuto důležitou zprávu nahlížejí různé členské státy. Tato zpráva je klíčová ve chvíli, kdy se snažíme skoncovat se všemi, kdo se provinili porušováním mezinárodního humanitárního práva, a kdy zůstávají válečné zločiny nepotrestány namísto toho, abychom je předali spravedlnosti.
<P>
Za druhé bych, stejně jako můj kolega poslanec, pan Howitt, ráda zmínila novou zprávu týkající se tajných zadržovacích zařízení. Evropská unie musí rozhodně zakročit proti mučení a veškerému nelidskému zacházení ve věznicích, z nichž jsou některé tajné. Musíme být schopni čelit skutečnosti, že samy členské státy Evropské unie se dopustily takových činů. To nesmí pokračovat; musíme prošetřit i tyto záležitosti, neboť se nás dotýkají.
<P>
Máme příležitost posílit moc Mezinárodního trestního soudu tím, že zaujmeme důrazný postoj ke způsobu, jakým by měl být letos na jaře pozměněn Kodex profesní etiky tohoto soudu.
<SPEAKER ID="109" NAME="Charles Tannock">
jménem skupiny ECR. - Pane předsedající, Rada pro lidská práva má nepochybně chvályhodné cíle, ale je vážně ohrožena některými svými členy. Mnoho z nich, včetně Kuby, Číny, Pákistánu, Saudské Arábie, Nikaragui a Gabonu - a Íránu jako potenciálního kandidáta - abych jmenoval alespoň některé - nedostatečně dodržuje lidská práva a nerespektuje demokracii. Je proto zřejmé, že má tento orgán nízkou skutečnou morální autoritu. Do tohoto všeho se musí Evropská unie zapojit na úrovni OSN, přesto však koná dobrou práci v oblasti bezpečnosti potravin a práv dítěte. Tito členové neustále útočí na stav lidských práv v Izraeli, jejich vlastní pohrdání lidskými právy však často uniká kontrole.
<P>
Toto usnesení Parlamentu správně upozorňuje na to, že 13. zasedání nezmiňuje problém vážného porušování lidských práv v režimech, jako je Guinea Konakry, Afghánistán, Írán a Jemen. Za druhé, toto usnesení se odvolává na Ústřední americkou zpravodajskou službu a mimořádné vydávání osob. Měli bychom si dvakrát rozmyslet, než zaútočíme na naše americké spojence, protože stále nesou ohromné a nepřiměřené břemeno odpovědnosti za naši bezpečnost v Evropské unii.
<SPEAKER ID="110" NAME="Nicole Sinclaire" AFFILIATION="NI">
Pane předsedající, zatímco je Komise velmi nakloněna ochraně lidských práv, my Britové už od třináctého století přesně víme, kde jsme. Bohužel musím říci, že Lisabonská smlouva je jen bledým stínem naší Magna charty.
<P>
Komise na sebe ráda pohlíží jako na celosvětového aktéra v oblasti lidských práv, a zdá se, že ráda soudí ostatní a nabízí jim pomoc a rady. Měla by se však sama na sebe podívat kriticky. Připadá mi velmi ironické, že zatímco Evropská unie správně podporuje práva obyvatel Kašmíru, kteří trpělivě čekají na referendum o právu na sebeurčení, jež jim v roce 1947 přislíbila Organizací spojených národů, Komise prostřednictvím Lisabonské smlouvy aktivně usiluje o to, aby vlastním členským státům odňala pravomoci v důležitých oblastech vysoké politiky. A to mě přivádí k tématu referenda, které bylo britským voličům slíbeno, ale nikdy se neuskutečnilo. Proto mí voliči společně s obyvateli Kašmíru očekávají sebeurčení.
<SPEAKER ID="111" NAME="José Ignacio Salafranca Sánchez-Neyra" AFFILIATION="PPE">
(ES) Pane předsedající, myslím si, že toto je skvělá příležitost, abychom potvrdili univerzálnost, nedělitelnost a vzájemnou závislost lidských práv, což je to, co tento návrh společného usnesení, který má být zítra přijat, vyjadřuje.
<P>
Parlament vyjádřil své stanovisko několikrát, pravidelně ve výroční zprávě o lidských právech ve světě a prostřednictvím různých usnesení, jako bylo naše nedávné usnesení v případě Íránu.
<P>
Někteří kolegové poslanci poukazovali na paradox - to je slovo, které použili -, kdy některé zemí s velmi chatrným stavem lidských práv jsou součástí tohoto orgánu, jenž je zodpovědný za jejich sledování, a já si myslím, že případ Íránu je jedním z nejzřejmějších. To není jediný příklad a já se domnívám, že Organizace spojených národů už nebude účinná, pokud ji tyto země budou podporovat. Zároveň ztratí veškerou politickou legitimitu a morální autoritu, aby tyto události odsoudila.
<P>
Pane předsedající, zatímco teď, další z parlamentních orgánů tento týden zvažoval vyhoštění člena této sněmovny, vyhoštění Kuby. Kromě toho dnes musíme truchlit nad úmrtím Orlanda Zapaty Tamaya, 42letého stavitele a politického vězně, který zemřel následkem hladovky a svévolného, nelidského a krutého věznění.
<P>
Předseda Kubánské komise pro lidská práva a národní usmíření, pan Elizardo Sánchez, který má velice blízko k myšlenkám sociální demokracie, řekl, že této smrti bylo zcela jistě možné předejít a považuje ji za vraždu převlečenou jako spravedlnost. Paní komisařko, rád bych se vás zeptal - když už známe postoj úřadujícího předsedy Rady - zda se vy a Komise domníváte, z hlediska etnického a demokratického, v reakci na politováníhodné události jako je smrt pana Zapaty, že je třeba vztahy mezi Evropskou Unií a Kubou pozvednout na vyšší úroveň a upřednostňovat je?
