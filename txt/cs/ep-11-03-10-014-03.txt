<CHAPTER ID="014-03">
3. Situace a kulturní dědictví v Kašgaru (ujgurská autonomní oblast Sin-ťiang, Čína) 
<SPEAKER ID="302" NAME="Předsedající">
Dalším bodem je diskuse o šesti návrzích usnesení o situaci a kulturním dědictví v Kašgaru (Ujgurská autonomní oblast Sin-ťiang, Čína).
<SPEAKER ID="303" NAME="Tunne Kelam">
autor. - Pane předsedající, Ujguři se ve své historicky domovské oblasti stali prakticky minoritou. Potřebují mezinárodní podporu, aby si zachovali svou kulturu a identitu. Osud starobylého města Kašgar je v podstatě na vážkách. Až 85 % z tradičního starého města Kašgaru bylo modernizačním programem určeno na demolici. Je důležité zabránit tomu, aby byly historické pevnosti nahrazovány moderními bytovými domy. Pokud nás chtějí čínské úřady skutečně přesvědčit, že vše bude v pořádku, musejí nejprve přesvědčit původní obyvatele Východního Turkestánu, že jejich kulturní dědictví bude opravdu respektováno a že ujgurština se bude ve škole vyučovat na stejné úrovni jako čínština.
<P>
Vyzývám čínské úřady, aby přijaly případné příspěvky rady ICOMOS, která má se správou městských historických oblastí rozsáhlé zkušenosti, a žádám čínskou vládu, aby se dohodla a přidělila městu Kašgar status světového dědictví UNESCO, kam bude zařazeno několik kulturních míst podél starodávné Hedvábné stezky.
<SPEAKER ID="304" NAME="Marietje Schaake">
autorka. - Pane předsedající, ve jménu reforem a rozvoje je ničeno starodávné město Hedvábné stezky Kašgar. Není to rána pouze pro celosvětové kulturní dědictví, ale toto město je především velmi důležité pro ujgurské a huiské obyvatele a obecně pro kulturní rozmanitost celé Číny, a ta je nyní ničena.
<P>
Čína nyní intenzivněji usiluje o rozvoj vztahů po celém světě prostřednictvím kulturní diplomacie, ale nikoho nebude zajímat nabízená homogenizovaná kultura země, jež je tak kulturně rozmanitá.
<P>
V zájmu hospodářských příležitostí a udržitelných vztahů s celým světem je zásadní v nejširším slova smyslu respektovat lidská práva a menšiny. Naléhavě vyzýváme čínskou vládu, aby posoudila možnost zahrnutí města Kašgar do společné žádosti Kazachstánu, Kyrgyzstánu, Tádžikistánu a Uzbekistánu o zařazení Hedvábné stezky do seznamu světového kulturního dědictví UNESCO.
<P>
Vysoká představitelka by měla zintenzívnit dialog o lidských právech s Čínou a měla by usilovat o to, aby byl efektivnější a více zaměřený na konkrétní kroky.
<SPEAKER ID="305" NAME="Lidia Joanna Geringer de Oedenberg" LANGUAGE="PL">
Pane předsedající, dnešní diskuse o právech etnických menšin v Číně probíhá den poté, co dalajlama oficiálně oznámil, že rezignuje na svou politickou úlohu v Tibetu. V nadcházejících měsících bychom měli vývoj tamější politické situace bedlivě sledovat. Dnes však hovoříme o jiné menšině, jež je v Číně diskriminována - o muslimských Ujgurech. Svou politiku vůči nim ospravedlňuje Čína tím, že je nutné bojovat proti terorismu, a pro čínské úřady znamená stíhání ujgurských obyvatel zničení ujgurského kulturního dědictví. Obzvláště znepokojivé jsou zprávy o rekonstrukci města Kašgar. Prakticky to bude znamenat zničení historického centra, jednoho z nejzajímavějších a nejlépe zachovaných příkladů muslimské architektury ve Střední Asii, jež každoročně přiláká více než milion turistů a které by mělo nárok na to, aby bylo zařazeno na seznam světového dědictví UNESCO, pokud by Čína o tento status požádala.
<P>
Věřím, že se prokáže účinnost diplomatické služby Evropské unie při jednání s čínskými úřady a že jim naše služba připomene nutnost respektovat práva etnických menšin a ochraňovat jejich kulturní dědictví. Děkuji.
<SPEAKER ID="306" NAME="Frieda Brepoels" LANGUAGE="NL">
Pane předsedající, je jasné, že Kašgar je opravdu symbolem par excellence ujgurské kulturní identity v čínské provincii Sin-ťiang. 27. ledna jsem pořádala konferenci v Bruselu, na níž jsem se dozvěděla o ničivém dopadu čínských urbanistických plánů na populaci Ujgurů. Jedná se skutečně o to, že pod rouškou veřejné bezpečnosti a modernizace Čína chce, aby nedotčeno zůstalo pouhých 15 % původního města a aby z Kašgaru v podstatě vzniklo obrovské muzeum pod širým nebem. Domnívám se, že je nejvyšší čas, abychom na to rázně zareagovali, než bude příliš pozdě.
<P>
Poté, co v červenci 2009 potlačily čínské úřady demonstrace v Urumqi, vyzvala je tato sněmovna k tomu, aby vyvinuly veškeré snahy k vytvoření otevřeného, stálého a respektujícího dialogu s Ujgury a aby v jejich oblasti vedly integrovanější a komplexnější hospodářskou politiku založenou na podpoře místního zapojení a především na ochraně ujgurské kulturní identity. Současná čínská politika v Kašgaru je bohužel zjevně přesným opakem toho, co bylo tehdy požadováno. Nejen zničení města a odepření jakékoli rozhodovací pravomoci místním obyvatelům, ale též odmítnutí Číny dovolit Kašgaru, aby usiloval o získání statusu světového dědictví UNESCO, názorně dokazuje, jakým způsobem řeší Komunistická strana Číny otázku kulturní rozmanitosti.
<SPEAKER ID="307" NAME="Charles Tannock">
autor. - Pane předsedající, mottem EU je "jednotná v rozmanitosti". Je smutné, že takový postoj nepanuje v Čínské lidové republice, jejíž komunističtí vládci jsou posedlí jednotností, avšak příliš se nemyslí na oslavu rozmanitosti.
<P>
Snaha, aby čínská většinová kultura Chanů ovládla v nejlidnatější zemi světa málo početné menšiny, způsobuje velké napětí a mnoho nenávisti. Již víme o tom, jak je posledních 60 let potlačována starodávná tibetská buddhistická kultura. Nyní vidíme, že nad městem Kašgar v neklidné provincii Sin-ťiang visí stejná hrozba.
<P>
Dva tisíce let byl Kašgar vzkvétajícím městem na Hedvábné stezce s bohatou, jedinečnou a rozvíjející se kulturou Střední Asie, avšak nyní hrozí, že bude úplně zdemolován a přestavěn. Je těžké nepodlehnout myšlence, že se tak Peking snaží zlomit vůli ujgurských separatistů.
<P>
Já sám se nezastávám separatistické otázky ani s ní nesoucítím, obávám se, že někteří z jejich příznivců jsou napojeni na Al-Kajdu. Naléhavě však žádám čínskou vládu, aby se znovu zamyslela. Zničení takového starobylého města, jako je Kašgar, by jednoduše posílilo odhodlání všech těch, kteří by chtěli rozdmýchat násilí proti státu.
<SPEAKER ID="308" NAME="Rui Tavares" LANGUAGE="PT">
Pane předsedající, dámy a pánové, abych řekl pravdu, je z těchto tří diskusí dnešního odpoledne právě tato podle nás tou nejvíce bezmocnou. Hovořili jsme o Pákistánu a Bělorusku, a máme tedy důvod věřit, že Evropská unie má nejen morální autoritu, ale též páku na vnější úřady či moc nad nimi, aby se minimálně pokusila zajistit, aby se tyto země dostaly na správnou cestu.
<P>
Když hovoříme o Číně, víme, že tato páka je menší, protože mnohé z toho, co v naší sněmovně říkáme, je v rozporu s tím, co činí evropské vlády v našich hlavních městech. To znamená to, co činí prezident Sarkozy, kancléřka Merkelová či politici v mé zemi, v Portugalsku, jako premiér Sócrates, který velmi nedávno rozehnal demonstraci proti čínským úřadům, aby se tak premiér, který právě byl na návštěvě Lisabonu, nesetkal přímo s opozicí vystupující proti jeho režimu. Jinými slovy tedy právě Evropa sama opakovaně přispívá tomuto světu snů či fantazie, jež si sami pro sebe vytvářejí čínští vůdci, v němž není opozice a kde jeden model rozvoje je vhodný pro všechny a je stejný v Pekingu, Šanghaji, Kantonu, v Ujgurské autonomní oblasti Sin-ťiang či v Tibetu.
<P>
Je tedy opravdu těžké, aby Evropský parlament vyjádřil, co budeme dnes říkat, což je též uvedené v našem usnesení: žádáme pekingské úřady, aby skoncovaly s prováděním takovéto demografické genocidy na Ujgurech; žádáme je, aby zachovaly kulturní a etnickou rozmanitost regionů, které tvoří Čínu; a žádáme je, aby zachovaly místa architektonické hodnoty či hodnoty pro dědictví. Vůdčí postavy našich vlastních zemí se však vrhají do náručí čínských vůdců, odpouští jim vše, co v zemi učinili, a dávají jim volnou ruku ve jménu modelu rozvoje, který my nakonec dodržujeme pouze na velmi základní úrovni. Znovu se tedy prokázalo, že morální autorita se začíná formovat nejprve doma a že v každém případě, pokud v Evropské unii hovoříme o jiných, hovoříme v první řadě o nás, a potřebujeme přezkoumat náš postoj k Číně.
<SPEAKER ID="309" NAME="Bernd Posselt" LANGUAGE="DE">
Pane předsedající, jak již bylo řečeno, Ujgurové nejsou menšina, ale národ s kulturou starodávné Hedvábné stezky, který postupně podlehl čínské nadvládě, jež byla zpočátku velmi uvolněná. Ujgury podporuje především Světový kongres Ujgurů se sídlem v Mnichově a kulturní dědictví Kašgaru má podporu ve hnutí Blue Shield, jehož prezident Karl von Habsburg byl tento týden zde ve Štrasburku, aby nám poskytl informace.
<P>
Máme-li podpořit Ujgury, učiňme to přátelskou výzvou k Číňanům, neboť Ujgurům hrozí kulturní etnocida. Čína jako nejstarší kulturní národ na světě by navíc měla jasně uznat, že jedním ze znaků kulturního národa je ochrana a respektování jiných kultur, především jedná-li se o malé kultury ve velké říši. Číňané se pouze musejí řídit svou ústavou, v níž je na třech místech uvedeno, že toto kulturní dědictví musí být zachováno.
<P>
Rád bych tedy velmi jasně uvedl, že v této otázce chceme po Číňanech určitou vzájemnou vstřícnost - chceme ochranu kulturního dědictví Ujgurů.
<SPEAKER ID="310" NAME="Corina Creţu" LANGUAGE="RO">
Pane předsedající, podle mého osobního názoru se v tomto případě musíme vyvarovat jednostranných soudů. Je zde riziko kontraproduktivity, jak ve vztahu k tamější situaci, tak k partnerství mezi Evropskou unií a Čínou. Krvavé násilí, k němuž dochází v posledních letech v provincii Sin-ťiang, zjevně dokazuje, že použití síly je tou nejméně vhodnou volbou. Proto se domnívám, že je naší povinností podpořit dialog mezi etniky.
<P>
Dle mého názoru se nesmí usnesení Evropského parlamentu dotknout práv čínských úřadů na obranu celistvosti země a bezpečnosti všech jejich obyvatel, především proti teroristickým hrozbám v regionu, kde se pokouší prosadit Al-Kajda. Musíme jasně podpořit vyrovnaný rozvoj národa, jak z pohledu hospodářského, tak i demografického.
<P>
(Potlesk)
<SPEAKER ID="311" NAME="Kristiina Ojuland">
za skupinu ALDE. - Pane předsedající, dobře víme, že Ujgursku hrozí akutní nebezpečí, že se z něj stane druhý Tibet. Čínská lidová republika vyhlásila projekt rekonstrukce nebezpečných domů v Kašgaru se záměrem zbourat 85 % kašgarského starého města.
<P>
S touto omezeností musí být skoncováno a Evropská unie musí trvat na tom, aby úřady Čínské lidové republiky toto významné kulturní místo na starodávné Hedvábné stezce neničily. Deklarace OSN o právech příslušníků národnostních, etnických, náboženských a jazykových menšin i Ústava Čínské lidové republiky musejí být respektovány a musí je respektovat i Peking.
<P>
Čínská lidová republika stále více provádí sinizaci etnických menšin, jako jsou Ujgurové a Tibeťané. Jedná se o kulturní genocidu ve 21. století, kterou zkrátka nemůžeme přijmout.
<SPEAKER ID="312" NAME="Jaroslav Paška" LANGUAGE="SK">
Pane předsedající, čínské oficiální kruhy dlouhodobě těžko snášejí zmínky o jiných starých a významných kulturách a civilizacích, jejichž památky se dnes nacházejí na území Číny.
<P>
Kašgar je centrem muslimských Ujgurů - jedné z největších čínských národnostních menšin. Číňané po tisíciletí usilovali o ovládnutí území Ujgurů a mnohokrát svůj boj o ovládnutí tohoto území prohráli. Proto je i dnes v postojích čínské administrativy cítit určitý odstup a snaha potlačit jakékoli projevy kulturních tradic a identity, jež jsou spojeny s bohatými kulturními památkami Ujgurů a města Kašgar.
<P>
Nejsem si jist, zda jsou oficiální čínské úřady v dnešní době schopné přijmout filozofii, že současný čínský stát je postavený nejen na tradicích a historii Čínské říše, ale též na tradicích a historii jiných národů. Chování Číňanů k Tibetu i k ujgurským památkám v Kašgaru svědčí spíš o tom, že Čína si dnes nedokáže vážit bohatství, které jí do společného státu přinesly jiné národy a jiné kultury.
<P>
Proto je správné z tohoto místa vyjádřit, že my na rozdíl od čínských úřadů oceňujeme a ctíme všechny významné kulturní památky nacházející se na území Čínské lidové republiky, stejně jako v Tibetu a v Kašgaru.
<SPEAKER ID="313" NAME="Seán Kelly" AFFILIATION="PPE">
Pane předsedající, Kašgar je město s třemi a půl miliony obyvatel, má o něco méně obyvatel než celý ostrov Irska. Nachází se blíž od Bagdádu než od Pekingu. Leží na známé obchodní cestě - Hedvábné stezce - a jsou v něm některá z nejlépe zachovalých míst islámské architektury, některá z nich jsou zasypána pouští. Najdeme zde také největší mešitu s hrobkou v celé Číně, která je velmi vzácná, o tom není pochyb. Jak již bylo řečeno, hrozí městu velké nebezpečí, údajně proto, že Číňané chtějí město nově zrekonstruovat kvůli tomu, že je náchylné k zemětřesením. To pro nás není přijatelné, neboť cítíme, že by bylo ztraceno velké bohatství.
<P>
Co s tím můžeme udělat? Asi jen velmi málo, ale alespoň to, že zde tuto problematiku dnes zdůrazňujeme, je významné. Jak jsme již zmínili, můžeme požádat o zařazení tohoto města k památkám světového dědictví Hedvábné stezky. Můžeme možná zajistit, aby si lidé uvědomili, jaké se tam nachází bohatství, aby jej tamní obyvatelé mohli zachovat do budoucnosti. Byla by to ztráta pro celý svět, ale ještě větší ztráta pro Čínu.
<SPEAKER ID="314" NAME="Mitro Repo" AFFILIATION="S&amp;D">
(FI) Pane předsedající, toto usnesení se v podstatě týká zachování významného kulturního dědictví a práva menšinových národů na kulturní identitu. Starodávné město Kašgar je jedním z nejlépe zachovaných islámských měst ve Střední Asii. Bohatá historie Kašgaru sahá až k čínské dynastii Chan a město bylo významnou zastávkou na Hedvábné stezce. Spojovalo Asii s Evropou. Celá oblast Sin-ťiang má obrovský kulturní význam pro celý svět.
<P>
Čína musí uskutečnit kroky k tomu, aby se Kašgar dostal na seznam světového dědictví UNESCO a aby byla tato oblast zachována pro budoucí generace. Evropská služba pro vnější činnost by měla též zajistit, aby se místní strategie rozšířily o právo na vlastní kulturní identitu. Delegace Evropské unie do Číny by dále mohla vyčlenit prostředky na podporu tradic kašgarských menšin a jejich kulturní identity.
<SPEAKER ID="315" NAME="Monica Luisa Macovei" AFFILIATION="PPE">
Pane předsedající, budoucí generace závisejí na našich současných opatřeních na ochranu nadčasových památek, jako je Kašgar. Kašgar je stěžejním pilířem čínské historie islámu.
<P>
V roce 2009 oznámila čínská vláda program rekonstrukce města, v jehož rámci se počítá se zbouráním 85 % kašgarského starého města a s jeho nahrazením moderními činžovními domy. Bourání by mělo být zastaveno. Projektanti by měli vytvořit plán rozvoje města, jež kašgarské staré město zachová. Celá čínská část Hedvábné stezky by se měla dostat pod ochranu programu světového dědictví UNESCO, k němuž se Čína připojila v roce 1985. Žádám Komisi a Radu, aby tyto záležitosti projednaly s čínskými úřady.
<SPEAKER ID="316" NAME="Raül Romeva i Rueda" AFFILIATION="Verts/ALE">
Pane předsedající, kulturní dědictví je zásadní pro zachování identity. Platí to v Evropě, v Číně i kdekoli jinde, a čínské úřady to vědí. Avšak viděli jsme například, jak toto dědictví, čili tuto identitu, úmyslně zničily na několika místech, jako je Tibet, a nyní dělají to samé v ujgurských oblastech, jako je Kašgar.
<P>
Proto je tak důležité, abychom znovu vysvětlili náš postoj, a naléhavě vyzýváme čínskou vládu, aby okamžitě zastavila kulturní destrukci, která ohrožuje přežití architektonické podoby Kašgaru, a aby provedla komplexní odborný průzkum ohledně kulturně šetrných metod renovace. Není to bezdůvodné - důvěryhodnost vlády je založena také na tom, jak vláda zachází s menšinami. Chce-li mít Čína důvěryhodné postavení v mezinárodním měřítku, je důležité, aby bylo s menšinami, jako jsou Ujgurové, zacházeno řádně, vhodně, s respektem a v souladu s lidskými zásadami.
<SPEAKER ID="317" NAME="Paul Rübig" AFFILIATION="PPE">
(DE) Pane předsedající, pane komisaři Hahne, kultura a identita musí jasně mít na celosvětové úrovni ústřední pozici. Zrovna tento týden nám Karl Habsburg vysvětloval, jak je při hledání identity důležité, aby toto kulturní dědictví měli k dispozici nejen Ujgurové, ale aby bylo také přínosem pro celý svět. Čína by v tomto ohledu měla učinit ústupné gesto. Například jsme nedávno uzavřeli dohodu s městem Wen-čou, jež umožňuje do budoucna přímé investice v dolarech. Vidím zde příležitost, abychom se zaměřili také na tuto oblast a aby lidé v různých čínských městech a regionech získali stejná práva. Mezinárodní vztahy zde opravdu mohou poskytnout značnou pomoc.
<SPEAKER ID="318" NAME="Sari Essayah" AFFILIATION="PPE">
(FI) Pane předsedající, v Číně neexistuje respektování základních práv etnických menšin, ať se jedná o Tibeťany či o Ujgury. Je typické, že Komunistická strana Číny odmítá podpořit město Kašgar při podávání žádosti o zařazení na seznam památek světového kulturního dědictví UNESCO. V uplynulých letech podpořila Čína mezinárodní projekt týkající se začlenění kulturních památek Hedvábné stezky na seznam světového dědictví, ale samotný Kašgar na seznamu nefiguruje, neboť je domovem jedné z nejpočetnějších menšin Číny, Ujgurů.
<P>
Čína naopak zamýšlí zničit velké části tohoto města, tvrdí, že ji znepokojuje bezpečnost místních obyvatel, ale organizace pro kulturní, občanská a lidská práva považují tento projekt za krutý pokus potlačit ujgurskou kulturu. Komunistická strana Číny musí uznat skutečnost, že čínská populace je kulturně rozmanitá a musí mít též právo na kulturní autonomii.
<SPEAKER ID="319" NAME="Elena Băsescu" AFFILIATION="PPE">
(RO) Pane předsedající, kašgarské staré město je ohroženo a spolu s ním i historický symbol ujgurské menšiny v Číně. Současně prováděnou politikou takzvané rekonstrukce města se postupně ztrácí identita této skupiny, jejíž kultura se vyvinula okolo pevnosti nacházející se na Hedvábné stezce. Domnívám se, že vystěhovávání ujgurských obyvatel z jejich tradičních příbytků a demolování Kašgaru představují opatření porušující práva menšin. Město je navíc považováno za nejlépe zachovaný příklad islámské architektury ve Střední Asii. Ulice i budovy v Kašgaru mohou být rekonstruovány tak, aby se zlepšily životní podmínky místních obyvatel. Otázkou je, proč úřady neinvestují do opatření tohoto typu. Doporučuji zařadit starobylé centrum města na seznam světového dědictví UNESCO jako součást Hedvábné stezky. Zároveň vyzývám čínskou vládu, aby přestala bourat město a hledala alternativní řešení.
<SPEAKER ID="320" NAME="Eija-Riitta Korhola" AFFILIATION="PPE">
(FI) Pane předsedající vzhledem ke vzdálené poloze Kašgaru nacházejícím se až na západní hranici a díky tamní ujgurské populaci se městu podařilo po staletí uchovat své tradice. Kašgar tak ročně láká stovky a tisíce turistů. Kvůli strategické poloze se nyní čínská administrativa snaží tuto oblast účinněji kontrolovat, a zajistit tak lepší přístup na energetické trhy ve Střední Asii.
<P>
Čína má samozřejmě právo na hospodářský rozvoj, ale práva menšin, jež jsou velmi zranitelná, musejí být chráněna. Je možné, aby se Kašgar rozvíjel tak, aby mohl být i nadále zajištěn ujgurský způsob života. Zabezpečení budov a infrastruktury před zemětřesením může být zlepšeno i bez provedení plánů na zničení 85 % starého města, bez toho, aby byli Ujgurové nuceni přestěhovat se do nových obytných zón a aniž by došlo k rozpadu jejich společnosti.
<P>
Bezohledné bourání starobylého města by tedy mělo být ukončeno a Ujguři by měli být zapojeni do jednání o rozvoji místa, kde tradičně žili. Jinak jejich exotické a fascinující kultuře hrozí, že bude úplně zničena.
<SPEAKER ID="321" NAME="Ryszard Czarnecki" AFFILIATION="ECR">
(PL) Pane předsedající, rád bych uvedl, že bychom měli uvítat skutečnost, že v Evropském parlamentu znovu hovoříme o Ujgurech, muslimské menšině, jež je v Číně diskriminována. Rád bych všem připomněl, že jsme vždy měli usnesení zabývající se touto otázkou a že bychom měli vyjádřit naše názory i ve vztahu k dalším náboženským menšinám, které jsou v Čínské lidové republice stíhány, například křesťanská menšina. I katolíci jsou tam vystaveni závažné diskriminaci. Komunistické úřady v Pekingu stanovily speciální církevní struktury, jež oficiální katolická církev neuznává. Domnívám se, že tato velmi nutná a významná dnešní debata může být hlasem hájícím všechny náboženské menšiny v Číně. Domnívám se, že tento hlas je opravdu potřebný.
<SPEAKER ID="322" NAME="Johannes Hahn">
člen Komise. - Pane předsedající, zachování kulturního dědictví má zjevně ústřední význam pro zajištění ochrany a pokračování tradic a způsobu života menšin. Zničení významných kulturních statků navíc může uštědřit velkou ránu nejen dědictví a archeologickému dědictví dotčené menšiny, ale i kulturnímu dědictví obecně. Proto tedy sleduje Evropská unie se znepokojením rekonstrukci starobylého města Kašgar v čínské autonomní oblasti Sin-ťiang. Význam Kašgaru jako centra kultury ujgurské menšiny nelze přecenit. Kašgar je považován za tak významné město, jako je Jeruzalém pro židy, muslimy a křesťany.
<P>
V bílé knize o oblasti Sin-ťiang z roku 2009 čínská vláda uvádí, že je nutné provést rekonstrukci Kašgaru, aby bylo město chráněno před zemětřesením či před požárem. To je chvályhodný cíl. Čínská i mezinárodní občanská společnost vyjádřila značné znepokojení ohledně používaných metod. Panují vážné obavy, že by mohlo být zničeno až 85 % starého města. Vskutku to vypadá, že mnoho známých budov, včetně jedinečné medresy Xanliq, již bylo zbořeno. Znepokojující je také to, že okolo 200 000 lidí bude asi přemístěno z tradičních domovů, a vypadá to, že s dotčenými obyvateli se o tom vůbec či téměř vůbec nejednalo.
<P>
Panují obavy, že zničení struktur, které po stovky let tvořily základy ujgurské kultury, může mít vážný dopad na zachování této kultury v nadcházejících letech. Je také politováníhodné, že se Čína rozhodla nenavrhnout Kašgar jako památku světového dědictví, navzdory jeho jedinečnému statusu, neboť by tak bylo možné, aby se do projektů rekonstrukce zapojilo UNESCO. Chápeme, že se UNESCO oficiálně obrátilo na čínské úřady s námitkou týkající se toho, jaký dopad bude tato rekonstrukce mít na kašgarské tradiční dědictví a kulturu. Evropská unie jeho obavy plně sdílí a čínské úřady vyzve k navázání práce s organizací UNESCO, aby tak bylo zajištěno, že jakákoli rekonstrukce Kašgaru proběhne podle mezinárodní osvědčené praxe v této oblasti.
<P>
Evropská unie dále vyzve čínské úřady k tomu, aby zajistily, že budoucnost města bude projednána s místními obyvateli Kašgaru a že jejich názory budou vzaty v potaz.
<SPEAKER ID="323" NAME="Předseda">
Obdržel jsem šest návrhů usnesení předložených podle čl. 110 odst. 2 jednacího řádu.
<P>
Rozprava je uzavřena.
<P>
Hlasování se bude konat po ukončení rozprav.
