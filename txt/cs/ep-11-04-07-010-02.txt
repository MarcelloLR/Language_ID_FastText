<CHAPTER ID="010-02">
2. Zákaz voleb do tibetské vlády v nepálském exilu 
<SPEAKER ID="364" NAME="Předsedající">
Dalším bodem programu je rozprava o šesti návrzích usnesení ohledně zákazu voleb do tibetské vlády v nepálském exilu.
<SPEAKER ID="365" NAME="Jaroslav Paška">
autor. - (SK) Pane předsedající, myslím, že všichni s uznáním a obdivem sledujeme úsilí Tibeťanů o získání práva spravovat svou zemi. Mnohé pokusy exilové vlády či Dalajlámy, duchovního vůdce tibetského lidu, najít rozumné řešení vyjednáváním s čínskou vládnoucí mocí vždy skončily neúspěchem. Číňané očividně Tibeťany nevnímají jako partnery ve společném státě, ale jako překážku, která jim brání úplně si přivlastnit zabrané území.
<P>
Pozice nepálské vlády je proto složitá. Na jedné straně by měla dodržovat svoje mezinárodní závazky a garantovat tibetské komunitě univerzální práva, na druhé straně nemůže přehlížet názor svého obrovského souseda. Postoj nepálské vlády k volbám do tibetské exilové vlády nám srozumitelně vypovídá o tom, kdo je v tomto regionu skutečným globálním hráčem. Pro nepálskou vládu je to Čína.
<P>
My, Evropané, můžeme dělat nějaká symbolická gesta a prohlašovat naše výhrady k slabé nepálské vládě. Když však chceme dosáhnout skutečné změny v postavení tibetského lidu, musí být naším partnerem v rozhovorech čínská vláda, protože ta je politickým lídrem oblasti a ovlivňuje pravidla regionální politiky. Můžeme se na nepálskou vládu samozřejmě obrátit naší deklarací, ale tím problém nevyřešíme.
<SPEAKER ID="366" NAME="Charles Tannock">
autor. - Pane předsedající, od rozpadu nepálského království a zvolení maoistické vlády v Káthmandú se Nepál a Čína podstatně sblížily. Není proto žádným překvapením, že nepálské úřady nedovolily tibetským uprchlíkům v Nepálu volit ministerského předsedu a parlament v exilu.
<P>
Podobně, naplánované volby loni v říjnu potlačila nepálská policie, bezpochyby také pod tlakem z Pekingu. Skutečnost, že se Čína rozhodla zasahovat do neoficiálních voleb, které se konají v jiném samostatném sousedním státě, je projevem pohrdání jejích vůdců demokracií a jejich paranoidního strachu z Tibetu.
<P>
Čínu očividně nezajímá, že Dalajláma, tibetský duchovní vůdce, opakovaně zdůrazňuje, že je zastáncem Tibetu maximálně autonomního, nikoli nezávislého. Doufám, že vysoká představitelka - která zde dnes není - bude o této události hovořit s Čínou i Nepálem, jehož vlastní rodící se demokracii při životě formou finanční pomoci částečně drží i daňoví poplatníci EU.
<P>
Také chci při této přiležitosti vzdát hold odvaze, statečnosti a klidnému odporu tibetského lidu, který je pro nás všechny inspirací. Z geopolitického a geografického hlediska je Nepál ve skutečně citlivé situaci, ale měl by hledat vzor radši ve svém demokratickém jižním sousedovi, Indii, a nikoliv v represivním diktátorství, které na sever od něj provádí Čínská lidová republika. Doufám, že jednoho dne se demokracie stane samozřejmostí pro celou Asii.
<SPEAKER ID="367" NAME="Předsedající">
Pane Tannocku, využil jste pouze jednu a půl minuty času. Příště budete mít půl minuty k dobru!
<SPEAKER ID="368" NAME="Eva Lichtenberger" LANGUAGE="DE">
Pane předsedající, od olympijských her v roce 2008 je tibetská kultura v rámci Číny potlačována stále více, ale podle všeho to stále není dost. Od té doby se v podstatě vše jen zhoršilo. Ani jedna věc se nepohnula vpřed. Nyní se útlak rozšířil i za hranice a snaží se Tibeťanům ztížit, či dokonce úplně znemožnit naplnění jejich práva na zvolení exilové vlády. Již několik let můžeme pozorovat, pod jak obrovským tlakem je Nepál - ať již s ohledem na přijímání uprchlíků nebo volební právo pro Tibeťany. Přesto by nás mělo těšit, že jsou takové věci zaručeny. Z toho by se měla Evropská unie poučit.
<P>
Čínští vůdci vyvíjejí tlak na svou sesterskou stranu a na Nepál jako takový, aby podnikl kroky proti Tibetu - a Nepál se tlaku podvolí. Musíme se soustředit na boj s tímto jevem, a to včetně zadržení všech druhů pomoci.
<SPEAKER ID="369" NAME="Kristiina Ojuland">
autorka. - Pane předsedající, s ohledem na pozměňovací návrhy tohoto usnesení od skupiny ALDE bych chtěla přednést tři poznámky.
<P>
Zaprvé, zdůvodnění návrhů vychází z příčinné povahy okupace Tibetu Čínskou lidovou republikou při maření tibetských voleb v Nepálu. Přestože se usnesení věnuje záležitosti zákazu voleb tibetské vlády v nepálském exilu, není možné vytrhnout tento problém z širších souvislostí tibetské situace.
<P>
Zadruhé, pokud by se v textu neobjevila žádná zmínka o čínské okupaci Tibetu - což je prvotní příčina a důvod pekingského tlaku na nepálskou vládu -, bylo by to jako řešit první světovou válku a nezmínit zavraždění Františka Ferdinanda.
<P>
Zatřetí, výzva ke smysluplně autonomnímu Tibetu je jediný rozumný návrh, jejž může Evropský parlament předložit, aniž by došlo k opětovnému zákazu tibetských voleb v Nepálu. Vyzývám vás, abyste ho podpořili.
<SPEAKER ID="370" NAME="Lidia Joanna Geringer de Oedenberg">
autorka. - (PL) Pane předsedající, má země má s exilovými vládami bohaté zkušenosti. Mezi lety 1939 a 1990 vládlo z politického exilu celkem 15 polských ministerských předsedů a šest prezidentů. Poláci svůj boj za demokracii nevzdali a z červené barvy solidarity a běloby volebních lístků se v roce 1989 zrodil nový, demokratický stát.
<P>
Dnes stojí i Federativní demokratická republika Nepál před příležitostí k novému začátku, a to díky nové ústavě, která vejde v platnost 28. května. Bylo by smutné, kdyby si Nepál tento slavnostní okamžik pokazil nekončícím omezováním práv tibetské menšiny a ve výsledku dostal od mezinárodního společenství červenou kartu. Bránění nepálským Tibeťanům v účasti při nedávných volbách exilového ministerského předsedy považuji za nepřijatelné porušení základních lidských práv. Evropská unie by měla využít všechny své diplomatické a finanční prostředky k tomu, aby vymanila Nepál z čínského tlaku a dlouhodobě zaručila Tibeťanům právo volit, sdružovat se a vyjadřovat svůj názor.
<P>
Jsem přesvědčena, že stejně jako v případě Polska, kdy 21 vládních činitelů i přes překážky zvládlo pracovat z exilu, tak i Dalajlámovi následovníci budou ve své činnosti dál pokračovat. A Nepál s Čínou by si to měli uvědomit.
<SPEAKER ID="371" NAME="Thomas Mann">
autor. - (DE) Pane předsedající, 20. března se přibližně 80 000 Tibeťanů v exilu po celém světě účastnilo přímé volby nového ministerského předsedy a členů vlády. Jako volební pozorovatelé se účastnili poslanci Evropského parlamentu, včetně členů meziskupiny Evropského parlamentu pro Tibet. Ze Švýcarska jsem si odnesl stejné dojmy, jako měli mí kolegové poslanci z jiných zemí: volby proběhly spravedlivě, diskrétně a v naprostém souladu s demokratickými principy. Jedinou výjimkou byl Nepál, kde desítkám tisíc Tibeťanů v účasti při volbách zabránily bezpečnostní složky - pod tlakem čínské vlády. Takovým krokem navázaly na svévolné kroky z loňského roku, kdy byly zabaveny hlasovací urny a volební místnosti uzavřeny. Nepál však není vazalským státem.
<P>
Vláda v Káthmandú musí prokázat, že se dokáže vymanit z čínského vlivu. Mezi základní práva patří právo na svobodu slova, svobodu shromažďování a v neposlední řadě i volební svobodu. Pane komisaři, Evropská služba pro vnější činnost musí důrazně požadovat dodržování těchto lidských práv.
<SPEAKER ID="372" NAME="Elena Băsescu" LANGUAGE="RO">
Pane předsedající, vzhledem k zákazu nepálských úřadů na organizování tibetské exilové vlády je situace v oblasti lidských práv v tomto státě sporná. Ráda bych zdůraznila, že smyslem těchto voleb, organizovaných tibetskou komunitou, byla demokratizace jejich institucí. Taková snaha si zaslouží podporu, ať už se děje kdekoli. Nyní je řada na Nepálu, aby se projevil demokraticky na vnitrostátní i mezinárodní úrovni a především tak, že do 15. dubna umožní odeslání hlasovacích lístků Ústřední volební komisi ke schválení.
<P>
Vyzývám nepálskou vládu, aby této příležitosti využila k nápravě situace v oblasti základních lidských práv v zemi. Takový krok je pro udržení účinné sousedské politiky zásadní.
<SPEAKER ID="373" NAME="Kriton Arsenis">
jménem skupiny S&D. - (EL) Pane předsedající, pane komisaři, za základní lidská práva musíme bojovat po celém světě - nikoli jen v naší blízkosti či v severní Africe. Vůči nedemokraticky zvoleným vládám, vůči vládám, které nedodržují lidská práva, musíme mít standardní evropskou politiku.
<P>
Pan Verhofstadt řekl, že v jistém smyslu se chováme pokrytecky. Je to pravda, protože často stavíme na nejdůležitější místo obchod. Typickým příkladem budiž dohoda Mercosur, kdy ve jménu obchodního rozvoje s radostí obětujeme 11 % Amazonie a miliony evropských zemědělců.
<P>
Tím vším je vinna Komise, pane komisaři. Komisař pro obchod se na jiné evropské politiky často neohlíží. Pokud tak však budeme pokračovat, budeme se i nadále chovat pokrytecky. Nepál musí dodržovat demokratická práva tibetských uprchlíků a Evropská unie musí využít všech dostupných prostředků a řešit tyto záležitosti ve všech ohledech, nejen v rámci lidských práv. A to je starost nejenom paní baronky Ashtonové, ale také pana De Guchta a celé Komise.
<SPEAKER ID="374" NAME="Nathalie Griesbeck" LANGUAGE="FR">
Pane předsedající, dámy a pánové, po mnoha letech šikany čínských úřadů Nepál naopak sám odpírá Tibeťanům základní politické právo: právo volit. Jedno je jasné - Peking si pro obtěžování tibetského lidu našel nového spojence - Nepál. Ve skutečnosti jsou souvislosti mnohem širší než samotné volby, protože nepálská vláda již několik let pod tlakem čínských úřadů zavádí nová omezení svobody pro Tibeťany, kteří svůj exil tráví na nepálském území.
<P>
Loni v červnu předalo Káthmandú tibetské uprchlíky čínským úřadům. Pro Tibeťany žijící v Nepálu se staly běžnými preventivní zatčení a zákazy demonstrací, shromažďování či dokonce pohybu.
<P>
Tento Parlament se proto musí přestat chovat pokrytecky a přestat se jen rozčilovat, ale také tento nepálský útlak odsoudit a v obecnější rovině odsoudit i mnoho - až příliš mnoho - porušení lidských práv a Mezinárodního paktu o občanských a politických právech. Kromě toho vyzýváme Nepál, aby přestal takto obtěžovat politické uprchlíky a zacházel s nimi vhodně - prostě aby dodržoval jejich práva. Pokud si vzpomeneme na dějiny Nepálu jako hostitelské země - a tou odjakživa až donedávna pro Tibeťany byl -, tak je současné chování vlády vůči politickým uprchlíkům doopravdy smutné.
<SPEAKER ID="375" NAME="Raül Romeva i Rueda">
jménem skupiny Verts/ALE. - Pane předsedající, odepření volebního práva Tibeťanům žijícím v Káthmandú kvůli tlaku z Číny mne pobuřuje. My jako Evropská unie bychom měli odsoudit tlak, který Čína vyvíjí na Nepál a jehož prostřednictvím narušuje minimální úroveň uprchlických práv, plynoucích z mezinárodních právních předpisů. Měli bychom se také ohradit proti skutečnosti, že Čína brání jiné zemi poskytovat lidem humanitární pomoc.
<P>
Je důležité, aby vysoká představitelka prostřednictvím delegace EU v Káthmandú podrobně sledovala situaci. Takovou věc požadujeme již delší dobu. Vzhledem k současné situaci již není možné čekat. Zrovna proti čínskému útlaku se musíme bránit všemi způsoby, a pokud tak neučiníme hned teď - když se snažíme s Číňany navázat tento dialog -, obávám se, že se tak nestane už nikdy.
<SPEAKER ID="376" NAME="Rui Tavares">
jménem skupiny GUE/NGL. - (PT) Pane předsedající, věřím, že je nedostupnost práva na sebeurčení ve vlastní zemi pro Tibeťany již sama o sobě dost trýznivá, ale přidává se k ní ještě tlak, odpírající jim nejzákladnější politická práva v zahraničí, protože mnoho z nich zvolilo těžkou cestu vyhnanství a nebo k němu byli donuceni. Kritici tibetského odporu s oblibou používají jeden argument, totiž že tento odpor, soustředěný okolo postavy Dalajlámy, má i řadu nedemokratických aspektů. Nyní je cesta tibetského odporu cestou k demokracii a je velice smutné, že Nepál, útočiště mnoha Tibeťanů, zmařil standardní proběhnutí demokratických voleb. Rád bych vás přesto vyzval, abyste si uvědomili jedno: naše vlády jsou často jedny z prvních, které podlehnou tlaku čínské vlády a spoluutvářejí tak realitu, která přesně odpovídá snům a přáním čínských vůdců. Musíme pochopit, že nepálská vláda se pravděpodobně zachovala úplně stejně. Pokud tedy chceme nějak působit na nepálskou vládu, aby se chovala jinak, musíme nejdřív začít sami u sebe a vyzývat naše vlády, aby si při rozhovorech s Čínou zachovaly vlastní vůli.
<SPEAKER ID="377" NAME="Monica Luisa Macovei" AFFILIATION="PPE">
(RO) Pane předsedající, pod tlakem čínské vlády nepálské úřady zabránily přibližně 20 000 Tibeťanům v Nepálu zvolit si ministerského předsedu tibetské exilové vlády. Pro každého jednotlivce a pro každou komunitu je právo volit a právo na svobodné volby a pokojné demonstrace základem lidských práv. Čím víc překážek plnění těchto práv brání, tím silnější je touha po nich. Jsem přesvědčena, že nyní mají Tibeťané v Nepálu ještě větší chuť zvolit si svého předsedu vlády. Pokusy nepálské a čínské vlády o zastrašení mívají ve výsledku naprosto opačné účinky.
<P>
Vyzývám vysokou představitelku Evropské unie, aby při rozhovorech s nepálskými a čínskými úřady tato stanoviska a opatření jasně vyjadřovala.
<SPEAKER ID="378" NAME="Sari Essayah" AFFILIATION="PPE">
(FI) Pane předsedající, tlak Číny na tibetskou exilovou vládu vzrostl. Více než 10 000 Tibeťanů v Nepálu nebylo připuštěno k volbám ministerského předsedy a členů parlamentu exilové vlády. Nepálští politici pod čínským tlakem uznávají takzvanou politiku "jedné Číny" a považují Tibet za nedílnou součást Číny. Z toho důvodu jsou nepálští Tibeťané pod neustálým přísným dohledem.
<P>
Přestože se toto usnesení zabývá zákazem voleb, původcem celé situace je čínská okupace Tibetu. Ruku v ruce s hospodářským růstem Číny roste i její suverenita a tlak, který vyvíjí.
<P>
Spolu s předchozím usnesením o Aj Wej-wejovi, poukazuje i tato záležitost na neblahý stav politiky, kterou Komunistická strana Číny uplatňuje. Jak již řekl pan komisař, Evropa musí být v postoji vůči Číně jednotná.
<SPEAKER ID="379" NAME="Seán Kelly" AFFILIATION="PPE">
Pane předsedající, původně jsem neměl v plánu hovořit o této záležitosti - avšak příští čtvrtek mou zemi navštíví Dalajláma a bude pobývat i v mém volebním obvodu na Univerzitě v Limericku a jsem přesvědčen, že bude mít co říct k tomuto i jiným tématům. Postup nepálských úřadů při zabavování volebních uren je naprosto trestuhodný. V Káthmándú - v místě navíc tak proslulém - nebylo sečteno více než 10 000 hlasů.
<P>
Můžeme jen doufat, že jednoznačným vystupováním jménem Evropské unie můžeme nějak zapůsobit nejen na Nepál, ale i výš, na Čínu, a žádat po nich, aby obzvláště v otázce Tibetu a Dalajlámy projevily trochu pochopení.
<P>
Na závěr bych chtěl zdůraznit, že Dalajláma bude u nás v Irsku vítán stejně jako další hosté - anglická královna a prezident Obama.
<SPEAKER ID="380" NAME="Mitro Repo" AFFILIATION="S&amp;D">
(FI) Pane předsedající, právo účastnit se svobodných voleb je univerzální a základní právo. Právě probíhající volby jsou pro tibetskou identitu a kulturu obzvlášť významné. Vzhledem k odchodu současného Dalajlámy si Tibeťané volí nového duchovního vůdce.
<P>
V roce 2009 jsme se dohodli, že EU podpoří v rámci zahraničních vztahů demokracii a participativní správu. Musíme vydržet a stát si za vlastními politikami.
<P>
Nepál je podle všeho dotlačen ke spolupráci s Čínou. Je třeba Nepálu připomenout jeho mezinárodní povinnosti v oblasti lidských práv, aby zaručil demokratická práva pro občany Tibetu, nikoliv aby jim bránil ve svobodných volbách.
<SPEAKER ID="381" NAME="Maroš Šefčovič">
místopředseda Komise. - Pane předsedající, jak víte, v Nepálu žije přibližně 20 000 Tibeťanů, většinou již delší dobu. Tito lidé požívali hospodářskou svobodu, právo žít v Nepálu a až donedávna i jisté politické zázemí pro své debaty o budoucnosti Tibetu.
<P>
Nedávné volby, které se konaly 20. března, byly pro exilové komunity Tibeťanů významnou událostí a zásadním posunem v dlouhodobém procesu proměny, jak jej navrhl Dalajláma.
<P>
Vzhledem k těmto souvislostem se znepokojením sledujeme, že nepálské úřady stále aktivněji omezují politické aktivity nepálských Tibeťanů. 20. března bylo více než 10 000 z nich úřady účinně zabráněno účastnit se voleb. Nestalo se to však poprvé. Při předchozím kole voleb v Nepálu, 3. října loňského roku, došlo k jinému zásahu nepálských úřadů, které zabavily volební urny a uzavřely volební místnosti tibetské komunity.
<P>
Skrze svou delegaci v Káthmandú a velvyslanectví členských států EU sledovala Evropská unie tento vývoj a úzce spolupracovala s tibetskou komunitou a vládou. EU je přesvědčena, že tibetští uprchlíci by měli mít možnost uplatnit své shromažďovací právo v souladu s mezinárodními standardy v oblasti lidských práv. Mělo by se tak dít způsobem, který zaručí nekonfliktní naplnění těchto práv.
<P>
Je vhodné zachovat přístup na území Nepálu a dodržovat čestnou dohodu mezi nepálskou vládou a vysokým komisařem OSN pro uprchlíky. Nově příchozí Tibeťané, zadržení nepálskými úřady po cestě do Káthmandú by měli být urychleně a bez obstrukcí předáni do péče Vysokého komisariátu OSN pro uprchlíky. Tibeťané, kteří přišli již před rokem 1990 a jsou nepálskou vládou označeni jako uprchlíci, by měli být evidováni příslušným způsobem.
<P>
Rád bych tuto sněmovnu ujistil, že EU bude tuto záležitost i nadále řešit s úřady a bude nadále sledovat vývoj situace a podávat o něm zprávy.
<SPEAKER ID="382" NAME="Předsedající">
Rozprava je skončena.
<P>
Hlasování se bude konat po krátké přestávce.
<P>
Písemná prohlášení (článek 149)
<SPEAKER ID="383" NAME="Eija-Riitta Korhola" LANGUAGE="FI">
Tibetský Dalajláma se rozhodl odejít z politického života a nadále být duchovním vůdcem svého lidu. Bezpochyby je jedním ze světově nejproslulejších vůdců a jeho myšlenky o dobrotě, pochopení a pacifismu jsou pro lidi na celém světě zdrojem síly a útěchy.
<P>
Jeho duchovní role zůstane nedotčena, ale politické povinnosti nyní převezme ministerský předseda tibetské exilové vlády. To se však neobejde bez obtíží. V důsledku vzrůstajícího tlaku čínské vlády nebylo řádově 20 000 Tibeťanů v Nepálu připuštěno k volbám. Nepálská vláda vláda prohlásila, že tibetské demonstrace odporují politice jedné Číny a že na svém území nedovolí žádné protipekingské činnosti. Proto zakázala tibetské volby.
<P>
Vzhledem k tomu, že nepálské úřady opakovaně porušují svobodu slova a lidská práva Tibeťanů v exilu, nebylo to pro nás překvapením. Děje se tak i přesto, že Nepál podepsal mezinárodní lidskoprávní dohody OSN o občanských a politických právech.
<P>
Prostřednictvím své delegace v Káthmandú by měla Evropská služba pro vnější činnosti politickou situaci v Nepálu, zvláště pak způsob zacházení s tibetskými uprchlíky, bedlivě sledovat, a zaručit tak dodržování jejich práv. Pokud má být tibetská identita zachována a posílena, ať již v Tibetu samotném či za hranicemi, je důležité lpět na demokratických právech.
<SPEAKER ID="384" NAME="Tadeusz Zwiefka" AFFILIATION="PPE">
písemně. - (PL) Celý svět si moc dobře uvědomuje, v jak složité situaci se po desítky let nachází tibetský lid, který již nežádá úplnou samostatnost, ale chce si na čínské vládě vymoci alespoň respektování základních práv na autonomii. Národ s tak bohatou a jedinečnou kulturou žije v neustálé hrozbě svého mocného souseda. Dalajláma nyní odchází z politického vedení ve prospěch nové generace politického vedení a Tibeťané mají příležitost upevnit svou demokratickou tradici i přesto, že tibetská vláda musí stále pracovat z exilu. Tisícům nepálských Tibeťanů bylo však toto právo odepřeno. Čínský útlak je velice účinný a dosavadní poklidné demonstrace na obranu svobody projevu a základních práv se mohou proměnit v těžko kontrolovatelnou situaci s nevyhnutelnými mezinárodními důsledky. Můžeme si pak lehko představit, jakým způsobem se bude čínská vláda stavět k "narušitelům klidu" v Tibetu. Na základě nedávných událostí by si měl celý svět uvědomit, že práva Tibeťanů jsou bez ustání porušována a že otázka Tibetu ještě stále není uzavřená - a Tibeťané budou dozajista i nadále požadovat uznání své nezávislosti a budou jej požadovat stále důrazněji.
