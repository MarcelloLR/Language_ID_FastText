<CHAPTER ID="006-05">
5. Dodatečný protokol k Dohodě o spolupráci při ochraně pobřeží a vod severovýchodního Atlantiku před znečišťováním (
<P>
Před hlasováním:
<SPEAKER ID="101" NAME="Anna Rosbach">
zpravodajka. - (DA) Paní předsedající, požádala jsem o slovo, protože o tomto důležitém dodatečném protokolu nebylo z časových důvodů možné diskutovat ve výboru ani v plénu. Dodatečný protokol ve své podstatě umožní členským státům EU společně bojovat proti znečištění Atlantiku. Dohoda je součástí sítě regionálních dohod týkajících se moří, které EU uzavřela s řadou členských států a sousedních třetích zemí.
<P>
Jednotlivé dohody se vztahují na různé oblasti moří, které obklopují členské státy EU, a jejich předmětem je možnost individuálního nebo kolektivního zásahu smluvních stran v případě znečištění nebo hrozby znečištění vod nebo pobřeží. Nikterak se netajím svou obrovskou nadějí, že tento dodatečný protokol umožní bojovat proti mnoha formám znečištění Atlantiku. Je to koneckonců protokol, jehož příprava trvala až příliš dlouho.
<P>
Kvůli sporům mezi Marokem a Španělskem týkajícím se západní Sahary se příprava protokolu protáhla na dvacet let. Je to dvacet ztracených let. Mořím těch dvacet let nikdo nevrátí, ale o to je důležitější, abychom celý proces ve sněmovně dále neprotahovali. Doufám proto, že podobně, jak byla tato záležitost projednána ve výboru, bude mít i mezi poslanci této sněmovny širokou podporu, za kterou jsem vám velmi vděčná.
