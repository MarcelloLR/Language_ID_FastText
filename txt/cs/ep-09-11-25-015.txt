<CHAPTER ID="015">
Prostředí bez tabáku (rozprava) 
<SPEAKER ID="388" NAME="Předsedající">
Dalším bodem je rozprava k otázce k ústnímu zodpovězení pro Radu týkající se prostředí bez tabáku, kterou předložila Edite Estrelaová jménem Výboru pro životní prostředí, veřejné zdraví a bezpečnost potravin, - B7-0225/2009).
<SPEAKER ID="389" NAME="Edite Estrela" LANGUAGE="PT">
Zaprvé bych chtěla poděkovat stínovým zpravodajům všech politických skupin za jejich společnou práci a snahu, kterou vyvinuli, aby mohli za tak krátkou dobu předložit společné usnesení. Dále bych chtěla poděkovat sekretariátu Výboru pro životní prostředí, veřejné zdraví a bezpečnost potravin, sekretariátu mé skupiny a mému asistentovi ze jejich podporu. Všichni odvedli skvělou práci.
<P>
Jménem Výboru pro životní prostředí začnu tím, že vyjádřím svou lítost nad tím, že se švédské předsednictví rozhodlo dokončit tyto materiály, aniž by počkalo na zprávu Parlamentu. Takový přístup poukazuje na nepřijatelnou lhostejnost vůči těm, které zvolili evropští občané. Proto pokládám jménem Výboru pro životní prostředí tuto otázku: může Rada povtrdit svůj záměr přijmout závěry ohledně tohoto tématu v Radě 1. prosince 2009 navzdory časovému rozvrhu Parlamentu? Z jakých důvodů Rada urychleně přijala doporučení bez stanoviska Evropského parlamentu? Vzhledem k tomu, že byl na návrh Komise konzultován Parlament, je Rada připravena zohlednit názor Parlamentu při vypracování svých závěrů?
<P>
Je třeba poznamenat, že Výbor pro životní prostředí podporuje cíle doporučení, jelikož tabák je stále hlavní příčinou úmrtí a nemocí v Evropské unii. Výbor pro životní prostředí by tudíž ocenil, kdyby byl jeho časový rozvrh respektován, což by umožnilo důkladnou rozpravu na toto téma a umožnilo Parlamentu přijmout stanovisko.
<P>
Vystavení okolnímu tabákovému kouři, též známému jako pasivní kouř, je jednou z dalších častých příčin úmrtí, onemocnění a postižení v Evropské unii. Pasivní kouř obsahuje 4 000 plynných sloučenin a částic včetně 69 známých karcinogenů a mnoha toxinů. Neexistuje bezpečná míra vystavení pasivnímu tabákovému kouři. Nejstřízlivější odhady naznačují, že mnoho tisíc lidí umírá každý rok kvůli pasivnímu kouři, který tak rovněž silně zatěžuje hospodářství, co se týče přímých nákladů na zdravotní péči a rovněž nepřímých nákladů spojených se ztrátou produktivity.
<P>
V posledních letech došlo v několika členských státech ke značnému pokroku při vytváření prostředí bez tabáku. Do dnešního dne přijala více než třetina členských států rozmanité právní předpisy, které zakazují kouření na pracovištích a v uzavřených veřejných prostorách. V rámci EU však stále existují značné rozdíly v úrovních ochrany proti vystavení tabakovému kouři. Například pracovníci v hoteliérství a restauratérství tvoří profesní skupinu, která je velmi citlivá na nedostatak celosvětové ochrany ve většině členských států a na výjimečně vysokou koncentraci tabákového kouře v barech a restauracích.
<P>
Na úrovni EU bylo dosud téma prostředí bez tabáku předmětem několik nezávazných usnesení a doporučení, které neposkytují podrobná vodítka ohledně toho, jak tato prostředí vytvářet. Toto téma se rovněž objevuje v řadě směrnic přijatých v oblasti bezpečnosti a ochrany zdraví při práci, ale je pojednáváno jen nepřímo v několika případech a v ostatních nezaručuje adekvátní úroveň ochrany.
<P>
Ráda bych poznamenala, že článek 8 rámcové úmluvy Světové zdravotnické organizace o kontrole tabáku, která byla do dnešního dne ratifikována 26 členskými státy a Společenstvím, ukládá všem stranám, aby zajišťovaly účinnou ochranu proti vystavení tabákovému kouři na pracovištích, v uzavřených veřejných prostorách a v hromadné dopravě.
<P>
Jsme toho názoru, že pouze úplný zákaz kouření na uzavřených pracovištích včetně restauratérství a hoteliérství, ve veřejných budovách a v hromadné dopravě dokáže zajistit ochranu zdraví pracovníků a nekuřáků a přesvědčí kuřáky, aby přestali kouřit.
<P>
Nakonec vyslovím naději, že Rada vezme v potaz toto usnesení, které, jak doufáme, bude zítra přijato Parlamentem.
<SPEAKER ID="390" NAME="Åsa Torstensson" LANGUAGE="SV">
Paní předsedající, 1. července 2009 Komise předložila svůj návrh doporučení Rady ve věci prostředí bez tabáku podle čl. 152 odst. 4 Smlouvy o fungování Evropské unie. Hlavním cílem tohoto návrhu je provádění článku 8 rámcové úmluvy Světové zdravotnické organizace o kontrole tabáku. Článek 8 se zabývá ochranou proti vystavení tabákovému kouři. Tato úmluva byla dosud ratifikována 26 členskými státy a také Společenstvím.
<P>
S ohledem na pracovní program švédského předsednictví a kvůli tomu, abychom mohli dát ostatním orgánům dostatek času na vyjádření svých stanovisek, vyzvala Rada Evropský parlament, Evropský hospodářský a sociální výbor a Výbor regionů, aby svá stanoviska předložily v uvedeném pořadí nejpozději do 26. listopadu, 5. listopadu a 8. října. Evropský hospodářský a sociální výbor již své stanovisko přijal a Výbor regionů oznámil, že nemá v úmyslu ho překládat. Pokud se nemýlím, Evropský parlament má v plánu přijmout své stanovisko nejpozději do 10. března, což je politováníhodné. To je bohužel příliš pozdě na to, aby ho Rada mohla vzít v úvahu. Není to věc nedostatku respektu - právě naopak.
<P>
Maria Larssonová, ministryně pro péči o seniory a veřejné zdraví, potvrdila 2. září Výboru pro životní prostředí, veřejné zdraví a bezpečnost potravin, že švédské předsednictví má v úmyslu přijmout doporučení ve věci prostředí bez tabáku před koncem roku. O textu doporučení se v současné době debatuje v Radě a dosud jsme dosáhli významného pokroku. Jsem si jistá, že se nám podaří přijmout doporučení na zasedání Rady 1. prosince 2009. Rada však nemá v plánu přijmout v tomto ohledu žádné závěry.
<P>
Rada prozkoumala usnesení Evropského parlamentu, které bylo přijato 24. října 2007, ohledně zelené knihy nazvané "K Evropě bez tabákového kouře: možnosti politiky na úrovni EU". V tomto usnesení vyzval Parlament členské státy k tomu, aby zavedly právní předpisy o prostředích bez tabáku do dvou let. Mnoho členských států EU již takové zákony přijalo a několik jich k tomu směřuje. Parlament rovněž došel k názoru, že nekuřácká politika by měla být doplněna dalšími podpůrnými opatřeními. Rada tento názor sdílí.
<P>
Jsem potěšena, že jsem měla možnost podat zprávu o časovém rozvrhu Rady, co se týče návrhu doporučení ve věci prostředí bez tabáku, a těším se na vaše názory k tomuto tématu.
<SPEAKER ID="391" NAME="Theodoros Skylakakis" LANGUAGE="EL">
Paní předsedající, rozhodnutí Rady prosadit svůj návrh ve věci prostředí bez tabáku členským státům co nejrychleji, aniž by dala Parlamentu dostatek času na zpracování jeho stanoviska, je podle nás chyba. Naší reakcí, kromě dnešní otázky, je usnesení, které, jak doufám, přijmeme zítra, v němž jsme dosáhli přijatelného kompromisu a který podle mého názoru vyjadřuje většinový názor této sněmovny. Toto usnesení obsahuje řadu nových prvků. My ze skupiny Evropské lidové strany (Křesťanských demokratů) jsme hrdí zejména na důraz, který tento text klade na ochranu dětí před pasivním kouřením, a na to, kolik nových prvků bylo na náš návrh a se souhlasem ostatních skupin zavedeno.
<P>
Zdůraznil bych například zmínku o potřebě obzvláštní vnímavosti a ochrany, protože děti na rozdíl od dospělých nemají nástroj k tomu, aby daly svůj právní, morální či dokonce psychologický souhlas s tím, že jsou vystavováni pasivnímu kouření. Povinnost chránit děti mají rodiče, ale ti potřebují naši pomoc, protože pasivní kouření u dětí nebylo dostatečně prozkoumáno, a tudíž ani jejich rodiče, ani nikdo jiný neví, jaké následky má dlouhodobé vystavování dětí kouři a do jaké míry musejí být chráněny.
<P>
Proto je náš návrh, aby Komise provedla celoevropskou studii tohoto problému včetně terciálního kouření, obzvláště cenný. Získané informace mohou být nesmírně užitečné. Kromě toho je v dotyčném usnesení řada dalších důležitých prvků a my doufáme, že Rada je bude mít na paměti.
<SPEAKER ID="392" NAME="Daciana Octavia Sârbu">
jménem skupiny S&D. - (RO) Občané Evropské unie a životní prostředí musí těžit z ochrany, kterou nabízí zákaz kouření ve veřejných prostorách. Nemůžeme přehlížet skutečnost, že kouření je i nadále jednou z hlavních příčin nemocí a úmrtí. Bojujeme vší silou proti nebezpečných epidemiím a vynalézáme složité a nákladné vakcíny, abychom se chránili před novými viry, ale snaha chránit své děti, rodiny a životní prostředí před škodami, které způsobuje kouření, je mnohem dosažitelnější.
<P>
Selský rozum, když ne dovolávání se konceptů, jako je právo nekuřácké většiny, by nás měl přesvědčit, abychom z této snahy učinili svou prioritu. Některé nedávné studie naznačují, že zákaz kouření v Severní Americe a Evropě vedl k prudkému poklesu určitých zdravotních problémů. Tento účinek byl ve skutečnosti rozpoznán téměř okamžitě poté, co byl zákaz kouření zaveden. V zemích, kde bylo kouření ve veřejných prostorách zakázáno úplně, se pozitivní dopad na zdraví přičítá řadě činitelů. Patří mezi ně nejen eliminace kouře přímo vdechovaného kuřáky, ale také omezení pasivního kouření, které postihuje nekuřáky.
<P>
Nezapomínejme prosím na jednu zásadní skutečnost: kuřáci jsou v Evropské unii menšinou. Nikdo samozřejmě nechce omezovat práva jednotlivců na kouření, a to ani kvůli jistým zásadám, jež všichni podporujeme, jako je silná ochrana veřejného zdraví a životní prostředí zbavené znečištění. Zároveň však nekuřácká většina žádá prostředí bez tabáku. Touto skutečností bychom se měli řídit, až budeme navrhovat a podporovat protikuřácké právní předpisy.
<P>
Jelikož důkazy naznačují, že kuřáci mohou s pomocí podpůrných opatření přestat kouřit, jsem toho názoru, že musíme posílit protikuřácká legislativní opatření coby součást politiky Společenství pro kontrolu konzumace tabáku, abychom prakticky přispěli ke zlepšení veřejného zdraví v celé Evropské unii.
<SPEAKER ID="393" NAME="Frédérique Ries">
jménem skupiny ALDE. - (FR) Paní předsedající, tímto usnesením chce Parlament samozřejmě podpořit velice aktivní politku Komise pro boj proti kouření. Chceme od ní však ještě víc, a sice - což je zcela zásadní -, aby zaručila, že v roce 2011 budou mít Evropané a Evropanky právo na čisté prostředí ve všech veřejných prostorách, v hromadné dopravě a na pracovištích.
<P>
Evropa má vlastně právo - což je zřejmé -, a dokonce i povinnost nabízet ochranu, a tudíž v tomto případě zavést zákaz, což udělala a bude dělat i nadále, kvůli tomu, že řada jedovatých látek zabíjí v některých případech méně lidí než tabák: chemické látky, pesticidy, některé těžké kovy či dokonce azbest, když jich zmíním jen hrstku.
<P>
Když říkám, že Evropa musí zavést zákaz, a tudíž zajistit nekuřácké prostředí pro všechny pracovníky, jak nás drtivá většina občanů žádá, pochopitelně to neznamená, že táhneme do boje proti kuřákům. Já jsem liberál a velmi lpím na pojmech svobody, svobodné volby a svobodné vůle. Evropský text může přijmout opatření pro výjimky, kuřácké místnosti a prostory svobody. Vytvářet předpisy neznamená utlačovat. Mluvíme tu o veřejných prostorách, ale nemůžete mi říci, že Evropa nemá v této rozpravě roli.
<SPEAKER ID="394" NAME="Carl Schlyter">
jménem skupiny Verts/ALE. - (SV) Paní předsedající, rád bych zdůraznil, že v tomto tématu jde samozřejmě o ochranu pracovníků. To je jediný důvod, proč se do této záležitosti EU vůbec zapojuje. Zakázali jsme např. DCM, dichlormetan - záležitost, za niž jsem zodpovědný já -, právě proto, že postihuje zdraví pracovníků. Pracovníci mají právo být chráněni evropskými právními předpisy, a hovoříme nyní o zdraví pracovníků v restauratérství a hoteliérství.
<P>
Zákaz kouření v těchto prostředích by zachránil mnohem více životů a byl by mnohem účinnější při prevenci zdravotních problémů než většina zákonů, které zde vytváříme. Je to jeden z nejúčinnějších nástrojů, které můžeme zavést, abychom chránili zdraví pracovníků na pracovištích a zejména děti a další nevinné oběti kouře. Spousta látek v cigaretovém kouři je natolik jedovatých, že chcete-li je používat v laboratoři, musíte mít zvláštní povolení, a přesto je chceme vypouštět do běžných prostředí našich občanů. To je naprosto absurdní situace. Nejde tu o svobodu volby, protože ti, kdo trpí nemocí, si něco takového vůbec nezvolili. Nyní těmto lidem můžeme pomoci a předejít i budoucím onemocněním, a této příležitosti se musíme chopit.
<SPEAKER ID="395" NAME="Jiří Maštálka">
jménem skupiny GUE/NGL. - (CS) Jsem rád, že se nám podařilo vytvořit společné usnesení, které je velmi dobrým kompromisem a mohlo by přispět ke snížení počtu úmrtí a nemocí způsobených kouřením. Vítám znění článku 15, které by mělo zajistit, aby úsilí o kontrolu tabáku bylo chráněno hlavně proti komerčním zájmům tabákového průmyslu. Za dobrý považuji mechanismus podávání zpráv stanovený v článku 22. Lituji, že se nám nepodařilo do společného usnesení prosadit zmínku o standardizaci balení. Studie prokázaly, že standardizované balení by výrazně omezilo spotřebu a poptávku zejména u mladých lidí. Je mi také líto, že nebyl dodržen z časových důvodů řádný proces konzultace, a doufám, že Rada uvedené návrhy podpoří. Za kvestory chci podotknout, že na dnešní schůzi jsme přijali opatření, aby ochrana nekuřáků v Evropském parlamentu byla na patřičné úrovni.
<SPEAKER ID="396" NAME="Peter Liese" AFFILIATION="PPE">
(DE) Paní předsedající, dámy a pánové, rád bych poděkoval všem, kteří se podíleli na tomto usnesení. Pasivní kouření je obrovským problémem, především pro děti. Předseda německé asociace pediatrů jednou řekl, že kouření v přítomnosti dítěte představuje záměrnou vnitřní újmu. Já sám bych to tak drasticky nevyjádřil, ale je jasné, že musíme něco dělat.
<P>
Velice vítám právní předpisy, jež byly zavedeny v Irsku, Itálii a jiných zemích. Myslím se, že právní a praktická situace v Německu je z hlediska zdravotní politiky ostudná. V tomto ohledu se máme od ostatních evropských zemí co učit.
<P>
Avšak není to tak jednoduché, jak uvádějí odstavce 2, 10 a 13 tohoto usnesení. Máme na evropské úrovni pouze omezené pravomoce a zavádět právní předpisy v této oblasti by mohlo být politicky kontraproduktivní. Můžeme chránit zaměstnance. Nemůžeme zajistit zvláštní ochranu dětem podniknutím kroků na evropské úrovni. Avšak právě tento druh ochrany je teď nejvíce potřeba. Proto vás žádám, abyste podpořili pozměňovací návrhy předložené Skupinou Evropské lidové strany (Křesťanských demokratů) k tomuto tématu.
<P>
Ještě jednu poznámku ke kontroverzním tabákovým subvencím, o nichž diskutujeme už roky. Výbor pro životní prostředí, veřejné zdraví a bezpečnost potravin vždy žádal jejich zrušení. Nyní jsme v Radě dosáhli dobrého kompromisu, a proto bych rád osobně vyjádřil naléhavou žádost, na základě diskuse v mé skupině, aby byl odstavec 9 ponechán beze změny. Je to účinný kompromis a lidé nepochopí, pokud budeme nadále platit subvence, jako jsme to dělali v minulosti. Musíme to změnit a měli bychom to podpořit.
<SPEAKER ID="397" NAME="Mairead McGuinness" AFFILIATION="PPE">
Paní předsedající, během evropských voleb v roce 2004 Irsko zavedlo zákaz kouření na pracovištích, takže jsme před restauracemi a pohostinstvími potkávali mnoho rozlícených voličů. Byli kvůli zákazu rozzlobení. Ale je rok 2009 a lidé skutečně pochopili, že to, co jsme udělali, bylo dobré pro zaměstnance, pro zaměstnavatele i pro systém veřejného zdraví. Lidé se s tím naučili žít.
<P>
Dnes ráno jsem se rozhodla pro zdravou volbu a šla do Parlamentu pěšky a byla jsem zděšena množstvím aut s mladými rodiči, kteří kouřili cigarety a jejich děti přitom seděly vzadu. Potkávala jsem rodiče tlačící dítě ve sportovním kočárku, s cigaretou visící nad dítětem. Zjevně máme před sebou hodně práce, abychom vzdělali rodiče o tom, co je pro jejich děti nebezpečné.
<P>
Proto podporuji svého kolegu Petera Lieseho v jeho žádosti o ochranu dětí. Jsou tak zranitelné a je tak smutné je vidět vystaveny tomuto nebezpečí.
<P>
Ale nesmíme ani démonizovat kuřáky. Pamatujme na to, že tabák způsobuje otřesný návyk a kuřáci potřebují naši pomoc a podporu, aby se ho zbavili. Ti, kteří si zvolí v tomto návyku pokračovat, jak by mnozí řekli, by tak měli činit podle svého přání, ale bez toho, aby škodili ostatním, a měli by si plně uvědomovat, co si tím způsobují.
<P>
Toto usnesení je dobré a my v Irsku, kde jsme v těchto právních předpisech daleko, je pochopitelně plně podporujeme.
<SPEAKER ID="398" NAME="RadvilMorkūnait" AFFILIATION="PPE">
(LT) Zde v Evropském parlamentu často diskutujeme o lidských právech. Podle průzkumu Eurobarometru 70 % občanů Evropské unie nekouří a většina z nich by si přála, aby bylo kouření ve veřejných prostorách zakázáno. Mohla by vzniknout diskuse, zda by to nediskriminovalo kuřáky. Nicméně já se domnívám, že vzhledem k rozpoznanému poškození zdraví, které kouření způsobuje, nemůžeme riskovat zdraví obyvatel. Samozřejmě pokud hovoříme o zákazu kouření v evropském měřítku, nesmíme zapomenout na zásadu subsidiarity a musíme umožnit členským státům, aby se samy rozhodly, jak budou chránit své občany. V Litvě např. máme, jak již zmínili irští kolegové, zákon o kontrole tabáku, jež je jedním z neprogresivnějších v porovnání s úrovní EU. Samozřejmě je před námi stále spousta práce. V Litvě je konzumace tabáku zakázána ve veřejných institucích, na pracovištích, v uzavřených prostorách, ve všech stravovacích zařízeních a ve veřejné dopravě. V Litvě byl zákon o tabákové kontrole přijat poměrně ochotně a popravdě dokonce kuřáci sami přiznávají, že teď kouří méně nebo v některých případech dokonce přestali kouřit úplně. Samozřejmě Litva stejně jako ostatní členské země EU musí věnovat více pozornosti problému kouření nezletilých. Věřím, že my všichni chceme čisté a zdravé prostředí především pro naše děti. Proto by dobrý příklad, jež nám dávají země zakazující kouření na veřejných místech, měl inspirovat ty státy, které jsou v tomto ohledu skeptičtější, aby bránily práva nekuřáků, a také by měl pobídnout orgány EU - po zohlednění názorů Parlamentu -, aby si našly způsob, jak přijmout právní předpisy závazné povahy.
<SPEAKER ID="399" NAME="Seán Kelly" AFFILIATION="PPE">
Paní předsedající, nejprve bych chtěl poblahopřát paní Estrelové k její iniciativě. Souhlasím s argumenty, které představila.
<P>
V Irsku jsem také zaregistroval změnu v přístupu ke kouření a proměnu zvyků irských kuřáků. Byl jsem předsedou Gaelic Athletic Association, což je největší sportovní organizace v Irsku. Zavedli jsme zákaz na našem největším stadionu, který dokáže pojmout 82 500 lidí. Lidé protestovali, ale nyní to přijímají. To je naprostá změna. Nemám problém s lidmi, kteří kouří, ale postihuje to ostatní, a to je ten problém. Pasivní kouření bylo v Irsku prakticky odstraněno a dospělí také kouří méně. Mnoho jich přestalo kouřit - a co je důležitější -, mladí lidé jsou méně nakloněni kouření než dříve.
<P>
Dovolil bych si poslední poznámku, totiž že lidé si všímají změny i na svém oblečení, které už nezapáchá kouřem. Když jedete do zahraničí a jdete do restaurace, pokud ucítíte kouř, pravděpodobně odejdete, a totéž platí pro hotelové pokoje. Je to dobrá iniciativa a čím dříve ji zrealizujeme, tím lépe pro všechny. Nebudou toho litovat, za to vám ručím.
<SPEAKER ID="400" NAME="Chris Davies" AFFILIATION="ALDE">
Paní předsedající, lidé mají právo kouřit, ale já si stojím za svým, že ostatní by neměli být nuceni dýchat kouř na pracovišti nebo na kterémkoli jiném místě, který vydechli jiní.
<P>
Já osobně to nenávidím - hnusí se mi to - a jen vítám zákaz, který byl v mé zemi zaveden. Avšak nemyslím si, že by toto rozhodnutí mělo být přijato na evropské úrovni. Nemyslím si, že bychom měli požadovat závazné právní předpisy, které by se týkaly všech členských zemí. Jsem federalista, ale nejsem centralista. Rozhodnutí musí být přijata na nejnižší možné praktické úrovni, což je v tomto případě členský stát nebo místní vláda, jako např. ve Skotsku, což je první oblast v mé zemi, která se vydala cestou bez kouře.
<P>
Je tak jednoduché ignorovat zásadu subsidiarity, když si myslíme, že děláme dobrou věc. V tomto případě se domnívám, že se snažíme o dobrou věc, ale s přijetím Lisabonské smlouvy bychom měli dát zpátečku a tuto zásadu respektovat.
<SPEAKER ID="401" NAME="Anja Weisgerber" AFFILIATION="PPE">
(DE) Paní předsedající, potřebujeme, aby byla v Evropě zavedena jasná a praktická pravidla na ochranu nekuřáků. Avšak podle mého názoru "v Evropě” nutně neznamená "z Evropské unie". Mnoho členských států již zavedlo právní předpisy na ochranu nekuřáků a ostatní plánují takové předpisy zavést.
<P>
Proč někteří mí kolegové poslanci nyní říkají, že my tady v Bruselu tohle dokážeme mnohem lépe než členské státy bez ohledu na to, že Evropská unie nemá pravomoci v oblasti zdravotní politiky a že musíme tyto předpisy zavádět prostřednictvím spletité cesty s názvem zdraví a bezpečnost na pracovišti? Podle mého názoru by se měly členské státy samy rozhodnout, která nařízení na ochranu nekuřáků zavedou. To dává smysl, protože to mají blíž k místním problémům a otázkám. Nerozumím tomu, proč by Brusel měl diktovat tutéž ochranu pro nekuřáky v Laponsku i v Andalusii. Co se stalo s mezinárodním prvkem? My v Bruselu jsme v tomto ohledu narazili na vlastní pravidla.
<P>
Podle mého názoru je obzvláště důležitá ochrana dětí a mladistvých. V této oblasti je potřeba komplexní ochrana. Pokud zavedeme ochranu nekuřáků na evropské úrovni prostřednictvím kolonky zdraví a bezpečnost na pracovišti, nechráníme děti a mladistvé, protože ti nejsou zaměstnanci. Proto vás žádám, abyste podpořili pozměňovací návrhy 2 a 13 předložené Skupinou Evropské lidové strany (Křesťanských demokratů).
<SPEAKER ID="402" NAME="Åsa Torstensson" LANGUAGE="SV">
Paní předsedající, děkuji váženým poslancům za tuto důležitou rozpravu. Je neskutečně pozitivní, že jsme všichni tak odhodláni uspět v dosažení prostředí bez tabáku. Domnívám se, že máme mnoho společných názorů. Jak jsem již uvedla, lituji skutečnosti, že Evropský parlament nemohl předložit svůj názor včas, ale předsednictví vezme v potaz usnesení Parlamentu.
<P>
Co se týče kouření na pracovišti, Komise zahájila kolo konzultací se sociálními partnery na úrovni EU. Byli požádáni, aby vyjádřili svůj názor na současné právní předpisy a možné budoucí právní iniciativy v této oblasti. Návrh doporučení uvádí, že je obzvláště nebezpečné pro děti a mladistvé, když jsou vystaveni druhotnému kouři, a že se tím zvyšuje pravděpodobnost, že sami začnou kouřit.
<P>
Návrh doporučení o prostředích bez tabáku vyzývá Komisi, aby podala zprávu o realizaci, fungování a dopadech navrhovaných opatření na základě informací poskytnutých členskými státy. Zpráva Komise také poskytne vhodnou příležitost k tomu, abychom se k tomuto tématu vrátili.
<P>
Otázka kontroly tabáku bude mít také přední místo na programu během příštího roku. Poté začneme s přípravami čtvrtého zasedání konference stran Rámcové úmluvy o kontrole tabáku. Konference se bude konat v Punta del Este v Uruguayi 15. až 20. listopadu 2010. Jsem si jistá, že v té době bude chtít Rada znovu probrat toto téma s Evropským parlamentem.
<SPEAKER ID="403" NAME="Předsedající">
Obdržela jsem jeden návrh usnesení předložený v souladu s čl. 115 odst. 2 jednacího řádu.
<P>
Rozprava je ukončena.
<P>
Hlasování se uskuteční zítra, ve čtvrtek 26. listopadu 2009.
<P>
Písemná prohlášení (Článek 149)
<SPEAKER ID="404" NAME="Martin Kastler  " LANGUAGE="DE">
Paní předsedající, dámy a pánové, často se stává, že dobré úmysly způsobí problémy. Nikdo zde by nezpochybnil skutečnost, že nekuřáci potřebují komplexní ochranu. Avšak kompromisní návrh usnesení o prostředí bez tabáku, o němž budeme ve čtvrtek hlasovat, zachází mnohem dál. Ačkoli současný návrh výslovně podporuje zásadu subsidiarity, zároveň jej porušuje. Návrh žádá přísné a závazné předpisy na úrovni EU. Zneužívá oprávněné starosti o ochranu zdraví s cílem přesunout neoprávněné pravomoci v oblasti zdravotní politiky a politiky práce a sociálních věcí na evroskou úroveň. Všichni chceme Evropu, která je lidem blízko, a klíčem k tomu je právě zásada subsidiarity. Členské státy, nebo v případě Německa federální státy, musí vést vlastní rozpravy o ochraně nekuřáků. To je jediný způsob, jak vymyslet řešení, které bude šité na míru tradicím a kultuře dané země, a proto blízké jejím obyvatelům. Z tohoto důvodu bych Vás rád požádal, abyste ve čtvrtek hlasovali proti návrhu usnesení v jeho nynější podobě.
<SPEAKER ID="977" NAME="Franz Obermayr  " AFFILIATION="NI">
písemně. - (DE) Já sám jsem nekuřák. Jsem si plně vědom poškození zdraví, které způsobuje tabák a pasivní kouření. Avšak jak tomu často bývá, tyto plány EU zašly příliš daleko. Některé z těchto předpisů jsou naprosto absurdní a v některých případech dokonce nepovolují kouření pod širým nebem. Evropská unie je posedlá konzumací tabáku, ačkoli v každodenním životě je mnoho jiných činností, u nichž je statisticky dokázáno, že jsou riskantní a škodlivé, jako je rychlé občerstvení, solária, alkohol a káva, řízení auta, žádný pohyb a málo spánku, abych jmenoval alespoň některé. Uvítal bych smysluplné předpisy a informační kampaně, které jsou zaměřeny na snižování rizik. Avšak všichni dospělí lidé by měli být koneckonců odpovědni za svá rozhodnutí o tom, do jaké míry jsou ochotni přijmout následné poškození svého zdraví. Naprostý zákaz kouření v podnicích je naplánován na rok 2012 a tento časový rámec příliš nebere ohled na ty podniky, které tím utrpí nejvíc, jinými slovy, stravovací zařízení. Mohou očekávat pokles příjmů až o 20 %, což vyústí ve ztrátu mnoha zaměstnání. Navíc v uplynulých letech byly restaurace a bary povinny ze zákona vyčlenit ve svých prostorách kuřácké a nekuřácké místnosti. Naprostým zákazem kouření v roce 2012 by se tyto drahé investice rázem staly zastaralými. Návrh doporučení Rady o prostředí bez tabáku není smysluplným opatřením.
<SPEAKER ID="405" NAME="Richard Seeber  " AFFILIATION="PPE">
písemně. - (DE) Členské státy především mají co dohánět, co se týče ochrany nekuřáků. Naší hlavní starostí musí být ochana zranitelných skupin, jak jsou děti a těhotné ženy. Avšak Evropská unie nemá v této oblasti žádné přímé kompetence. Zdravotní péče je a zůstane záležitostí členských států a tyto země musí přijmout odpovědnost za tyto otázky. Evropská unie by se proto měla zaměřit na to, co skutečně může udělat na ochranu nekuřáků, což znamená chránit zaměstnance na pracovištích. Avšak pokoušet se dosáhnout základního cíle - Evropy bez tabáku - tím, že zavedeme obrovské množství předpisů na ochranu pracovníků, není uspokojivým řešením problému. Abychom ochránili co nejvíce skupin populace a především děti před škodlivými účinky tabákového kouře, potřebujeme více kampaní pro zvýšení informovanosti veřejnosti. To je ten jediný účinný prostředek k tomu, jak dlouhodobě změnit způsob myšlení lidí v Evropě, a je to také jediné řešení, jak snížit kouření v soukromé sféře.
<P>
(Zasedání bylo přerušeno v 19:30 a pokračovalo ve 21:00.)
