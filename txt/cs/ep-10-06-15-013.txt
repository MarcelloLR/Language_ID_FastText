<CHAPTER ID="013">
Veřejná nabídka cenných papírů a harmonizace požadavků na průhlednost (rozprava)
<SPEAKER ID="473" NAME="Předsedající">
Dalším bodem je zpráva Wolfa Klinze, jménem Výboru pro hospodářské a měnové záležitosti, týkající se návrhu směrnice Evropského parlamentu a Rady, kterým se mění směrnice 2003/71/ES o prospektu, který má být zveřejněn při veřejné nabídce nebo přijetí cenných papírů k obchodování, a směrnice 2004/109/ES o harmonizaci požadavků na průhlednost týkajících se informací o emitentech, jejichž cenné papíry jsou přijaty k obchodování na regulovaném trhu - C7-0170/2009 -.
<SPEAKER ID="474" NAME="Wolf Klinz" LANGUAGE="DE">
Pane předsedající, pane komisaři, pokud budu hovořit o něco déle než čtyři minuty, zkrátím své závěrečné slovo, takže nepřekročím svých šest minut.
<P>
Směrnice o prospektu byla původně vypracována v roce 2003 s podmínkou, že bude v září 2009 revidována. Tak tomu bylo. Směrnice o prospektu se týká dokončení, schválení a zveřejnění prospektu, které stanoví jako předpoklad pro veřejnou nabídku cenných papírů nebo jejich emisi na regulovaném trhu v rámci Evropské unie. Obecně řečeno, současná revize se týká technické stránky a má sloužit k odstranění právní nejistoty a neodůvodněně přísných požadavků.
<P>
V první řadě bych velmi rád poděkoval všem poslancům, kteří na této věci pracovali společně s námi, stejně jako všem stínovým zpravodajům. Naše spolupráce byla velmi dobrá, a to včetně spolupráce s Komisí. Bez této dobré spolupráce bychom opravdu nebyli schopni dovést tento balíček do úspěšného konce v prvním čtení za necelých deset měsíců. Nyní bych vás rád krátce seznámil s dohodou, ke které jsme se propracovali - a to zahrnuje i jednání tripartity - v podobě osmi základních bodů, na nichž jsme byli schopni se shodnout.
<P>
Za prvé, jedním z našich cílů bylo usnadnit dostupnost kapitálu na trhu pro malé a střední podniky. Víte, že ve Spojených státech existuje mnohem vyšší procento společností, včetně malých a středních podniků, které získávají finanční prostředky prostřednictvím trhu, zatímco v Evropě je běžnou praxí, zejména mezi malými podniky, získávat finance prostřednictvím bankovních úvěrů. Proto právě zde chceme umožnit malým podnikům využívat trh více než dříve. Zvýšili jsme proto horní hranici intenzity podpory pro osvobození malých a středních podniků od daní, které pro ně nakonec představuje větší administrativní zatížení a náklady v rozmezí od 2,5 milionu ERU až do 5 milionů EUR.
<P>
Moje druhá poznámka se týká ochrany investorů. Chceme mít jistotu, že v průběhu tohoto zjednodušení můžeme malým soukromým investorům poskytnout dostatečné záruky. Proto jsme zvýšili horní hranici pro osvobození od požadavků prospektu cenných papírů ze jmenovité hodnoty 50 000 na jmenovitou hodnotu 100 000.
<P>
Třetí poznámka, kterou bych rád uvedl, se týká otázky, jak umožnit zaměstnancům účast na akciovém kapitálu podniku, aniž by tento podnik musel nést poměrně vysoké náklady na vydání prospektu. Takže se jedná o zmírnění požadavku prospektu při nabídce zaměstnaneckého programu. Zde jsme zavedli doložku přiměřenosti, kterou se vylučuje zbytečný požadavek na zveřejňování. Zároveň jsme se však ujistili, že máme dokument s podrobnými základními informacemi, takže ti zaměstnanci, kteří mají výhody z této formy účasti, si mohou udělat představu o tom, co dostávají. Zjistili jsme také, že společnosti registrované v třetí zemi, tedy v zemi, která není členem Evropské unie, jsou z požadavku prospektu také vyjmuty - stejně jako evropské společnosti - kde nabízejí akcie svých zaměstnanců, pokud mohou prokázat, že splňují požadavky na zveřejňování informací.
<P>
Čtvrtá oblast, o které jsme jednali a o které jsme dosáhli dohody, se zabývá tím, co je obecně známo jako shrnutí obsahu prospektu. Můžete se na to dívat takto: prospekt je obvykle tlustý a objemný dokument, který často obsahuje až několik stovek stran. Existuje však také shrnutí, které mnohdy obsahuje dalších 50, 60 či 70 stran. Od Parlamentu požadujeme, aby tento dokument zkrátil na tzv. "klíčové informace pro investory" neboli dokument se základními informacemi pro investory, stejně jako u tradičních investičních fondů, UCITS. Komise toto ve skutečnosti nezvažovala a chtěla pouze zajistit, aby klíčové informace skutečně byly ve shrnutí obsaženy.
<P>
Nyní jsme se shodli, že zachováme shrnutí v jeho současné podobě, ale zároveň bychom také měli zajistit, aby opravdu obsahovalo klíčové informace, které budou nakonec stanoveny prostřednictvím požadavků směrnice a vypracováním 2. úrovně. To umožní značně zkrátit shrnutí, a to ze současných 60, 70 až 80 stran zhruba na 20 až 30, možná, a usnadní čtení, zejména pro drobné investory. To je důležité, protože nechceme nechat drobného investora mimo hru.
<P>
Za páté, otázka spolehlivosti. Když je prospekt vytvořen, kdo je ten, kdo ručí za správnost obsahu? Zejména, pokud tento prospekt používá zprostředkovatel, pokud svévolně mění obsah, pak je tento zprostředkovatel odpovědnou stranou. Požadavek prospektu končí v okamžiku, kdy buď uplyne nabídkové období, nebo když se začne obchodovat, podle toho, která z těchto lhůt je pozdější.
<P>
Za sedmé, ustanovení o přezkumu.
<P>
Stejně jako v předchozím případě bude po pěti letech tato směrnice rovněž přezkoumána.
<P>
Mojí poslední poznámkou je, že v tomto dokumentu máme první právní předpis, který byl uveden do souladu s ustanoveními Lisabonské smlouvy. V neposlední řadě mi dovolte, abych zdůraznil, že předsedovi Výboru pro hospodářské a měnové záležitosti se podařilo pro Parlament zajistit dostatek času. Na odpověď Komisi máme tři měsíce a v případě potřeby možnost prodloužení o další tři měsíce. Nicméně jsme se zavázali, pokud všechny další možnosti selžou, že udělíme včasné schválení, tj. prosadíme tento právní předpis v co nejkratším čase.
<P>
S tím jsou srozuměny všechny strany.
<SPEAKER ID="475" NAME="Michel Barnier" LANGUAGE="FR">
Pane předsedající, dámy a pánové, když jsem měl tu čest dne 13. ledna být vyslechnut Evropským parlamentem, než jsem byl jmenován evropským komisařem, zavázal jsem se zlepšit ochranu investorů a snížit administrativní náklady podniků, zejména malých a středních podniků, které jak víme, tvoří 80-90 % hospodářské struktury v rámci jednotného trhu. Jsem proto velmi potěšen, že Parlament tuto revidovanou směrnici o prospektu přijal v prvním čtení. Toto je upravená směrnice, která zjednodušuje a upřesňuje pravidla pro vydávání cenných papírů, která usnadňuje přístup malých a středních podniků na kapitálové trhy, jak nám právě velmi správně připomněl pan Klinz, a která pomůže posílit vnitřní kapitálový trh. Jednání o této směrnici těžila z úzké spolupráce s Parlamentem, a víc než to, vzhledem k tomu, že Parlament a Rada navrhly významná zlepšení, a svou úlohu zjevně sehrála Komise.
<P>
Proto bych rád jménem Komise co nejupřímněji poděkoval vašemu zpravodaji panu Klinzovi a Výboru pro hospodářské a měnové záležitosti za jejich dobře odvedenou práci a konstruktivní spolupráci. Jsme spokojeni s tímto kompromisním zněním, které nyní držíme v rukách a které respektuje ducha původního návrhu.
<P>
Směrnice z roku 2003 o prospektech měla velmi jasné a nepopiratelné zásluhy. Stanovila harmonizovaná pravidla pro to, co evropské firmy musí při vydávání cenných papírů zveřejňovat, s jednou zásadní inovací. Jakmile je nějaký prospekt schválen v jednom členském státě, pak platí v celé Evropské unii. Nicméně rámec z roku 2003 bylo nutno znovu upravit v zájmu zlepšení právní jednoznačnosti a účinnosti a snížení administrativních nákladů.
<P>
To je důvod, proč díky vám a tomuto přezkumu se u některých druhů emisí cenných papírů zjednoduší oznamovací povinnosti pro malé podniky, pro drobné věřitele a předkupní práva a vládní záruky. Forma a obsah shrnutí prospektu bude zlepšeno. Vynětí ze závazku zveřejnit nějaký prospekt bylo objasněno v případech, kde společnosti prodávají prostřednictvím zprostředkovatelů nebo velkoobchodních řetězců nebo rozdělují akcie zaměstnancům. A konečně, závazky ohledně deklarace, které se aktuálně překrývají s požadavky na průhlednost směrnice, budou zrušeny.
<P>
Zde je výsledek naší společné práce. Tato revidovaná směrnice tedy popisuje vyvážený nástroj přizpůsobený složitým otázkám vznášeným investory a emitenty na kapitálových trzích, ať už jde o malé a střední podniky nebo velké zavedené společnosti. Přijetí tohoto znění v prvním čtení vyšle silný signál, že Evropská unie respektuje svůj závazek zjednodušit a snížit administrativní zatížení a zároveň si uchovává a dokonce zlepšuje míru ochrany pro investory. Proto bych chtěl ještě jednou poděkovat vašemu zpravodaji a vám za to, že jste schválili tento dynamický kompromis v zájmu zjednodušení, a zejména v zájmu malých a středních podniků po celé Evropě.
<SPEAKER ID="476" NAME="Diogo Feio" LANGUAGE="PT">
Na začátku bych rád připomenul dobrou spolupráci, která probíhala v rámci Výboru pro hospodářské a měnové záležitosti, a to díky návrhům jeho jednotlivých členů, a zdůraznil úlohu zpravodaje, našeho kolegy pana Klinze, který se podílel na dosažení dobrého výsledku. Mluvíme-li o prospektech, mluvíme samozřejmě o myšlence propagace, bezpečnosti trhů a lepší dostupnosti investic. Právě z tohoto důvodu jsem občas pociťoval zřetelný rozpor mezi ochranou, kterou potřebují spotřebitelé, a ochranou investorů, která je rovněž nezbytná.
<P>
Podařilo se nám najít rovnováhu. Řešení se často rozcházela, ale co je důležitější a stojí za zdůraznění, že nakonec se tento přezkum zaměřil na situaci malých a středních podniků, potřebu respektovat drobné investory, pokud jde o možnost většího zjednodušení, větší přehlednosti ohledně výjimek z povinnosti a nižší náklady pro podniky snížením často nadměrného administrativního zatížení.
<P>
Je zřejmé, že příslušné postoje Rady, Komise a Parlamentu se v trialogu často plně neshodují. Nicméně se podařilo dosáhnout vyváženého postoje v otázce bezpečnosti trhů v budoucnu na úrovni EU a tento pozitivní aspekt bych zde rád zdůraznil.
<SPEAKER ID="477" NAME="Catherine Stihler">
jménem skupiny S&D. - Pane předsedající, chtěla bych poděkovat panu zpravodaji a všem stínovým zpravodajům za spolupráci.
<P>
Domnívám se, že dosažené kompromisy jsou skupinou S&Dl přijímány, protože jsou spravedlivé, a věříme, že povedou k větší ochraně investorů, zejména v případě maloobchodních investorů. Myslím si, jak prohlásil pan komisař, že je to v duchu původní směrnice.
<P>
Podíváme-li se na shrnutí a dokument s klíčovými informacemi - hovořil o tom dr. Klinz, a také o potřebě jednoznačnosti znění - myslím, že jsme dospěli ke znění, které jednoznačné je, i když je zřejmé, že občanská odpovědnost je dána základním prospektem.
<P>
Kromě toho jsme vyjasnili období, kdy je požadováno zveřejnění prospektu nebo doplňujících informací k němu, rovněž jsme upřesnili požadavek na odpovědnost za prospekt v případě prodeje cenných papírů prostřednictvím zprostředkovatelů, nikoli přímo emitentem.
<P>
Co se týče prahové hodnoty, řekla bych, že to bylo spíše ladění výkonu než dramatická změna, ale dosažené kompromisy byly spravedlivé a vyvážené a skupina e S&D Group je podporuje.
<P>
Za vítaný krok považuji jasné vymezení způsobilosti investora, stejně jako vliv dohledu na obchodování s třetími zeměmi.
<P>
V souladu s lepší právní úpravou se jeví rozumným rozhodnutí nepožadovat pro programy zaměstnaneckých akcií žádný prospekt. Nakonec pokud zaměstnanci nejsou ochotni investovat do své vlastní firmy, vedení by to mělo vzít v úvahu
<P>
Práce na přenesených aktech - zmínil se o tom dr. Klinz. Tříměsíční kompromis má rozhodující význam a je krokem v souladu se směřováním Parlamentu.
<P>
Určitě použiji rozhodnutí směrnice o prospektu jako kritérium pro práci, kterou budu vykonávat jako zpravodajka pro stavební výrobky, zatímco Rada používá jako kritérium směrnici o domácích zvířatech, nikoli směrnici o prospektu.
<P>
Pokud jde o elektronické zveřejnění prospektu, domnívám se, že je také vítáno. Vítáno je rovněž ustanovení o přezkumu po pěti letech.
<P>
A tak celkem, pane předsedající a pane zpravodaji, skupina S&D podporuje dosažený kompromis a těšíme se, že v zítřejším hlasování podpoříme ujednání z prvního čtení.
<SPEAKER ID="478" NAME="Olle Schmidt" LANGUAGE="SV">
Pane předsedající, bezprostředně po finanční krizi se objevují oprávněné požadavky na větší průhlednost a lepší regulaci finančního trhu. Nemám s tím žádný problém, ale jako vždy, když mají být zavedeny nové předpisy, je nutno provádět to vyváženým způsobem. Potenciál růstu evropského hospodářství se nezvýší nepromyšlenými návrhy, i kdyby účel byl oprávněný.
<P>
Chtěl bych proto poděkovat zpravodaji, svému kolegovi dr. Klinzovi, za skvělou práci, která zaujímá stanovisko k těmto příliš podrobným předpisům a nařízením. Jeho návrhy zvyšují právní jistotu a odstraňují neodůvodněně přísné požadavky, aby se do roku 2012 snížilo administrativní zatížení firem o 25 %. Moje skupina a já máme z kompromisu vyjednaného panem Klinzem a dalšími samozřejmě radost. Návrh snižuje administrativní zatížení malých a středních podniků, ale tak - a říci to považuji za důležité - aniž by snižoval ochranu investorů. O tom také pan Barnier hovořil.
<P>
Diskuse se pochopitelně soustředila na prahové hodnoty, které mají být použity na zveřejnění prospektů, v souvislosti s předkupními právy, například. Domnívám se, že jsou dobře vyvážené a umožní lepší fungování vnitřních trhů. Návrh bude samozřejmě znamenat, že malé a střední podniky nebudou muset předkládat prospekt, a proto pro ně bude snazší přilákat kapitál. Práh se zvyšuje z 2,5 milionů EUR na 5 milionů EUR. To je velmi dobře vyvážený návrh. Regionálním bankám to také usnadní vydávat nekapitálové cenné papíry, neboť se zvyšují prahové hodnoty z 50 milionů EUR na 75 milionů EUR za nekapitálové cenné papíry, jako je například neúročený dluh a strukturované produkty.
<P>
Celkově bych chtěl, stejně jako moje kolegyně ze skupiny Progresivní aliance socialistů a demokratů v Evropském parlamentu, poděkovat dr. Klinzovi za skutečně skvěle odvedenou práci. Tato zpráva je důležitým krokem ke zlepšení podmínek pro miliony malých podniků v Evropě.
<SPEAKER ID="479" NAME="Vicky Ford">
jménem skupiny ECR. - Pane předsedající, vím, že tato zpráva nepatří k těm našim zprávám, o kterou by se média prala, ale zasloužila by si to, protože tato směrnice o prospektu je pro úpravu přístupu evropských firem ke kapitálu opravdu zásadní. To samo o sobě je velmi důležité pro potenciál hospodářského růstu Evropy v budoucnu.
<P>
Bylo potěšením pracovat se stínovými zpravodaji, ale nejúžasnější byla práce pod vedením pana Klinze. To on dodal původnímu návrhu Komise a postoji Rady skutečný smysl. Mám za to, že výsledný text je nejenom technicky proveditelný, ale je také dobrým kompromisem mezi ochranou investorů a snazší dostupností kapitálových trhů pro evropské podniky. Usilovně jsme pracovali na dosažení právní jistoty a existuje jasný postup pro aktualizaci a doplnění prospektů. Snažili jsme se pomoci investorům s obsahem shrnutí a s pojetím klíčových informací.
<P>
Radost mám zejména z toho, že bude zaveden volnější režim zveřejňování informací pro předkupní práva. Myslím, že to pomůže nejen větším podnikům, ale i těm malým. V době nestability trhů mohou právě náklady na prospekt některé odradit, aby se vůbec pokusili získat další kapitál. To je třeba si v této chvíli velmi dobře zapamatovat.
<P>
Je to velmi vítaný precedens. Těším se na další analýzu tohoto odvětví, až se letos po nějaké době podíváme na směrnici o trzích finančních nástrojů. Jak jsem řekl, je to příklad konkrétního opatření, které přijímáme ve snaze zlepšit v Evropě podmínky pro podnikatele a investice do naší budoucnosti.
<SPEAKER ID="480" NAME="José Manuel García-Margallo y Marfil" AFFILIATION="PPE">
(ES) Pane předsedající, pane komisaři, víme řadu věcí. Víme, že tato krize je jako mutující virus. Začala jako majetková krize, později se z ní stala krize bankovní, pak hospodářská a skočila jako krize státních dluhů, která by mohla bezprostředně způsobit další krize v tomto odvětví.
<P>
Víme také, že tato krize je velmi nákladná. Podle vašich služeb dosahují závazky na pomoc finančnímu odvětví celkové výše 3,5 miliardy EUR, jinými slovy, jednu třetinu hrubého domácího produktu EU. Rovněž víme, že jednou z hlavních příčin krize byla nedostatečná průhlednost, pokud jde o produkty, instituce a trhy.
<P>
Proto je zpráva, o které právě jednáme, tak důležitá. Chcete-li však čísla, připomenu vám, že v samotných Spojených státech v letech 2000-2006 se hodnota cenných papírů krytých aktivy zvýšila čtyřikrát a hodnota hypotečních cenných papírů vzrostla sedmkrát. Poradci jedné renomované banky nedávno u soudu prohlásili, že nemají moc dobrou představu o tom, co prodávají.
<P>
Víme také - a to je třetí konstatování - že mnohé závazky, které jsme přijali na zasedání skupiny zemí G20, nepřešly, abych citoval jednoho španělského básníka, z muzeí na scénu - z představ do pera.
<P>
Víme také, že v rámci tohoto přetváření finančního odvětví existují tři zásady, které považuji za klíčové. Subjekty působící v Evropě musí být pod dohledem evropských orgánů, musíme mít k dispozici potřebné nástroje na zjištění viru a prevenci infekce a konečně, musíme zabránit tomu, aby za tyto choroby museli platit samotní občané, kteří je nezpůsobili.
<P>
Pane komisaři, čeká vás náročný úkol, pokud nechceme, aby nás příští krize zastihla v nedbalkách.
<P>
Zakončím slovy ve francouzštině, ve vašem úkolu doporučuji 'de l'audace, encore de l'audace et toujours de l'audace' - odvahu, jen odvahu a stále jen odvahu.
<SPEAKER ID="482" NAME="George Sabin Cutaş" AFFILIATION="S&amp;D">
(RO) Zrušení dvojitého závazku k průhlednosti a zmírnění požadavků na zveřejňování informací pro společnosti s nižší tržní kapitalizací přinese podle odhadů celkové úspory ve výši 110 milionů EUR ročně. Přezkum směrnice o prospektu pomůže tedy posílit konkurenceschopnost malých a středních podniků v Evropské unii. Nesmíme zapomínat, že malé a střední podniky jsou hnací silou hospodářství Evropské unie. V letech 2002 až 2008 vytvořily v Evropské unii 9,4 milionů pracovních míst a v současné době poskytují pracovní místa pro 90 milionů evropských občanů.
<P>
Zároveň je nutno v Evropské unii harmonizovat požadavky na finanční průhlednost s cílem snížit administrativní zatížení evropských podniků. V důsledku toho bude muset nově vytvořený Evropský úřad pro cenné papíry a trhy sledovat harmonizaci právních předpisů členských států z hlediska zkoumání a schvalování prospektů.
<SPEAKER ID="483" NAME="David Casa" AFFILIATION="PPE">
Paní předsedající, v posledních několika letech jsme na evropských trzích byli svědky velkých turbulencí a řada trhů utrpěla značné ztráty. Musíme proto zajistit, aby se investorům, zejména drobným investorům, dostalo v rámci Evropské unie odpovídající ochrany. Investoři by měli mít možnost získat informace potřebné pro přijímání informovaných rozhodnutí. Také dobře strukturovaný rámec přispívá k větší bezpečnosti, a stává se tudíž přitažlivý pro vážné investory.
<P>
Směrnice o prospektu měla zásadní význam pro stanovení standardů odvětví v celé Evropské unii, jako tomu bylo v případě směrnice UCITS (subjekty kolektivního investování do převoditelných cenných papírů). Technické právní předpisy, které upravují toto dynamické odvětví, je třeba často přezkoumávat, vylaďovat a aktualizovat, aby neztratily smysl a vyhověly současným nárokům. Souhlasím s tím, že některá ustanovení směrnice byla zbytečná a řada povinností, jimž organizace musí dostát, by měla být zrušena. Výhody, které poskytují investorům, jsou zanedbatelné, zatímco samotný podnik výrazně zatěžují. Zjednodušení definic s cílem předejít problémům s výkladem v různých členských státech toto odvětví zároveň dále zpřehledňuje.
<P>
Na závěr bych chtěl poblahopřát našemu zpravodaji, panu Klinzovi, za jeho skvělou práci. Rád bych poděkoval také všem stínovým zpravodajům. Jsem přesvědčen, že tato zpráva je vyvážená a přiměřená.
<SPEAKER ID="484" NAME="Sari Essayah" AFFILIATION="PPE">
(FI) Paní předsedající, pane komisaři, myslím, že zpráva o změně směrnice o prospektu je pozitivní, protože mnohé z těchto změn snižují administrativní zatížení podniků, takže zpravodaj a stínoví zpravodajové společně odvedli výbornou práci.
<P>
Při zúžení požadavků prospektu vždy musíme v zájmu vyváženosti brát v úvahu zároveň otázku ochrany investorů. Právní základ pro shrnutí obsahu prospektu byl vyjasněn a od myšlenky širokého právního základu bylo upuštěno, což je v pořádku, protože dlouhé shrnutí prospektu by bylo obtížně srozumitelné a investor by mohl mít pocit, že není nutné celý prospekt pozorně pročítat. Nyní už jen shrnutí prospektu musí odpovídat shrnutí, nemohou být vzájemně v rozporu. Vlastní právní odpovědnost se vztahuje na pravdivost informací ve vlastním prospektu. Vítám také snahu vyjasnit požadavky týkající se obsahu prospektu, neboť jednotná struktura může sloužit pouze k podpoře srozumitelnosti těchto shrnutí.
<P>
V druhém pozměňovacím návrhu, který jsem předložila, mi šlo o to, aby požadavky prospektu zůstaly v případě zaměstnanců zachovány. To vycházelo z představy, že se všemi investory by se mělo zacházet stejně. Nelze vždy automaticky předpokládat, že zaměstnanci malého investora toho vědí dost o společnosti a jejích cenných papírech. Proto bychom se k tomu možná měli v budoucnu znovu vrátit a zabývat se tím.
<P>
Účelem této směrnice je zajistit, aby se investor mohl rozhodovat na základě jasných, srozumitelných a snadno dostupných informací. Domnívám se, že změna směrnice k tomu, i přes zmíněný problém, svým dílem a tím správným směrem přispěje.
<SPEAKER ID="485" NAME="Elena Băsescu" AFFILIATION="PPE">
(RO) Chtěla bych poblahopřát panu Klinzovi k jeho mimořádnému úsilí, které na tuto zprávu vynaložil, a říci k tomu na vysvětlenou několik slov. Návrh Komise na zjednodušení a vylepšení směrnice o prospektu nabízí investorům vyšší míru ochrany a poskytuje jim dostatečné a přiměřené informace. Jednotný cestovní pas platí pro všechny trhy Evropské unie, jakmile je v některém z členských států registrován a schválen příslušnými orgány.
<P>
S ohledem na omezování byrokracie se domnívám, že potřebujeme odpovídající právní rámec, který odstraní nejistotu ohledně oznámení hostitelského členského státu. Kromě toho zrušením zbytečných povinností, které mají dopad na podniky, můžeme do roku 2012 dosáhnout 25 % snížení neodůvodněně vysokých souvisejících nákladů a administrativního zatížení. Závěrem chci říci, že nové právní předpisy budou lépe chránit investory a umožní jim lépe analyzovat rizika, a tím i bezpečnější investice.
<SPEAKER ID="486" NAME="Franz Obermayr" AFFILIATION="NI">
(DE) Paní předsedající, průhledný trh cenných papírů je samozřejmě pevně spjat s jasným rozdělením odpovědnosti. V tomto směru se musíme v první řadě zaměřit na ochranu drobných investorů. V případě prodeje cenných papírů musí investor vědět, kdo nese odpovědnost za pravdivost a aktuálnost informací. Budeme-li na investora pohlížet jako na spotřebitele, kterého je třeba chránit, pak je nezbytné umožnit mu přístup k důležitým informacím potřebným pro stanovení ceny produktu, v tomto případě cenných papírů. Teprve pak bude schopen činit informovaná rozhodnutí.
<P>
Stejně tak na společném kapitálovém trhu EU je důležité, abychom vypracovali srovnávací seznam rozdílů mezi předpisy o odpovědnosti v rámci vnitrostátního občanského práva. V období současné krize, a především nejistoty, to znamená v investorovi znovu navodit skutečný pocit důvěry prostřednictvím odpovídající průhlednosti na trhu cenných papírů.
<SPEAKER ID="487" NAME="Angelika Werthmann" AFFILIATION="NI">
(DE) Paní předsedající, dámy a pánové, prospekt reguluje veřejnou nabídku cenných papírů a jejich emisi na regulovaném trhu v rámci Společenství. Je to jakýsi druh cestovního pasu, který nám umožňuje přístup na všechny trhy EU. V zájmu bezpečnosti a průhlednosti vítám ochranu poskytovanou drobným investorům, a zejména požadavek na oznámení. Zlepšení dostupnosti cenných papírů pro malé a střední podniky vidím v odstranění administrativních překážek jako investici do budoucna.
<SPEAKER ID="488" NAME="Michel Barnier" LANGUAGE="FR">
Paní předsedající, dovolte mi, abych ještě jednou poděkoval všem řečníkům za váš souhlas a další připomínky. Je zřejmé, že znění, o kterém se bude hlasovat, je kompromisní dynamický text. Jako takový nemůže obsáhnout každou myšlenku a každý vznesený podnět, ale zároveň si myslím, že Parlament, pan Klinz, váš výbor, Výbor pro právní záležitosti, a další mají dobrý důvod být spokojeni, protože současné znění ve velké míře - a říkám to, co si myslím - těží z vašich připomínek, návrhů a konstruktivní kritiky během celého procesu vyjednávání.
<P>
Do textu byl zapracován velký počet změn, které jste předložili, spolu s dalšími kolegy z Výboru pro hospodářské a měnové záležitosti, a to zejména, znovu opakuji, dámy a pánové, změn týkajících se rozsahu směrnice, ustanovení o klíčových informacích, které bude obsaženo ve shrnutí prospektu, pravidel pro zaměstnance či dokonce "lisabonizace" - mohu-li použít tento výraz - směrnice o prospektu.
<P>
Pan Feio se zmínil o rozporu mezi ochranou investorů a potřebami malých a středních podniků. Chtěl bych mu připomenout, že pro malé a střední podniky bude vytvořen odpovídající prospekt. Také pan Cutaş se o tomto závazku zmínil, o tomto zvláštním režimu zacházení pro malé a střední podniky. Pro malé a střední podniky proto bude vytvořen odpovídající prospekt, pane Feio, prospekt 2. úrovně, který však bude respektovat nutnost ochrany investorů.
<P>
Dalším tématem, o němž právě hovořila paní Essayahová, byli oprávnění investoři a jednání se soukromými osobami. Směrnice plně zohledňuje rozdíl mezi nimi. Připomínám vám, že shrnutí bude nástrojem při zajištění řádné a spravedlivé ochrany soukromých osob.
<P>
Dámy a pánové, Komise je schopna přijmout všechny změny, a toto znění tedy podporuje, stejně jako - zaznamenal jsem - pan Klinz, různí řečníci jednotlivých skupin, pan Feio, paní Stihlerová, pan Schmidt a paní Fordová, kteří tento výtečný kompromis jménem svých skupin schválili. Jsme přesvědčeni, že tato směrnice bude mít význam při posílení ochrany investorů a snížení administrativních nákladů pro emitenty, že ještě více přispěje k rozvoji skutečného kapitálového trhu v Evropské unii. Nenechme si tuto příležitost ujít.
<P>
Na závěr bych chtěl poděkovat panu García-Margallovi za jeho přínos, protože kromě tohoto textu, který představuje skutečný pokrok, zasadil tento pokrok do mnohem širších souvislostí a zároveň usilovně pracuje na balíčku pro dohled, balíčku pro průhlednost, který se projednává. Dovolte mi, abych vám připomenul, že tento přezkum zlepší prvky průhlednosti a přizpůsobí emitentům, zejména malým a středním podnikům, a současně - znovu opakuji - respektuje ochranu investorů. Prvek dohledu byl začleněn do balíčku pro dohled, souborného textu, a právě na tomto znění pan García-Margallo spolu s dalšími kolegy pracuje a vyzývá nás, abychom projevili kolektivní odvahu.
<P>
Prokázali jste ji v tomto znění, které představuje skutečný pokrok, a věřím, že to všichni společně, i s Radou, dokážeme na kompromisech, které budou právě tak dynamické, kompromisech, které budeme v příštích dnech potřebovat u jiných právě projednávaných textů týkajících se regulace zajišťovacích fondů a soukromých kapitálových fondů, a především významného projektu evropského dohledu, který pro toto znění potřebujeme, dále ratingových agentur, o nichž jsme hovořili předtím, a řady dalších otázek regulace, průhlednosti a kontroly, což je ponaučením, které je nutno si z krize odnést. Je to naše odpovědnost.
<SPEAKER ID="489" NAME="Wolf Klinz" LANGUAGE="DE">
Paní předsedající, řeknu jen několik stručných poznámek. Za prvé, chci poděkovat panu komisaři a všem poslancům za jejich přátelská slova. Jsem rád, že sdílíte moje názory. Naše spolupráce nám skutečně umožnila sladit různé cíle, a to snazší přístup ke kapitálu pro malé a střední podniky a odstranění administrativních překážek na jedné straně, a zlepšení a zajištění ochrany investorů a dosažení pokroku, pokud jde o vytvoření skutečného evropského vnitřního trhu, na straně druhé.
<P>
Doufám, že až se toto nové znění směrnice o prospektu bude za několik let znovu přezkoumávat, budeme schopni vytvořit vazbu mezi směrnicí o prospektu a směrnicemi o zneužívání trhu a průhlednosti a že bychom možná mohli zajít až tak daleko, že bychom pro emisi nekapitálových cenných papírů zvolili jako výchozí bod nikoli domácí trh, ale jiný členský stát Evropské unie.
<SPEAKER ID="490" NAME="Předsedající">
Rozprava je ukončena.
<P>
Hlasování se bude konat ve středu, 16. června 2010.
