<CHAPTER ID="004">
Hazardní hry poskytované on-line a nedávná rozhodnutí Evropského soudního dvora (rozprava) 
<SPEAKER ID="026" NAME="Předsedající">
(EN) Dalším bodem je rozprava k otázkám k ústnímu zodpovězení týkajícím se hazardních her poskytovaných on-line a nedávných rozhodnutí Evropského soudního dvora, které Komisi položili Malcolm Harbour, Andreas Schwab, Evelyne Gebhardtová, Cristian Silviu Buşoi a Heide Rühleová jménem Výboru pro vnitřní trh a ochranu s potřebitelů - B7-0235/2009).
<SPEAKER ID="027" NAME="Malcolm Harbour">
autor. - (EN) Pane předsedající, nejdříve mám tu čest přivítat jménem Výboru pro vnitřní trh a ochranu spotřebitelů našeho nového komisaře Michela Barniera při první z jistě mnoha setkání u řečnického pultu této sněmovny, zvláště proto, že se během dvou dnů plynule přesunul ze svého místa támhle na místo tady vepředu. Pane komisaři, jsme velice rádi, že jste tu s námi.
<P>
Také jsme jako výbor rádi, že máme příležitost, aby prostřednictvím této otázky byla zaznamenána naše obava z vývoje hazardních her na internetu i celého odvětví hazardních her a také z mnoha nejasností týkajících se legislativního režimu v oblasti hazardních her na vnitřním trhu.
<P>
Vím, že toho už máte určitě na řešení hodně, pane komisaři, ale doufáme, že tento problém budete řešit jako jeden z prvních, protože se jedná o oblast, kterou se náš výbor intenzivně zabývá již pět let. Vypracovali jsme řadu studií z vlastní iniciativy a pokládali jsme otázky - paní Schaldemoseová, která je autorkou nejnovější důležité zprávy, o tom bude mluvit později -, o toto téma se tedy neustále zajímáme.
<P>
Jak všichni víte, také členské státy se pravidelně setkávají na úrovni Rady v různých skupinách, v nichž se diskutuje o tom, jak řešit problém hazardních her na internetu ve vztahu k hazardním hrám v našich zemích. Myslím, že bych měl nejdříve jasně říci, že v rámci této otázky v žádném případě nepředpokládáme novou liberalizaci trhu s hazardními hrami, ani nutně neočekáváme novou iniciativu v této oblasti. Skutečností však zůstává, jak všichni víte, že obrovská a stále rostoucí popularita hazardních her na internetu jednoznačně vytváří tlak na monopoly jednotlivých států a stávajících systémů, které mohou být státem vlastněné nebo řízené a které vytvářejí značné příjmy, ovšem zároveň členským státům působí obavy.
<P>
Chceme říci, že kromě této práce, která probíhá, byla také podána řada žádostí o rozhodnutí k Evropskému soudnímu dvoru, určitě o tom víte a kolegové o tom možná budou ještě hovořit. Nebudu je všechny vyjmenovávat, ale z našeho pohledu je přístup Soudního dvora v některých případech nekonzistentní, což v současné situaci nepomáhá, spíše ji to činí ještě složitější a nepřehlednější, než byla. Víme také, že vaše útvary Komise zahájily řadu řízení o porušení předpisů v oblasti hazardních her, ne vždy poskytovaných na internetu, ale řada z nich se také vztahuje k celé otázce usazování provozovatelů v jiných zemích.
<P>
To vše znamená, že je ten pravý čas, aby Komise tyto informace shromažďovala, zkoumala postup při řízeních o porušení předpisů, zabývala se otázkami, které vzbuzují rozhodnutí Soudního dvora, a především přišla s jasnou strategií nebo ujasněním, kudy se máme ubírat, a začala některé tyto nesrovnalosti řešit.
<P>
Z pohledu ochrany spotřebitelů by i legislativní orgány měly vědět, jaká je jejich úloha při řešení hazardních her na internetu. Tyto hazardní hry jednoznačně lze regulovat a také se regulovat musí a existuje řada pozitivních případů, kdy se poskytovatelé internetových hazardních her skutečně snaží zajišťovat nástroje a kontrolní mechanismy přispívající k řešení problémů patologického hráčství a podobně - a samozřejmě jsou zde i problémy spojené s podvody, o nichž jsme ve výboru také obsáhle diskutovali. Jde o problém ochrany spotřebitelů i o problém jednotnosti vnitřního trhu.
<P>
Také si myslím, že musíme respektovat naše občany a skutečnost, že mnozí z nich chtějí mít k internetovým hazardním hrám přístup. Nemyslím si, že by měl kdokoli v úmyslu tyto hry zakázat - to by prakticky nebylo možné - ale jsou zde závažné rozpory. Například v některých zemích je zjevně nezákonné zapojit se do hazardní hry, kterou provozuje společnost z jiného státu. To přeci není správné.
<P>
Další nesrovnalost, na kterou mě upozornil jeden volič, spočívá v tom, že pokud se britský občan zapojí do britské státní loterie přes internet ze Španělska a vyhraje, je nezákonné, aby mu loterie cenu vyplatila ve Španělsku. Tyto nesrovnalosti bychom měli řešit pro dobro našich občanů a pro dobro spotřebitelů.
<P>
To je tedy kontext naší otázky, pane komisaři. Od mých kolegů ještě uslyšíte mnoho zajímavých příspěvků a názorů, ale já doufám, že toto tématem bude ve vaší nové funkci jednou z největších priorit.
<SPEAKER ID="028" NAME="Michel Barnier">
člen Komise. - (FR) Pane předsedající, dámy a pánové, dokážete si představit, jak rád se sem vracím jen 48 hodin po uvedení kolegia do úřadu - za které vám děkuji - a pokračuji ve spolupráci s vámi, pane Harboure - a to říkám především členům Výboru pro vnitřní trh a ochranu spotřebitelů - jiným způsobem, nejspíše na jiném místě, ale ve stejném duchu.
<P>
Nyní bych vám ve třech bodech odpověděl a pak již vám budu pozorně naslouchat. Začnu u první vaší otázky. Jak uvádíte, Komise zahájila proti řadě členských států řízení pro porušení předpisů v oblasti přeshraničního poskytování sportovních sázek. Komise konstatuje, že ve čtyřech z devíti případů porušení předpisů - tedy v případě Dánska, Francie, Itálie a Maďarska - byly na základě řízení o porušení předpisů navrženy změny domácí legislativy. Komise bude s dotčenými členskými státy nadále spolupracovat na řešení problémů uvedených v rámci těchto řízení. Obecně tato řízení zůstávají otevřená, ale nová Komise musí rozhodnout o tom, jak v těchto otázkách dále postupovat.
<P>
Druhým bodem, pane Harboure, je nedávné rozhodnutí Evropského soudního dvora v případě Portugalska, kde má hazardní hry pod přísnou kontrolou dlouholetý státní monopol. Podle analýzy, kterou vypracoval právní útvar Komise, toto rozhodnutí nijak zásadně nezmění vývoj ani posuzování řízení o porušení předpisů v této oblasti. Každý případ se hodnotí na základě důkazů předložených každým členským státem.
<P>
Na základě nedávných rozhodnutí Soudního dvora Komise konstatuje, že Soudní dvůr vždy vyžaduje, navíc v souladu s ustálenou judikaturou, aby jakákoli případná omezení byla jednak odůvodněna veřejným zájmem a jednak aby byla nutná a přiměřená. V rámci toho musí být omezení vhodná, konzistentní a systematická.
<P>
Z případu Santa Casa tedy nevyplývá, že by Soudní dvůr dal členským státům větší prostor pro ukládání omezení. Soudní dvůr velice přesně zmínil systém fungování portugalského monopolu, jeho velice dlouhou historii a velmi specifickou situaci této země.
<P>
Pokud jde o třetí bod mého příspěvku, rád bych, dámy a pánové, zdůraznil, že Komise nevylučuje alternativy k řízením o porušení předpisů. Pane předsedající, dámy a pánové, chtěl bych o této otázce zahájit konstruktivní diskusi s Parlamentem, ale také s členskými státy a s dotčenými stranami.
<P>
Vím, že s členskými státy neproběhla na toto téma žádná konzultace od roku 2006, kdy se rozhodly vyjmout hazardní hry z rozsahu působnosti směrnice o službách. Budu tedy členským státům naslouchat a rozhodl jsem se, že budu pozorně sledovat výsledky pracovní skupiny v Radě. Vím, že na podnět paní Schaldemoseové přijal Parlament dne 10. března zprávu, i když řada poslanců podporovala usnesení v opačném duchu.
<P>
Pokud jde o mě, je práce Parlamentu dobrým výchozím bodem pro zahájení skutečné diskuse o případném řešení tohoto složitého problému na evropské úrovni. Musíme blíže prozkoumat důvody, proč členské státy omezují hazardní hry. V této souvislosti se samozřejmě musíme zabývat sociálními aspekty, především problémem závislostí spojených s hráčstvím, a já jsem se rozhodl, že se tím zabývat začnu.
<P>
Dámy a pánové, kolegium je v úřadu sotva dva dny a ještě jsme neschválili pracovní program. Počínaje dneškem chci zahájit proces konzultací a každému z vás budu pozorně naslouchat. Pokud jde o konzultace, je zde samozřejmě několik možností. Jednou z možností, které jsem připraven zvažovat, je zejména zelená kniha týkající se této otázky.
<P>
Rád bych vám všem znovu poděkoval za zájem o toto důležité téma a za to, že přispějete k práci Komise, v níž se budu angažovat.
<SPEAKER ID="029" NAME="Andreas Schwab">
, jménem skupiny PPE. - (DE) Pane předsedající, pane komisaři, nejdříve bych chtěl jménem skupiny Evropské lidové strany (Křesťanských demokratů) říci, jak mě těší, že jste zde, pane komisaři, dal jasně najevo, že chcete nejen zvážit cílenou analýzu judikatury v případě Liga Portuguesa, ale také nadnést otázku, jak by pracovní skupina v Radě mohla vhodně reagovat na nárůst internetových hazardních her. V souvislosti s touto otázkou k ústnímu zodpovězení se samozřejmě zaměřujeme jen na internetové hazardní hry. Z rozhodnutí v případu Santa Casa jsem pochopil, že ačkoli Evropský soudní dvůr členským státům připomněl, že trh s hazardními hrami je naprosto odlišný od jakéhokoli jiného trhu, členské státy se přesto musí shodnout na pravidlech, která by byla stejná v celé Evropské unii. V Radě do nynějška žádný konstruktivní pokus o takovou shodu neproběhl, ačkoli Rada neústupně trvala na tom, že se tímto problémem bude zabývat sama. Proto musí Komise a Parlament spolupracovat, aby v této problematice dosáhly pokroku, a musí klást kritické otázky.
<P>
Dále bych rád dodal, že mě nepřesvědčily argumenty, které členské státy uvádějí, pokud jde o zajištění ochrany spotřebitelů na trhu s hazardními hrami. Členské státy tvrdí, že pokud jde o internetové hazardní hry (a to se týká i případů Liga Portuguesa a Santa Casa), dokáží naplnit cíle ochrany spotřebitelů a efektivně řešit související kriminalitu samy, bez zásahu Evropské unie. Když však tento argument otočíte, logicky dospějete k závěru, že se nacházíme v situaci, kdy je Evropa méně schopná než jednotlivé členské státy najít vhodné řešení na trestnou činnost odehrávající se na internetu a na další věci, které se dějí on-line. Podle mého názoru je to poněkud zvláštní závěr a já si nemyslím, že to tak opravdu je. Domnívám se, že řešení problému internetových hazardních her najdeme jen tehdy, pokud přijmeme přeshraniční předpisy, které budou chránit zájmy členských států na základě jejich částečně historických systémů, ale které zároveň zacílí naše úsilí na zájmy spotřebitelů.
<SPEAKER ID="030" NAME="Evelyne Gebhardt" LANGUAGE="DE">
Pane předsedající, pane komisaři, velice vám děkuji za informace, které jste nám poskytl, ale abych byla upřímná, nejsem úplně spokojena. Předchozí Komise si stanovila naprosto jasný cíl liberalizovat trh s hazardními hrami. Evropský parlament dal opakovaně jasně najevo, že to není správný přístup, protože právě Evropský parlament, nikoli členské státy, vyjmul hazardní hry z rozsahu působnosti směrnice o službách. Byli jsme toho názoru, že se nejedná o službu jako každou jinou, že musíme zavést bezpečnostní mechanismy, které ochrání naše občany před organizovaným zločinem, a že pro tyto účely potřebujeme jasná pravidla.
<P>
Evropská komise nicméně dál staví členské státy před Evropský soudní dvůr a je načase, aby s touto praxí přestala, protože u Soudního dvora stále prohrává. S touto skutečností se prostě musíte smířit. Uvítala bych proto, pane Barniere, kdybyste to, co jste právě řekl, tedy že je v této oblasti nutný jiný přístup, začal uplatňovat v praxi, protože současný stav nemůžeme dále udržovat.
<P>
Na to, co jste řekl vy, pane Harboure, bych namítla, že rozhodnutí Evropského soudního dvora si vůbec neodporují, naopak jsou velice konzistentní. Soudní dvůr ve svých rozhodnutích opakovaně uvedl, že členské státy mají právo zavést jednoznačná pravidla, abychom mohli skutečně kontrolovat, jestli jsou občané chráněni před trestnou činností, a že členské státy nemají žádnou povinnost otevírat své trhy. Nemají ani povinnost umožnit subjektům na trhu z jiných členských států, aby působily na jejich území, pokud zajistí, aby jejich kontrolní mechanismy byly silné a efektivní.
<P>
Chtěli bychom, aby to Evropská komise konečně pochopila a jednala podle toho. Znamená to však také, že musíme věnovat zvláštní pozornost internetovým hazardním hrám, protože internet nezná hranice a naši občané samozřejmě mají přístup k internetovým hazardním hrám. Musíme se zamyslet nad tím, jak v této oblasti nastavit kontrolní mechanismy a pravidla, abychom chránili naše občany.
<SPEAKER ID="031" NAME="Jürgen Creutzmann" LANGUAGE="DE">
Pane předsedající, pane komisaři, pokud žádáte další rozvoj a harmonizaci volného trhu, pak potřebujeme mít společná pravidla. V této diskusi by měly být zohledněny tři aspekty internetových hazardních her. Jak co nejlépe chránit zájmy našich občanů a spotřebitelů? Jak co nejlépe zabránit podvodům a trestné činnosti? Jak co nejlépe chránit naše občany před újmou? V usnesení Evropského parlamentu ze dne 10. března 2009 o rizicích hazardních her na internetu byly naznačeny metody a způsoby, jak v této oblasti postupovat. Skupina Aliance demokratů a liberálů pro Evropu se nyní stejně jako předtím hlásí k zásadám týkajícím se rizik hazardních her na internetu, které jsou obsaženy v usnesení Parlamentu ze dne 10. března.
<P>
Podle rozhodnutí Evropského soudního dvora má každý členský stát za určitých podmínek právo regulovat hazardní hry na internetu sám a v usnesení ze dne 10. března je na to důrazně poukázáno. K boji proti podvodům s domluvenými zápasy se lépe hodí právní předpisy jednotlivých států, ačkoli tento typ podvodů nelze úplně vymýtit, jak dokazují některé nedávné případy z Německa. Je však třeba říci, že trhy s hazardními hrami se mnohem lépe regulují na úrovni jednotlivých států v souladu s tradicí a kulturou dané země. Hráčům hazardních her se dostává lepší ochrany před závislostmi, podvody, praním špinavých peněz a domlouváním výsledků zápasů, když hrají prostřednictvím velkých provozovatelů internetových hazardních her, kteří z podstaty věci vždy působí přeshraničně. Nemůžeme všechno regulovat podle konceptu vnitřního trhu, zvláště pak prevenci hraní hazardních her nezletilými nebo patologické hráčství.
<P>
Internetové hazardní hry nabízejí více příležitostí k nezákonným praktikám, jako jsou podvody, domlouvání výsledků zápasů a vytváření nezákonných sázkových kartelů, protože na internetu je možné hry velice rychle založit a zase zrušit. V tomto ohledu jsou zvlášť velkým problémem zahraniční provozovatelé sázkových her, protože je téměř nemožné je regulovat nebo kontrolovat. Zisky z hazardních her by se měly především využívat ve prospěch společnosti, například na podporu amatérského sportu. To je nejlepší nechat v kompetenci správních orgánů jednotlivých států. To, že jednotlivé členské státy hazardní hry povolují, je do určité míry ospravedlněno nepřetržitým přílivem prostředků na financování například kultury a profesionálního i amatérského sportu. Podmínkou však je, aby se zdůrazňovalo riziko závislosti a aby se proti němu bojovalo.
<P>
Protože ještě nejsou známy veškeré dopady konkrétních typů internetových hazardních her na spotřebitele, musíme urychleně podniknout příslušná opatření, abychom tyto znalosti získali. V této souvislosti je skutečně zásadní, aby členské státy plnily svou úlohu. Velice důležitá je také dohled nad trhem, pokud jde o internetové hazardní hry. Pokud se zde v Evropském parlamentu shodneme, že členské státy mají podle zásady subsidiarity právo regulovat své trhy s hazardními hrami v souladu se svými tradicemi a kulturou, musíme pak zajistit, aby to prostřednictvím účinné kontroly a dohledu nad trhem také dělaly.
<SPEAKER ID="032" NAME="Heide Rühle">
jménem skupiny Verts/ALE. - (DE) Pane předsedající, jak jsem poslouchala předchozí řečníky, již k tomu nemám příliš co dodat. Jen bych chtěla jasně zopakovat, že naše skupina návrh usnesení Parlamentu plně podporuje, ale také nesouhlasíme s předchozím tvrzením, že rozhodnutí Evropského soudního dvora jsou nejednoznačná. Naopak se domnívám, že tato rozhodnutí znějí naprosto jasně. Také velice vítáme, že chcete zahájit konzultace s členskými státy, jak jste řekl. Možná bych měla dodat, že konzultace by byly lepší než řízení pro porušení předpisů. Konzultace jsou tím správným řešením tohoto problému, protože zohledňují specifika jednotlivých států, a umožní najít řešení pro spotřebitele.
<SPEAKER ID="033" NAME="Timothy Kirkhope" LANGUAGE="EN">
Pane předsedající, hovořím teď jako bývalý ministr Spojeného království odpovědný za kontrolu hazardních her, takže když tu mluvíme o Evropě volného obchodu a Evropě, která se brání protekcionismu a otevírá trhy, samozřejmě to velice podporuji. Někteří naši kolegové, kteří tu vystupují a žádají otevřenější Evropu, zároveň podporují zachování monopolních struktur v odvětví hazardních her.
<P>
Mohl bych říci - nebo by oni mohli říci, že bych měl říci -, že monopoly zaručují lepší kontrolu a lépe řeší problém hazardních her, o kterém se tu dnes dopoledne mluví. To je velice zajímavé, protože existuje celá řada údajů, které tento argument nepotvrzují. Argumenty ve prospěch protekcionismu a monopolů v odvětví hazardních her jsou samoúčelné; větší kontrola a více peněz pro vlády jednotlivých států. To není ta otevřená a transparentní Evropa, jakou bych si přál. Je to Evropa, která říká: "dělejte, co říkám, ne co dělám já". Není důvod, proč by soukromí provozovatelé hazardních her, kteří v podmínkách značné regulované ochrany působí v jednom členském státě EU, nemohli působit v jiných státech. Není důvod, proč by přísně regulovaný, ale otevřený trh neposkytoval občanům stejnou nebo větší ochranu než přísně regulovaný monopol.
<P>
Zatímco na to čekáme, Evropský soudní dvůr vydává další a další rozhodnutí. V Lucemburku se jim už z toho problému musí zvedat žaludek - i když jako právník si říkám, že možná nezvedá - ale zdá se mi, že je načase přerušit to hrobové ticho, které zatím přichází od Komise, a začít jednat. S tou velkou právní nejistotou je třeba skoncovat.
<P>
Rád bych řekl, že je podle mě důležité, aby Parlament dal najevo, že je nadále připraven se tímto problémem zabývat a aby vyslal silný signál Komisi a Radě, že bychom před ním neměli zavírat oči. Doufáme, že s novou Komisí přijdou nové impulzy. Vkládám ve vás velkou důvěru, pane komisaři Barniere. Doufám, že si vezmete k srdci nabízené rady a začnete pracovat na strategii, která zajistí, aby se internetové hazardní hry staly legitimní součástí vnitřního trhu, samozřejmě se zavedením příslušných předpisů.
<SPEAKER ID="034" NAME="Cornelis de Jong">
jménem skupiny GUE/NGL. - (NL) V Nizozemsku máme přísloví, které říká, že kdo hraje, ten platí. To znamená, že hráči většinou prohrávají. Navíc je hráčství návykové. Je velkou hrozbou zvláště pro mladé lidi.
<P>
Pokud má někdo o hazardních hrách romantické představy, musím ho zklamat. Hlavně je to byznys, ve kterém se točí miliardy eur a až příliš často je svázán s trestnou činností. Proto v Nizozemsku platí zákon proti hazardním hrám ve snadno přístupných prostorách, které navštěvuje velké množství lidí. Internetové hazardní hry - často přeshraniční povahy - však hraní opět výrazně zpřístupnily.
<P>
V tomto konkrétním případně tedy musíme místo spoléhání na volný trh členským státům nejen dovolit, aby uplatňovaly omezující opatření, ale ještě je v tom podporovat. Podle mého názoru otázka k ústnímu zodpovězení, která iniciovala tuto diskusi, stále příliš počítá s tržními silami. Především nejsem přesvědčen, že je možné hovořit o "zodpovědných" hazardních hrách na internetu. Podle mého názoru by se internetové hazardní hry měly co nejvíce omezovat.
<P>
Evropský soudní dvůr uznal, že členské státy musí mít prostor pro přijímání opatření, a proto apeluji na Komisi, aby se nesnažila míru ochrany snižovat prostřednictvím návrhů evropských právních předpisů, ale aby spíše podporovala členské státy ve vytváření předpisů zajišťujících vysokou míru ochrany. Také na Komisi apeluji, aby přestala stavět členské státy před Soudní dvůr a raději podporovala dialog o co nejlepší ochraně.
<SPEAKER ID="035" NAME="Jaroslav Paška">
za skupinu EFD. - (SK) V souvislosti s tématem hazardních her na internetu bych chtěl poukázat na dvě oblasti, v nichž vidím více nevyřešených problémů. Snažíme se o to, aby komunikace mezi lidmi byla co nejotevřenější. To obnáší i otevřený přístup k internetu pro děti a mládež.
<P>
Evropský parlament v bodě 16 svého usnesení ze dne 10. března 2009 konstatuje, že odpovědnost za ochranu před hraním hazardních her na internetu nezletilými dětmi nesou jejich rodiče.Vážení, ptám se, co je to za nesmysl. Kdo vytváří legislativní rámec, kdo vytváří pravidla pro takovéto podnikání? Rodiče, nebo někdo jiný? Jsme to my, kdo nese odpovědnost za toto podnikání, my vytváříme legislativní rámec, my vytváříme zákony, takže jsou to vlády, parlamenty, kdo zodpovídá za ochranu dětí před hazardem a hrami.
<P>
V době, kdy pornografie a hazard přicházejí do domácností ve 3D kvalitě, nemají rodiče žádnou šanci své děti před těmito vlivy uchránit a bránit jim, aby se do takovýchto aktivit zapojovaly. Proto si myslím, že je základní povinností Komise a Evropského parlamentu, aby vytvořily právní rámec a aby v tomto případě nezastupovaly svou nečinností ty, kdo podnikají, ale ty, kdo je volí a kterým se zodpovídají.
<P>
Dalším problémem, na který bych chtěl poukázat, je kontrola toku peněz. V jednotlivých zemích se prostředky z hazardních her a z tohoto druhu činností dávají na podporu sportu, kultury, vzdělávání. Když nám bude finanční tok z jednotlivých zemí utíkat na Bahamy a do daňových rájů, ptám se, zda z těchto peněz dostaneme něco zpět na podporu sportu v jednotlivých zemích. Protože když podnikáme a hrajeme hazardní hry přes internet, zisky se tvoří jinde než v zemích, odkud pocházejí hráči. Ani tento problém se dostatečně neřeší a nehlídá a já si myslím, že je skutečně třeba, aby se Evropská komise probudila a začala pracovat na rámcových pravidlech pro tento druh podnikání, abychom vytvořili takové podmínky, že jednak neohrozíme zdraví a výchovu dětí a zároveň nepřijdeme o finanční prostředky, které se do hazardu dostávají.
<SPEAKER ID="036" NAME="Zuzana Roithová" AFFILIATION="PPE">
Rozvoj internetového hazardu umožňuje téměř nekontrolovatelně obcházet zákony členských států a praní špinavých peněz. Pro vnitřní trh představuje otazník nad monopolním postavením sázkařských kanceláří a další otazníky nad neprůhledným financováním profesionálního sportu právě kvůli jeho vazbě na hazard. Zvyšuje riziko závislosti hlavně mladistvých.
<P>
Evropský soudní dvůr s ohledem na veřejný zájem uznal právo vlád zakazovat či omezovat hazard po internetu. Ačkoli on-line gambling nezná hranice, jeho regulace se v každé členské zemi liší mírou zdanění, dostupnosti, kontroly i mírou právní odpovědnosti provozovatelů. A navíc nestačí jenom monitorovat kvalitu oficiálních sázkařských a loterijních společností, ale přece i pohyby peněz.
<P>
Efektivní kontrola dnes již není možná bez dohody o společných pravidlech pro celou "sedmadvacítku". Proto jsme již loni žádali Komisi, aby navrhla rámec evropské regulace pro on-line sázení. Jsem přesvědčena, že se musí týkat i zákazu reklamy na on-line hazard orientované na mládež. Ponechat děti vlivu reklamy na virtuální sázení je stejné jako je vystavit neomezené nabídce alkoholu, cigaret, drog a dalších návykových látek.
<P>
Česká republika bohužel za regulacemi v Unii zaostává nejvíce. Nejenže neomezuje takovou reklamu, vždyť ani kombinace heren a zastaváren v blízkosti škol není ničím vyloučeným. Očekávám, že tato zpráva dá nový impuls Komisi, aby jednala o nezbytných standardech pro harmonizaci regulace on-line gamblingu s ohledem na veřejný zájem zemí Evropské unie.
<SPEAKER ID="037" NAME="Christel Schaldemose" AFFILIATION="S&amp;D">
(DA) Pane předsedající, vítám v Parlamentu pana Barniera a přeji mu hodně štěstí v jeho funkci.
<P>
Jsem velice ráda, že tu dnes mohu s vámi diskutovat o internetových hazardních hrách, protože jste během vašeho slyšení zde v Parlamentu kladl velký důraz na to, že vnitřní trh by zde měl být pro občany a ne naopak. Teď máme dobrou příležitost předvést to v praxi.
<P>
Nejdříve bych ráda řekla, že podporuji iniciativy, které jste zmínil. Byly poněkud neurčité, ale zní rozumně vypracovat zelenou knihu, objednat si řadu studií a shromažďovat údaje o této oblasti, abychom získali představu, jak vypadá situace na evropské úrovni.
<P>
Chtěla bych vám však také připomenout politickou realitu. Je sice pravda, že když byla v březnu přijata moje zpráva, existoval tu i menšinový názor, ale jasná většina poslanců můj návrh podpořila, a stejně tak vyjasnění podporuje Rada - ale zároveň musíme zajistit, aby o regulaci celé oblasti hazardních her mohly rozhodovat členské státy. V oblasti hazardních her na internetu samozřejmě potřebujeme zjistit, jak chránit naše občany, prozkoumat sociální výdaje na hazardní hry a podobně.
<P>
Bývala bych však ráda slyšela poněkud jednoznačnější odpověď. Právě jste převzal funkci a jste tu nový, ale uvítala bych o něco jasnější odpověď na to, jestli hodláte upustit od řízení pro porušení smluv a zahájit výrazně konstruktivnější dialog s Parlamentem a Radou, abychom mohli určit, jak tento problém budeme řešit. Navrhuji proto, abyste přestali předávat tyto případy Evropskému soudnímu dvoru; udělejme v této oblasti politická rozhodnutí. Chcete zaujmout tento přístup, nebo ne? Na to bych ráda dostala jednoznačnou odpověď.
<SPEAKER ID="038" NAME="Liam Aylward" AFFILIATION="ALDE">
(GA) Pane předsedající, vítám tuto diskusi o hazardních hrách na internetu a zvláště o problémech spojených s hraním hazardních her nezletilými a s ohroženými spotřebiteli, která přichází právě včas. Je v zájmu jak veřejnosti, tak spotřebitelů, abychom při řešení tohoto problému zaujali vedoucí pozici a ukázali jasný směr.
<P>
Otázku hazardních her jsem nadnesl Komisi začátkem loňského listopadu a v odpovědi, kterou jsem obdržel, stálo, že Komise podporuje Program pro bezpečnější internet, informační centra a linky bezpečí v členských státech. Z nich rodiče získávají informace o nebezpečí, které dětem hrozí na internetu - včetně internetových hazardních her.
<P>
Situace je však taková, že hazardní hry na internetu jsou skrytým problémem, který se však rozrůstá.
<P>
U hazardních her na internetu existuje oproti klasickým hazardním hrám evidentní problém s nedostatkem fyzické kontroly. Není přítomno žádné přímé odpovědné vedení, které by zajistilo, že hráč je plnoletý a jedná v souladu se zákonem. Bezpečnostní kontroly a postupy na internetových stránkách s hazardními hrami je možné obejít, nezletilí mohou používat vypůjčené nebo kradené kreditní karty a lze falšovat totožnost. Ohrožení spotřebitelé většinou hrají internetové hazardní hry osamoceně a odborníci na tuto problematiku poukazují na větší problém s impulzivním jednáním a na větší riziko nekontrolovaného neuváženého hraní, protože chybějí tradiční ochranné mechanismy klasických hazardních her.
<P>
U internetových hazardních her je složitější odhalit problémového hráče, protože na to, aby se zjistilo, kdo hraje, kdo to platí a kdo má problém, je zapotřebí času, odpovědnosti a prostředků. Abychom tento problém mohli řešit, je třeba vytyčit jasný směr na všech úrovních, abychom se mohli začít zabývat problémem nezletilých hráčů a zajistit ochranu zájmů nejohroženějších spotřebitelů.
<SPEAKER ID="040" NAME="Peter van Dalen" AFFILIATION="ECR">
(NL) Pane předsedající, v Nizozemsku žije přibližně 120 000 patologických hráčů, což představuje 1 % všech obyvatel. Patologické hráčství vede k řadě závažných sociálních problémů, jako jsou rozvrácené domovy, finanční problémy a trestná činnost. Proto by měly členské státy vyvinout maximální úsilí v boji proti hazardním hrám a s ním souvisejícím problémům.
<P>
Pane předsedající, zarážející je, že v některých členských státech funguje naprosto legální trh s hazardními hrami. Kromě toho se nás provozovatelé hazardních her snaží přesvědčit, že trh s hazardními hrami je normální segment vnitřního trhu, a nemusejí se na něj tedy vztahovat omezení. To se vymyká lidskému chápání. Členské státy by neměly podporovat žádné trhy, které prohlubují strádání ve společnosti.
<P>
Řada lidí bohužel lákadlu hazardních her nedokáže odolat. Proto se nizozemská vláda rozhodla převzít vlastnictví trhu s hazardními hrami a povolit v této oblasti pouze státní monopol. I když bych byl radši, kdyby v Evropské unii žádná kasina nevyrůstala, považuji to za nejméně špatné řešení.
<P>
Pane předsedající, Evropský parlament musí velice silně apelovat na členské státy, v nichž jsou hazardní hry povoleny, aby tento trh omezovaly, jak jen je to možné.
<SPEAKER ID="041" NAME="Kyriacos Triantaphyllides" AFFILIATION="GUE/NGL">
(EL) Pane předsedající, tento problém nepřímo volá po novém právním předpisu Společenství. Ovšem vzhledem k tomu, že dokonce i Evropský soudní dvůr vymezil hranice a podmínky, za nichž mohou členské státy prostřednictvím svých právních předpisů určit, jak budou hazardní hry na internetu regulovány, není nutné takový evropský předpis požadovat.
<P>
Kromě toho Soudní dvůr ve věci Schindler rozhodl, že hazardní hry mají určité morální, náboženské a kulturní aspekty, zahrnují velké riziko trestné činnosti nebo podvodů a mohou mít škodlivý vliv na jednotlivce i na společnost. O to se tu jedná především.
<P>
Právě z důvodu těchto veřejných zájmů by mělo toto odvětví zůstat pod kontrolou členských států, které lépe znají svá specifika a vědí, jak k nim přistupovat. Toto stanovisko navíc podporuje jak studie, kterou pro Komisi připravuje švýcarský Institut srovnávacího práva, tak zpráva paní Schaldemoseové, kterou v roce 2009 schválil Parlament.
<P>
V závěru této zprávy se uvádí, že přístup založený výhradně na vnitřním trhu není v tomto velice citlivém odvětví vhodný a od Komise se požaduje, aby této otázce věnovala zvláštní pozornost stanoviskům Evropského soudního dvora.
<SPEAKER ID="042" NAME="Lara Comi" AFFILIATION="PPE">
(IT) Pane předsedající, dámy a pánové, chtěla bych začít u rozhodnutí Evropského soudního dvora, protože skutečnost, že členské státy mohou zakázat soukromým subjektům provozování hazardních her poukazuje na to, že je třeba standardizovat tento trh, který je velice výnosný, ale zároveň velice rizikový pro spotřebitele.
<P>
Proto si vzhledem k tomu, že oblast hazardních her není na evropské úrovni harmonizována, může každá země stanovit vlastní míru ochrany. Často není možné zjistit, kde uplatňování takového omezení začíná a kde končí. Komise sice proti některým zemím zahájila řadu řízení o porušení předpisů - chtěla bych podotknout, že mezi nimi je i Itálie -, protože porušily zásadu volného pohybu služeb, ale Evropský soudní dvůr naopak podpořil portugalské rozhodnutí trh omezovat.
<P>
V této souvislosti je základním úkolem evropských orgánů provést odvětví hazardních her procesem regulace, který bude pro všechny členské státy plně harmonizovaný na úrovni EU. Je tedy třeba přenést se přes jednotlivé hospodářské zájmy a zajistit vysokou míru ochrany spotřebitelů, zejména dětí, které jsou v takových případech hlavními oběťmi podvodů a trestné činnosti.
<SPEAKER ID="043" NAME="António Fernando Correia De Campos" AFFILIATION="S&amp;D">
(PT) Pane předsedající, dámy a pánové, stali jsme se svědky střetu mezi dvěma politikami, na nichž Evropské unii velice záleží: na jedné straně ochrany spotřebitelů a veřejného pořádku a na druhé straně svobody pohybu a poskytování služeb.
<P>
Podle judikatury Soudního dvora v této otázce by si členské státy měly zachovat samostatnost a legitimitu v oblasti regulace činnosti provozovatelů internetových hazardních her. Jedná se o citlivou oblast, která ovlivňuje společenské hodnoty, pokud jde o deviantní chování spojené s hazardem, a také národní tradice, podle nichž se prostředky plynoucí z tohoto trhu používají na financování sociálních aktivit.
<P>
Lucemburská judikatura za posledních několik let představuje v oblasti práva konzistentní myšlenkovou linii, na jejímž základě by evropské orgány, především Komise, měly zaujmout otevřenější stanovisko. Sem spadá i vytvoření regulačního rámce, který by zohledňoval obavy společné všem členským státům, pokud jde o prevenci přeshraniční organizované trestné činnosti, která se pomocí těchto her šíří, i o poskytování řádné ochrany spotřebitelům, kteří jsou tímto typem internetových hazardních her ohroženi.
<P>
Pane komisaři Barniere, těšíme se, že nová Komise, která se nyní ujímá funkce, bude tento problém řešit jako jednu z priorit svého programu.
<SPEAKER ID="044" NAME="Oldřich Vlasák" AFFILIATION="ECR">
- Vážené dámy a pánové, jak všichni víme, hazard je tradičně přísně regulován ve většině států Evropské unie. Situace se ovšem změnila od té doby, co se největší hernou světa stal internet. Je skutečností, že technický rozvoj spojený s provozováním her ve světě postupuje velmi rychle a příslušná právní úprava zatím není schopna dostatečně reagovat.
<P>
Evropskému soudnímu dvoru jsou tak stále častěji adresovány otázky v souvislosti s případy týkajícími se on-line hazardních her, což jasně vypovídá o tom, že výklad a uplatňování právní úpravy Společenství v oblasti hazardních her jsou nejasné. Na sázení na internetu se navíc pohlíží jako na "šedou oblast" práva.
<P>
Myslím, že musíme respektovat, že každý stát má přidělování licencí na provozování sázkových her ve své vlastní kompetenci. Současně se asi v obecné rovině shodneme na tom, že tuzemská legislativa nemůže překračovat principy Unie o podnikání a poskytování služeb v rámci Evropské unie. To však ale paradoxně znamená, že např. český zákon nemusí českým firmám umožnit získat licenci na provozování on-line sázkových her, ale Česká republika nemůže znemožnit zahraničním sázkovým kancelářím podnikat na svém území. S touto situací se nemůžeme spokojit. A to nezmiňuji sociální, zdravotní a bezpečností rizika, která jsou s on-line hrami spojena, ani příslušné daňové souvislosti.
<SPEAKER ID="045" NAME="Sari Essayah" AFFILIATION="PPE">
(FI) Pane předsedající, pane komisaři Barniere, jak si jistě dobře pamatujete, politika Evropského parlamentu byla konzistentní, když se stavěl proti zahrnutí hazardních her do směrnice o službách, protože hazardní hry nejsou službami v pravém slova smyslu: jsou spojeny s rizikem závislosti a se sociálními výdaji, které se k ní váží.
<P>
Evropský parlament se domnívá, že další hodnotou, kterou je třeba chránit, je poctivost sportu, zvláště nyní, když máme díky Lisabonské smlouvě pravomoc tento problém řešit. Čím více neregulovaných hazardních her existuje, tím spíše se sport stává jen prostředkem k hromadění zisku a tím je náchylnější například k trestné činnosti v podobě praní špinavých peněz.
<P>
Komise musí navrhnout řešení, v němž zohlední politiku Parlamentu, který důsledně požaduje, aby hazardní hry byly vzhledem ke své zvláštní povaze ponechány v pravomoci členských států. Před Evropský soudní dvůr se dostalo nejméně deset případů, z nichž nejnovější je případ Liga Portuguesa. Není však správné, aby se tyto případy vyvíjely jen cestou soudních rozhodnutí nebo jako výsledek řízení pro porušení předpisů. Potřebujeme v těchto otázkách politické rozhodnutí, jehož výsledkem by však nebyla harmonizace, protože za sociální výdaje a další negativní dopady hazardních her stejně nesou odpovědnost členské státy.
<P>
Je třeba vytvořit v oblasti hazardních her logickou a komplexní politiku, protože internetové hazardní hry jsou jen zařízení a samo osobě to neznamená, že politika v oblasti hazardních her bude přeshraniční politikou. Rozšiřování internetových hazardních her není přírodní živel, který neúprosně postupuje. Existuje řada výrobků, které se v internetových obchodech nemohou prodávat do zahraničí, takže by i společnosti provozující hazardní hry na internetu měly dodržovat zákony jednotlivých členských států.
<P>
Pane komisaři, chtěla bych vás podpořit v rozhodnutí vypracovat zelenou knihu o hazardních hrách. Tím bychom jistě také získali prostředky k boji proti hazardním hrám na internetu, které pocházejí ze zemí mimo Evropu, a proti problémům, které hazardní hry způsobují.
<SPEAKER ID="046" NAME="Catherine Stihler" AFFILIATION="S&amp;D">
(EN) Pane předsedající, chtěla bych předchozím řečníkům poděkovat za jejich příspěvky a své kolegyni Christel Schaldemoseové za její práci na tomto tématu.
<P>
Jak již předchozí řečníci uvedli, hazardní hry nejsou služba jako každá jiná. Negativní dopady hazardních her nelze dost zdůraznit, jak řada mých kolegů dnes dopoledne zmínila. K měření problémového hráčství se používají dvě mezinárodně uznávané stupnice. Jedna se nazývá diagnostický statistický index závažnosti, tou druhou je kanadský index závažnosti problémového hráčství. Tato stupnice byla použita ve Spojeném království a odhaduje se, že jen ve Spojeném království - a můj nizozemský kolega říkal, že u nich je postiženo jedno procento populace - se počet dospělých osob, které mají problém s hráčstvím, pohybuje mezi 236 000 a 284 000.
<P>
Jaký je asi počet těchto lidí v celé Evropské unii? Pokud se chystá ona zelená kniha, byla bych ráda, kdyby Komise získala přesné statistické údaje - kdyby zadala studii týkající se dopadu hazardních her a internetových hazardních her na občany EU. Myslím, že by bylo velice užitečné mít k dispozici takovouto informaci, od níž by se mohla odvíjet naše diskuse.
<P>
Pokud jde o rozhodnutí ESD - když si přečtete znění "aby se zabránilo provozování hazardních her po internetu za účelem podvodu nebo trestné činnosti" a uvědomíte si, kolik je na jednotném trhu kartelů, což se zdůrazňuje ve zprávě o hospodářské soutěži, je zřejmé, že musíme zajistit, aby společnosti provozující hazardní hry nevyužívaly registraci v jiných zemích, než ve kterých působí, jako zástěrku pro své nezákonné praktiky.
<P>
Těším se na další zprávy od pana komisaře Barniera. Přeji vám vše nejlepší v nové funkci, pane komisaři.
<SPEAKER ID="047" NAME="Mairead McGuinness" AFFILIATION="PPE">
(EN) Pane předsedající, chtěla bych se připojit k blahopřáním panu komisaři Barnierovi. Pane komisaři, není to na začátek vaší kariéry v Komisi nejjednodušší téma, ale váš předchůdce ve funkci pan McCreevy se na mě určitě nebude zlobit, když řeknu, že i on si rád sem tam vsadil. Rád chodil na dostihy a zjevně se sázkám nebránil.
<P>
Pokud jde o tuto otázku, existují evidentně dva myšlenkové proudy. Stanovisko Parlamentu je od vydání usnesení ze dne 10. března 2009 jasné a já myslím, že stojí za to zde citovat tři řádky z tohoto usnesení, v němž se uvádí, že "členské státy mají zájem a právo regulovat a kontrolovat své trhy s hazardními hrami". Také je v něm velice jasně uvedeno, že "subjekty poskytující hazardní hry on-line musí dodržovat právní předpisy členských států, v nichž tyto služby poskytují," a že "na tuto velmi citlivou oblast není vhodné pohlížet výhradně zorným úhlem vnitřního trhu".
<P>
Problémem pro nás jako tvůrce předpisů i pro členské státy je, že trh je daleko před námi: vývoj v této oblasti předběhl stávající právní předpisy a bude tak činit i nadále. Ať se nám to líbí nebo ne, lidé rádi hrají hazardní hry. Osobně bych si raději koupila boty, ale různé lidi baví různé věci.
<P>
Naprosto souhlasím se všemi, kdo velice jasně hovořili o problémech spojeným s hazardními hrami, ať už na internetu, nebo jinde. Pojí se s nimi obrovské sociální problémy, kdy lidé závislí na hazardních hrách dělají, co by neměli. Uvědomme si ale také, že členské státy podporují loterie, a tak zákonným způsobem podporují možný vznik závislostí.
<P>
Tato otázka tedy není jednoznačná, ale opakuji, že pro Evropský parlament a EU obecně je problémem to, že členské státy nepostupují jednotně, i když naši občané využívají těchto služeb i za hranicemi své země a také jich využívat chtějí.
<P>
Zelenou knihu bychom velice uvítali: je pro vás velkou výzvou shromáždit všechny informace k této problematice. Myslím, že problém je v zásadním nedostatku informací a znalostí, a je na Komisi, aby tento problém vyřešila.
<SPEAKER ID="048" NAME="Mitro Repo" AFFILIATION="S&amp;D">
(FI) Pane předsedající, pane komisaři, říká se, že politika je hra, někdy dokonce hazardní, ale hazardní hry nejsou podnikáním nebo službou v pravém slova smyslu. Jsou spojeny s řadou sociálních problémů, které přitahují trestnou činnost.
<P>
Patologické hráčství příliš často a příliš snadno dostává člověka do finanční tísně, což může vést také ke vzniku velmi závažných psychických problémů. V návaznosti na projev své kolegyně Stihlerové bych rád uvedl, že v roce 2008 bylo ve Finsku podle odhadů 40 000 lidí, kteří měli problémy s hráčstvím. Pokud by byl poměrný počet takových lidí stejný v celé Evropské unii, znamenalo by to, že v Evropě nyní žije více než 35 milionů osob, které mají problémy s hráčstvím, a to je obrovské číslo. Proto si myslím, že členské státy musí mít v budoucnu právo samy rozhodovat o tom, jak budou organizovat hazardní hry, aby minimalizovaly psychické a finanční škody. Potřebujeme přísná pravidla, regulaci trhu a dozor veřejných agentur.
<P>
Na závěr bych rád zdůraznil, jak je důležité, abychom se zabývali ochranou nejohroženějších spotřebitelů a nebezpečím patologického hráčství a abychom skutečně vyvinuli úsilí v boji proti organizované trestné činnosti, která z hazardních her těží.
<SPEAKER ID="050" NAME="Salvatore Iacolino" AFFILIATION="PPE">
(IT) Paní předsedající, dámy a pánové, pane komisaři, gratuluji, vítáme Vás.
<P>
Každý vidí, jakého rozmachu dosáhl trh s hazardními hrami poskytovanými on-line za posledních několik let, jak je ekonomicky výnosný a jakou získává pozornost sdělovacích prostředků. Je to jev, který se týká nových sociálních skupin a je charakterizován mnohostrannou spotřebou. Moderní technologie usnadňují přístup a umožňují zapojení rostoucího počtu spotřebitelů - často mladých lidí, kteří jsou všeobecně lépe obeznámení s počítači a internetem.
<P>
Sen o změně života prostřednictvím hazardních her má často katastrofální následky a mnohé rodiny jsou vtaženy do negativní situace, z které často nelze žádnými prostředky uniknout. Navíc nelze podceňovat vážné poškození způsobené nedostatkem sociálního kontaktu a interakcí mezi on-line gamblery. Nepřijatelnou závislost charakterizuje osamělost a nezbytná neviditelnost gamblerů. Hazardní hry jsou zlozvykem, který se ještě dnes zdá být do značné míry skrytý.
<P>
Ve své předchozí funkci ředitele veřejného zdravotnického zařízení jsem otevřel zvláštní oddělení pro patologické hráčství. Navržený intervenční model se ukázal jako úspěšný, protože léčba kombinovala terapeutické aspekty s prevencí, výzkumem a rehabilitací.
<P>
Je třeba intervenovat, zaujmout společné stanovisko a zajistit, že všechny závislosti budou podléhat silné regulaci. Toto ovšem není typický případ: odkazuji na zneužívání drog, alkoholu, tabáku, některých potravin a na závislosti na internetu.
<P>
Je mi líto, že otázka, kterou jsem položil já a dalších 42 poslanců, nebyla dosud předložena Parlamentu na plenárním zasedání, kvůli opozici zleva. Proto přemýšlím, jak velký zájem Komise skutečně projevuje o ty, kteří mají prokazatelné problémy s drogovou nebo jinou prokazatelnou závislostí, a jak důležitou roli v programu Komise hraje boj proti nedovolenému obchodu s drogami.
<SPEAKER ID="051" NAME="Sylvana Rapti" AFFILIATION="S&amp;D">
(EL) Paní předsedající, myslím, že důvodem, proč se v Evropě cítíme bezpečně, proč se Evropa dostala tak daleko, je, že vždy respektovala národní citlivost. Neustále vznikající dilema, zda Evropa nebo členské státy mají první a poslední slovo, je důležitou otázkou a dokonalým příkladem toho jsou hazardní hry, zejména hry poskytované on-line. Internet je vzrušující místo, ale skrývá také nebezpečí, která je velmi obtížné kontrolovat. Přitom princip hospodářské soutěže, který je pilířem vnitřního trhu, nemůže ignorovat primární otázky respektu k vnitrostátním veřejným zájmům. Domnívám se, že je třeba tuto rovnováhu jasně vymezit v rozhodnutích soudního dvora, který na jedné straně chápe a brání koncept veřejného zájmu chráněného národními tradicemi, a druhé straně formuluje námitky vůči nepřiměřeným opatřením, která nakonec fungují na náklady občanů.
<P>
Vzhledem k současným konzultacím v Radě očekáváme, že uslyšíme, jak bude Komise pracovat, aby chránila národní autonomii a přitom vytvořila efektivní základ pro spolupráci, aby bylo možné bojovat proti návykům a podvodům. A nakonec bych Vám chtěla pogratulovat, pane komisaři, a říci, že věřím všemu, co jste prohlásil v tomto Parlamentu. Když vás slyším říkat, že se v tomto okamžiku rozcházíte s literou, ale nikoliv duchem zákona, je to něco, co čekám, že uvidím v praxi. Přeji Vám hodně štěstí.
<SPEAKER ID="052" NAME="Othmar Karas" AFFILIATION="PPE">
(DE) Paní předsedající, pane komisaři, dámy a pánové, především buďte vítán, pane komisaři. Je dobře, že Vás zde vidíme ve v této specifické funkci. V této oblasti se fakticky mezi jiným zabýváme uplatňováním regulačního sociálně tržního ekonomického rámce.
<P>
Ocitáme se v napjaté situaci. Na jedné straně potřebujeme jít dále tržní cestou, protože musíme naplňovat principy vnitřního trhu. Na druhé straně se nemůžeme vzdát smyslu pro odpovědnost. Z tohoto důvodu musíme stanovit určitá omezení na trhu hazardních her. Musíme přijmout svoji odpovědnosti. Nemůžeme dovolit, aby si na trhu hazardních her každý dělal, co se mu zlíbí, více než na finančním trhu, a potom za to nechat platit společnost. Hazardní hry souvisí s otázkami vzdělání, praní špinavých peněz, kriminality a svobody. Musíme tyto věci společně zkoumat.
<P>
Nemáme k dispozici také ani žádné jasné definice. Všichni hovoříme o gamblingu, ale existuje mnoho různých typů a různé definice. Proto vítám oznámení o vydání zelené knihy, protože ta nám umožní současně řešit otázku definice, problémy a různost individuálních národních zvyklostí.
<P>
S přístupem prosazujícím ryzí vnitřní trh se v těchto otázkám nikam nedostaneme. Neměli bychom ovšem používat jeden přístup a vylučovat druhý. Potřebujeme regulační rámec na úrovní EU, abychom nemuseli každý rok končit u podobných debat. Zainteresovány jsou všechny členské státy a různí provozovatelé. Společným řešením bychom neměli podkopávat právo členských států, ale zajistit právní jistotu na evropském trhu.
<SPEAKER ID="053" NAME="Pier Antonio Panzeri" AFFILIATION="S&amp;D">
(IT) Paní předsedající, pane komisaři, dámy a pánové, jsme si vědomi rozdílů, které existují mezi regulačními rámci v jednotlivých zemích, a je nám také známo, že různé interpretace evropského a vnitrostátního precedenčního práva v současné době vedou k velkému počtu narušení pravidel a sporů v členských státech.
<P>
Ve světle problémů přeshraničního charakteru poskytování hazardních her on-line není absence politiky Evropská unie dále udržitelná. Navíc rychlé rozšíření internetu a elektronického obchodování v posledních letech vyvolalo nárůst zdrojů on-line her a následný vznik přeshraničních problémů, které stále ještě nejsou vyřešeny.
<P>
Z tohoto důvodu jsem přesvědčen, že by evropské instituce měly přistoupit k řešení společných problémů, jako je ochrana spotřebitelů - a zejména dětí - prevence kriminálních činů a podvodů, ale také problémů týkajících se boje proti ilegálním a nepovoleným prostředkům služeb, se kterými se samotné vnitrostátní vlády nemohou vypořádat.
<P>
Komise proto musí reagovat na požadavky Parlamentu a usilovat o vytvoření evropského regulačního rámce. Musí postupovat s nezbytným odhodláním. Pane komisaři, Vaši dobrou vůli nikdo nezpochybňuje, a proto Vám říkám, že konzultace jsou dobrou myšlenkou stejně jako zelená kniha, za předpokladu, že se využijí ke stanovení správného legislativního rámce a nebudou samoúčelné. Stará Komise velmi často připravovala příliš mnoho zelených a bílých knih, aniž by byla přijata nějaká rozhodnutí. Věřím ovšem, pane komisaři, že si uvědomujte, že potřebujeme rozhodnutí, nikoliv jen slova.
<SPEAKER ID="054" NAME="Eija-Riitta Korhola" AFFILIATION="PPE">
Paní předsedající, když vidím postoje, které k hazardním hrám a sázkám zaujal Evropský soudní dvůr, Komise a Parlament, vyvodil bych tyto závěry. Prakticky všechny členské státy a Parlament odmítají v této specifické a citlivé oblasti aplikovat principy země původu a vzájemného uznání. Soudní dvůr to akceptuje, jak to znovu explicitně vyjádřil ve svém rozhodnutí minulé září. Pro Komisi toto rozhodnutí znamená, že ztrácí jeden z hlavních argumentů, které používala ve všech případech nedodržení pravidel.
<P>
Členské státy si mohou pro hazardní hry a sázky svobodně stanovit vlastní politické cíle a detailně definovat úroveň ochrany, kterou pro své občany považují za vhodnou. Rada a Parlament pracují po léta ruku v ruce. V roce 2006 a 2007 obě tyto instituce schválily vyloučení hazardních her a sázek ze směrnice o službách a směrnice o audiovizuálních médiích.
<P>
Zpráva, kterou vypracovala paní Schaldemoseová o práci Rady byla připravená během francouzského předsednictví, a stejná linie pokračovala během švédského a španělského předsednictví. Ve zprávě paní Schaldemoseové jsem byl odpovědný za linii PPE a sdílím její pohled.
<P>
Pane komisaři, chtěl bych Vám položit tuto otázku: sdílíte názor, že by Komise měla konečně začít pomáhat členským státům v boji proti všem nelegálním - jinými slovy neoprávněným - nabídkám hazardních her, spíše než trávit čas otázkami, které již byly zodpovězeny? Pokud je tomu tak, jak se to bude řešit?
<SPEAKER ID="055" NAME="Bogusław Sonik" AFFILIATION="PPE">
(PL) Paní předsedající, není pochyb o tom, že se trh s hazardními hrami poskytovanými on-line rozvíjí velmi dynamicky. Skutečně, více než 40 % světového trhu s hazardními hrami se zaměřuje na Evropu a jeho zisky rostou. Za poslední čtyři roky se tyto příjmy téměř zdvojnásobily: z 6,5 miliardy EUR na 11 miliard EUR. Tyto statistické údaje nám dovolují prohlásit, že tento jev se nadále šíří jak na nadnárodní, tak na přeshraniční úrovni. Rozvoj těchto služeb a změny přístupu spotřebitelů vyžadují reakci ze strany Evropské unie. Nedostatek regulace hazardních her poskytovaných on-line ve Společenství je jen jedním z příkladů, kdy instituce nejenže nestačí držet krok se sociálními změnami, ale také nedokážou reagovat na potřeby měnícího se společného evropského trhu. Dynamicky se rozvíjející trh s hazardními hrami, který se opírá o přeshraniční kontakty a transakce, vyžaduje společnou a jasnou regulaci, aby se minimalizovala rizika spojená s podvody, praním špinavých peněz, ovlivňováním sportovních zápasů a závislostí na hraní hazardních her. Základem fungování jednotného trhu by měly být jasné a transparentní principy a my bychom měli především před těmito hrozbami chránit evropské spotřebitele.
<P>
Měli bychom informovat spotřebitele o možných negativních důsledcích hazardních her poskytovaných on-line. Mladí lidé, jak jsme uvedli v březnovém prohlášení, nejsou dostatečně vyspělí, aby rozlišili takové koncepty, jako je štěstí, šance a pravděpodobnost výhry. Potřebujeme definovat rizika závislosti na hraní hazardních her, která se rozvíjí u mladých lidí. Komise stále častěji nedokáže držet krok, a nejen v této záležitosti, s výjimečně rychlým rozvojem internetu a různých druhů on-line aktivit. Není jedním z důvodů této situace skutečnost, že Komise je složená výhradně z lidí, kteří vyrůstali v době, kdy tento elektronický svět podnikání on-line byl pouze námětem futuristických románů?
<P>
Komise musí začít pracovat na důkladné zprávě, která bude analyzovat všechny faktory týkající se problému poctivosti poskytování hazardních her a všech s tím spojených právními a sociálních důsledků. Je třeba jasně definovat evropský kodex správné praxe, který stanoví nejvyšší standardy a bude schopen rozlišovat mezi tím, co je poctivá, sportovní soutěž a co je nemorální gambling.
<SPEAKER ID="056" NAME="Elena Oana Antonescu" AFFILIATION="PPE">
(RO) Regulace trhu s hazardními hrami v Evropské unii je choulostivá otázka, bez ohledu na to, zda hovoříme o konvenčních hazardních hrách nebo o poskytování těchto her on-line. Sektor hazardních her poskytovaných on-line v posledních letech expanduje a nyní je oblastí, která vytváří obrovské zisky. Existují tací, kteří se vyslovují pro zákaz hazardních her, zatímco jiní se domnívají, že by takový zákaz vyvolal nárůst těchto aktivit bez jakéhokoliv druhu účinné regulace.
<P>
Evropská unie i členské státy sdílejí ve svém úsilí zlepšit regulaci hazardních her společné cíle. Chtějí chránit menšiny, najít řešení problémů souvisejících se závislostí, zavést vhodná regulační opatření týkající se transparentnosti a pravidel reklamy, nemluvě o prevenci závislosti a nadměrného poskytování hazardních her on-line.
<P>
Při nedostatku harmonizované legislativy mají členské státy volnou ruku stanovit si v této oblasti vlastní politické cíle a definovat požadovanou úroveň ochrany. Ačkoliv se zdá, že cíle jsou stejné, řešení problému regulace v této oblasti není zdaleka snadné. Nemůžeme ovšem popírat reálnou situaci - hazardní hry představují důležitou ekonomickou aktivitu, která se plně neslučuje s pravidly vnitřního trhu. Bez omezení prostřednictvím technických zábran je možné k těmto aktivitám získat přístup přes hranice a vytvářet zisky, které dosahují miliard EUR.
<P>
Rozhodnutí Evropského soudního dvora nesbližují rozdílné názory na správný způsob vynucování regulace. Komise nadále čelí paradoxnímu stavu, kdy se jurisdikce členských států snaží tuto oblast regulovat a poskytovatelé hazardních her podávají stížnosti proti omezením zaváděným na vnitrostátní úrovni.
<P>
Nepřimlouvám se za hazardní hry poskytované on-line. Řekla bych, že jsem spíše proti těmto aktivitám. Cítím ovšem, že je třeba vycházet z té reality, že tyto hry existují. Proto musíme vytvořit harmonizovanou legislativu, která nebude regulovat pouze aktivity ekonomických provozovatelů, ale co je důležitější, zajistí také opatření na podporu spotřebitelů. Musíme zajistit, že hazardní hry poskytované on-line budou rozumným způsobem řízeny. Musíme chránit menšiny a ty, kteří jsou zranitelní. Musíme také preventivně bránit vzniku závislosti a organizovanému zločinu.
<SPEAKER ID="057" NAME="Tamás Deutsch" AFFILIATION="PPE">
(HU) Především srdečně vítám pana komisaře Barniera a chtěl bych mu popřát vše nejlepší v jeho úsilí. Dámy a pánové, dovolte prosím, abych shrnul to, co bych chtěl vyjádřit, do tří hlavních bodů.
<P>
Především v této době, kdy experti říkají, že v našem světě dominují masová média a internet, není možné debatovat o hazardních hrách a zejména o hazardních hrách poskytovaných on-line a přitom ignorovat závažné sociální, kulturní, zdravotní a mentální důsledky s tím spojené. Je také zřejmé, jak ukázalo rozhodnutí přijaté Parlamentem před rokem, že hazardní hry poskytované on-line mají očividné škodlivé dopady na společnost. Stačí se zmínit o důsledcích spojených s vývojem závislosti na hazardu, organizovaným zločinem a praním špinavých peněz. Neměli bychom také zapomenout na škodlivé účinky sportovních sázek, právě teď, když je Evropa postižena hrozným skandálem ovlivňování sportovních zápasů, který je bohužel spojen s tímto problémem.
<P>
Zadruhé, podle mého názoru jsme to vzali za špatný konec, když si myslíme, že regulace hazardních her poskytovaných on-line je otázkou volného trhu. Je to v první řadě otázka ochrany spotřebitele. Podle mého názoru by se regulace měla zaměřit na otázky ochrany spotřebitele.
<P>
A v neposlední řadě mi dovolte, abych přednesl dva návrhy. Potřebujeme společnou regulaci na evropské úrovni, regulaci vycházející z ochrany spotřebitele a zaměřenou na prevenci, aby se zabránilo vývoji závislosti na hazardu, spojení hazardních her poskytovaných on-line s organizovaným zločinem a skandálům týkajících se ovlivňování sportovních zápasů, které ohrožují fair play. V neposlední řadě je třeba, aby Evropská unie iniciovala regulaci, která bude působit přes hranice a za hranicemi Evropské unie, protože hazardní hry poskytované on-line jsou globálním problémem, a domnívám se, že je to problém, který musíme také řešit.
<SPEAKER ID="058" NAME="Jim Higgins" AFFILIATION="PPE">
Paní předsedající, hazardní hry, podobně jako mnohé další aktivity, těží z pokročilých technologií. Ty mají svůj rub a líc. Výhodou je, že usnadňují život sázkařům a ulehčují podání sázky. Sázení přináší členským státům obrovské zisky a má obrovský záběr. Dříve se sázení týkalo jen dostihů a různých sportů, ale nyní proniklo do mnoha dalších oblastí, jakou jsou například politické předpovědi. Jak říkáme my v Irsku, mohli byste si vsadit na to, která vlajka se vyvěsí. Takže, co se týká hazardních her a sázek, došlo k obrovskému rozvoji možností.
<P>
Nevýhodou je, že se více setkáváme s podvody, ovlivňováním sportovních zápasů, sociálními a domácími nepokoji, závislostí atd. Odhaduje se, že jen ve Spojeném království - jak uvádí organizace Gamblers Anonymous - je asi 600 000 obyvatel, kteří jsou závislí na hraní hazardních her a sázení a kteří jsou členy Gamblers Anonymous. Stejný problém máme v Irsku a je to obecný problém v celé EU.
<P>
Domnívám se, že bychom se měli podívat na rozhodnutí Evropského soudního dvora z hlediska výroku, že je na každém členském státě, aby si stanovil vlastní pravidla předpisy. Potřebujeme společnou politiku, protože gambling překračuje hranice. Zasahuje celou Evropskou unii. Myslím, že se musíme vrátit ke znamenitým doporučením z 10. března 2009, která stoji za to znovu posoudit. Poslanci například vyzývají členské státy, aby úzce spolupracovaly při řešení sociálních problémů a problémů veřejného pořádku pramenících z přeshraničního poskytování hazardních her on-line. Zadruhé, potřebujeme chránit spotřebitele proti podvodům a k tomu bychom měli zaujmou společný postoj. Zatřetí, musí existovat společná regulace reklamy a poskytování hazardních her on-line. V neposlední řadě, co se týká důvěryhodnosti, měli bychom dosáhnout maximální míry věrohodnosti, a samozřejmě z hlediska věku by měla být stanovena jasná hranice.
<P>
Pan Panzeri již dříve uvedl - a má pravdu - že zde příliš mnoho mluvíme o usneseních a doporučeních, která jsou všechna velmi chvályhodná, ale nakonec je třeba je uskutečnit. Jinak jsou pouhými aspiracemi. Takže mluvme o akcích a časovém plánu. Proto očekávám odpověď Komise.
<SPEAKER ID="059" NAME="RadvilMorkūnaitė-Mikulėnien" AFFILIATION="PPE">
(LT) Pravděpodobně nikdo nebude zpochybňovat fakt, že gambling, podobně jako jiné formy závislosti, vyvolává vážné sociální problémy, které poškozují nejen hráče, ale celou společnost. Je to komplexní problém.
<P>
S rychlým rozšířením přístupu k internetu v našem globalizovaném světě došlo k významnému nárůstu nové formy závislosti, závislosti na hraní hazardních her poskytovaných on-line. Za čtrnáct let od roku 1996 trh s hazardními hrami dramaticky vzrostl. Jak roste trh, stejně tak ve světě rostou celkové příjmy z hazardních her. Dokud v Evropské unii nevytvoříme společný systém regulace hazardních her poskytovaných on-line, jediný, kdo bude mít z těchto údajů radost, budou reprezentanti této obchodní činnosti.
<P>
Evropský soudní dvůr prohlásil, že služby poskytování hazardních her mohou využívat svobody pohybu a členské státy by je měly regulovat samy s ohledem na své hodnoty a tradice. Například Litva je stále ještě jednou ze zemí Evropské unie, ve které jsou hazardní hry zakázané. Ovšem volný pohyb služeb zajišťuje příležitost k hazardním hrám, volný přístup k hazardním hrám poskytovaným on-line, a kdybychom zakázali hazard v celé Evropské unii, ani tak nebudeme chráněni před poskytovateli registrovanými v jiných částech světa. Proto je nezbytné vytvořit společný systém Evropské unie pro regulaci hazardních her poskytovaných on-line, který bude počítat s ochranou rizikových skupin a kontrolou transakcí.
<P>
Co se týče otázky nezletilých, to, na čem se stávají závislými, není jen hra o peníze, ale často jsou to hry samotné, které mají agresivní charakter nebo obsah, a to je také velký problém.
<P>
Tato situace je téměř shodná s otázkou emisí CO2, o které tak často vedeme rozpravu. Internet nemá žádné hranice, takže pokud máme rozdílná pravidla a předpisy po hazardní hry poskytované on-line, bude to podobné jako s problémem změny klimatu; mnoho slov a bohužel málo výsledků.
<SPEAKER ID="060" NAME="Piotr Borys" AFFILIATION="PPE">
(PL) Paní předsedající, chtěl bych položit Komisi otázku, v kontextu otázek, které kladl můj kolega pan Nitras, který nemůže být dnes přítomen vzhledem k problémům dostat se do Štrasburku. Především bych se chtěl zeptat Komise, zda by mohla komentovat nedávné legislativní změny v členských státech v kontextu společných rozhodnutí Evropského soudního dvora. Zadruhé, počítá ještě Komise s přijetím legislativních opatření pro zavedení společného rámce, ve kterém by bylo možné regulovat transakce spojené s hazardními hrami poskytovanými on-line, s ohledem hlavně na ochranu spotřebitelů a boj pro závislosti na hazardních hrách, a také na rostoucí přítomnost organizovaného zločinu v systému, který není řádně prověřený a kontrolovaný?
<P>
Souhlasí Komise v této souvislosti s tím, že navzdory společným regulacím EU platným v současné době nejsou členské státy dosud schopné omezit gambling mezi svými občany, přestože používají například zákazy? Zdá se, že v této oblasti nejsou právní předpisy přizpůsobeny současné situaci a rozvoji trhu internetových služeb. Vzhledem k tomu moje otázka zní následovně: jaká opatření hodlá Evropská komise v této oblasti přijmout, aby se třeba vytvořil společný právní rámec, který by byl stejný pro všechny členské státy?
<SPEAKER ID="061" NAME="Toine Manders" AFFILIATION="ALDE">
(NL) Chtěl bych blahopřát komisaři Barnierovi ke jmenování členem Komise a také ho zde vřele přivítat, jelikož na pořadu jednání je toho mnoho.
<P>
Směrnice o službách, neboli "Bolkesteinova směrnice", o které se zde debatovalo, výslovně vylučuje hazardní hry. Považuji to za politováníhodné, protože to znamená, že jsme neměli odvahu připustit, že to vytváří problém pro spotřebitele, a domnívám se, že to iniciovaly vlády, které to nadále chtěly považovat za výhradní právo. Výsledkem je legislativní chaos, který v současné době vede ke značné právní nejistotě. To je politováníhodné a stojí za tím nedostatek odvahy, i na naší straně, řešit problémy. Konec konců mít problém a neřešit ho je jako strčit hlavu do písku, jak to dělají pštrosi. Přesto se jedná o reálné problémy, protože organizace provozující hazardní hry neustále vyhlížejí nové příležitosti.
<P>
Naše současná legislativa vychází z fyzických hranic, ale již dávno nastal věk virtuálních hranic. Podle mého názoru proto nyní musíme zajistit jednotný evropský přístup k hazardním hrám poskytovaným on-line, zavést jasnější legislativu, zapojit do tohoto procesu poskytovatele a zajistit, že budou chráněni spotřebitelé a bude zamezeno organizovanému zločinu. To ovšem také znamená, že musíme mít odvahu řešit situaci v případech, kdy si vlády ponechávají výhradní postavení na základě rozhodnutí Evropského soudního dvora, že "výhradní právo rozhodovat je povoleno, pokud provádíte restriktivní politiku”; tím se nám situace úplně vymyká z rukou.
<P>
Evropský soudní dvůr toto vyslovuje pravidelně a já se domnívám, že musíme mít odvahu přijmout důrazná právní opatření, která eliminují škodlivé nánosy a zneužívání hazardních her; nejen k užitku našich občanů, ale také aby se také bránilo organizovanému zločinu. Doufám, že takový postup bude úspěšný, pane komisaři Barniere: máte před sebou obrovský úkol a přeji Vám hodně štěstí.
<P>
Snad - a to je moje poslední připomínka, paní předsedající - když se pan komisař bude skutečně blíže zabývat prováděním směrnice o službách, bude to něco, co povzbudí Parlament; konec konců jsem v tomto ohledu slyšel mnoho pozitivních zpráv.
<SPEAKER ID="062" NAME="Franz Obermayr" AFFILIATION="NI">
(DE) Paní předsedající, Evropský soudní dvůr v kauze C-42/07 E zkoumal, zda Portugalsko porušilo právo EU zákazem hazardních her poskytovaných on-line. Portugalsko zakázalo společnostem poskytovat hazardní hry a sázky na internetu. Společnosti postižené tímto zákazem, například BWin a Liga Portuguesa de Futebol Profissional, se obrátily na soud a dotáhly tyto případy až k ESD. Hlavním argumentem bylo, že tímto zákazem Portugalsko porušilo svobodu poskytovat služby a že nakonec každý podnikatel by měl mít povoleno poskytovat služby přes hranice. Navíc každý občan EU by měl mít možnost přijímat služby, což je pasivní forma svobody.
<P>
Z hlediska tohoto obsahu svoboda poskytovat služby zahrnuje také zákaz diskriminace, což znamená, že stát nemůže poskytovatele služeb dostat do méně výhodného postavení než domácí poskytovatele. Na druhé straně svoboda poskytovat služby obsahuje také zákaz omezení, což znamená, že jakékoliv opatření, které není samo o sobě diskriminační, ale je určeno k bránění vstupu zahraničních společností na trh, je samozřejmě také nedovolené. Je dosti zajímavé, že ESD toto odmítnul s odůvodněním, že svoboda poskytovat služby může být omezena natolik, do jaké míry ohrožuje veřejný zájem, jak je to nezbytné pro boj proti podvodům, zaručení ochrany spotřebitele a prevenci závislosti na hazardních hrách.
<P>
Závislost na hazardních hrách je právě nyní závažným problémem. Jen v samotném Německu bylo 200 000 lidí oficiálně kategorizováno jako závislí na hazardních hrách a oběťmi této závislosti jsou stále více mladí lidé. Jedna studie zjistila, že lidé začínají hrát hazardní hry již od 13 let. Na druhé straně, a my máme s tímto problémem dost zkušeností, soukromí provozovatelé, kteří splňují přísné požadavky a sledují vhodné postupy pro ochranu spotřebitele, jsou kategoricky vyloučeni z trhu, zatímco na druhé straně státem vlastněné monopoly se mohou vyhnout hospodářské soutěži ve Společenství, což jim přináší větší výhodu na trhu.
<P>
Očekávám, že tato velmi obtížná a polarizovaná situace bude vzata v úvahu při vytváření nového regulačního rámce a že Komise do něj zahrne tyto klíčové otázky, které jsem vznesl.
<SPEAKER ID="063" NAME="Giovanni Collino" AFFILIATION="PPE">
(IT) Paní předsedající, dámy a pánové, nejprve bych chtěl popřát panu komisaři Barnierovi mnoho úspěchů v jeho práci, protože potřebujeme, aby se udělal kus dobré práce.
<P>
Hazardní hry mají ze své podstaty psychologické dopady na jednotlivé hráče a ovlivňují kulturní a behaviourální aspekty jednotlivých společností. Vzhledem k rizikům, které hazardní hry představují, je nedávné rozhodnutí Evropského soudního dvora, které dává každému členskému státu právo si stanovit vlastní pravidla, kterými se řídí sázky a hazardní hry poskytované on-line, rozumné.
<P>
Rozhodnutí týkající se případu Liga Portuguesa potvrzuje, že Evropská unie je vnitřně regulovaná 27 různými pravidly, na základě nichž každý stát rozhoduje o vydávání zákonů. Tento přístup jde úplně proti aplikaci práva o vnitřním trhu a proti sektoru hazardních her a harmonizaci na evropské úrovni.
<P>
Nabídka, která není přísně regulovaná, by měla nepříznivý dopad na potřeby a chování jednotlivých občanů EU, a v tomto bodě poukazuji na nejzranitelnější skupiny a mladé lidi.
<P>
Žádáme Vás, pane komisaři Barniere, abyste přijal kroky k vytvoření regulačního rámce, který vyjasní odpovědnosti a stanoví společné zásady a etický kodex pro provozovatele s cílem chránit všechny evropské občany, kteří mají zálibu v hazardních hrách poskytovaných on-line.
<SPEAKER ID="064" NAME="Milan Zver" AFFILIATION="PPE">
(SL) Pane komisaři, přeji Vám mnoho úspěchů ve Vaší nové funkci.
<P>
Gambling je moderní formou závislosti. Všichni to známe; je to druh úniku před skutečností pro moderní muže a ženy. Nicméně on-line gambling je skutečností, které my, politici, musíme čelit a pro kterou musíme najít nejlepší možné řešení. Na jedné straně musíme chránit zásady, které tvoří základ Evropské unie, jako je svoboda pohybu služeb, a na druhé straně musíme chránit spotřebitele.
<P>
Jakým směrem máme postupovat? Pokud vložíme příliš široké kompetence do rukou státní správy členských států, zdá se mi, že neodstraníme všechny nevýhody hazardních her poskytovaných on-line. Ani neodstraníme praní špinavých peněz nebo jiné s tím spojené kriminální aktivity.
<P>
A především se nám nepodaří odstranit monopoly, protože vybraní provozovatelé budou jistě přesně plnit tuto úlohu v rámci vnitrostátních hranic. Jsem proti protekcionismu v oblasti hazardních her a chtěl bych, aby zelená kniha skutečně řešila tento problém ve prospěch všech, ve prospěch spotřebitelů a státních správ a ve prospěch zásad, na kterých stojí Evropská unie.
<SPEAKER ID="065" NAME="Ilda Figueiredo" AFFILIATION="GUE/NGL">
(PT) Paní předsedající, pane komisaři, projednáváme záležitost, která má velký význam pro obranu zájmů občanů a ochranu proti rizikům podvodu, která jsou společná hazardním hrám, v to počítaje hazardní hry poskytované on-line.
<P>
Členské státy si musí udržet svoji autonomii a úplnou legitimitu přijímat zákony v oblasti kontroly hazardních her, podle tradic svých vlastních zemí, a zajistit úroveň ochrany, která je vhodnější pro spotřebitele, včetně investic do sociálních oblastí, jak je tomu v Portugalsku.
<P>
Z těchto důvodů nemůže v tomto případě existovat žádný prostor pro aplikaci pravidel hospodářské soutěže a svobody poskytování služeb. Nemáme co do činění s normálním typem služeb, zabýváme se hrou, která má vážné důsledky na život občanů. Proto očekáváme, pane komisaři, že při vypracování příslušných opatření budete mít na mysli tento přístup, a současně bude členským státům přiznána plná legitimita nadále vydávat vlastní zákony.
<SPEAKER ID="066" NAME="Seán Kelly" AFFILIATION="PPE">
(GA) Paní předsedající, děkuji Vám, že mi dáváte příležitost říci několik slov k této důležité mezinárodní otázce.
<P>
Gambling - a on-line gambling zejména - je skrytou závislostí a na rozdíl o jiných významných závislostí na drogách a na alkoholu zde neexistují zřejmé fyzické projevy onemocnění. Zadruhé, on-line gambling je také závislostí nové generace a je rozšířený zejména mezi mladými lidmi, kteří jsou daleko sběhlejší v digitální technice než jejich rodiče, a jsou proto mimo detekci a následně také mimo ochranu.
<P>
Proto vítám blízkou publikaci zelené knihy, která by měla řešit tři věci: zaprvé, zjistit, jak je gambling rozšířený - jeden příklad: v mém městě s 10 000 obyvateli byly před několika málo roky pouze dvě sázkové kanceláře a nyní jich tam je 18. Zadruhé, zjistit údaje, které potřebujeme pro vzdělávací program pro mladé lidi, rodiče a pedagogy, a zatřetí, připravit legislativu, kterou budeme aplikovat ve všech zemích.
<P>
GA Přeji mnoho štěstí v této důležité práci, pane komisaři.
<SPEAKER ID="069" NAME="Andreas Mölzer" AFFILIATION="NI">
(DE) Paní předsedající, v debatě, zda by hazardní hry poskytované on-line měly být výlučnou doménou monopolů, zda by měly být předmětem udělování licencí, nebo zda by měly být vůbec zakázány, bychom myslím neměli zapomenout na velmi dramatický nárůst závislosti na hazardních hrách. Jak všichni víme, krupiéři v kasinech absolvují psychologický výcvik, aby poznali hráče s návykovým chováním. Je-li to třeba, může jim hra být zakázána. Ovšem od obrovského boomu nabídky hazardních her poskytovaných on-line se problém závislosti stále více přenáší na internet. To ohrožuje vztahy mezi lidmi, práci a zdraví a tito lidé mohou za velmi krátkou dobu nahromadit tisíce EUR dluhu.
<P>
Dalším problémem, který se týká této otázky, je ochrana mladých lidí. Ovšem zakázat mladým lidem hazardní hry nám nic nepřinese. Jedna studie ukazuje, že jeden z deseti studentů v Hamburku ve věku od 14 do 18 let nelegálně hraje o peníze na internetu, ať již ve formě on-line pokeru nebo sportovních sázek. Ale také bychom neměli zapomínat, že kromě tragických osudů postižených osob a jejich rodin to také znamená veřejné výdaje.
<SPEAKER ID="070" NAME="Předsedající">
Pane komisaři, nejdříve mi dovolte, abych Vás přivítala, jelikož jsem nezahajovala rozpravu, a kromě toho Vám předala slovo, abyste mohl odpovědět na četné otázky.
<SPEAKER ID="071" NAME="Michel Barnier" LANGUAGE="FR">
Paní předsedající, děkuji za Vaše slova přivítání a děkuji každému z vás za gratulace a povzbuzení. Jak jste pochopili - a jak jsem uvedl před tímto Parlamentem - začínám plnit tento nový úkol, který mi svěřil předseda Evropské komise pan Barroso, s velkými předsevzetími a odhodláním. Dokonce zůstávám trochu idealistický. Věřím, že skutečně existují tvůrčí ideály, zejména když se jedná o evropský projekt.
<P>
K otázce, kterou právě velmi jasně formuloval pan Harbour, a zejména k otázkám pana Schwaba, paní Gebhardtové, paní Rühleové a pana de Jonga, souhrně: ukáže Evropská komise v tomto okamžiku řešení a projeví iniciativu a bude navíc postupovat jinými metodami, než jsou postupy předepsané pro porušení evropského práva?
<P>
Dámy a pánové, aby nedošlo k nedorozumění. Samozřejmě jsem v této funkci 48 hodin. Proto, prosím, dejte mě a mým kolegům čas na práci, abychom vám mohli předložit celou záležitost seriózním způsobem. Jedná se o ovšem o nový přístup, o kterém s Vámi chci vážně jednat, a činím tak z důvodu, který je pro mne velmi důležitý. Jak někteří z Vás - před malým okamžikem také pan Karas a paní Gebhardtová a paní Figueiredová - uvedli, nejedná se o běžnou službu. Z tohoto důvodu oprávněně očekáváte od Komise nový přístup, počínaje konzultací, kterou jsem Vám právě navrhl.
<P>
V současné době si členské státy mohou samy zvolit svůj přístup k této otázce, pokud je v souladu s Lisabonskou smlouvou. Všechny členské státy jsou přesvědčeny, že hazardní hry musí být náležitě regulovány s ohledem na rizika, která představují pro společnost, rizika, která zpráva paní Schaldemoseové - kterou jsem si důkladně a s velkým zájmem přečetl - podrobně a explicitně popisuje.
<P>
Práce Rady také osvětlila existující významná odlišná stanoviska, tradice a praktiky. Zaznamenal jsem, že od roku 2006, kdy byly hazardní hry vyjmuty ze směrnice o službách, se Komise neobracela na členské státy v otázce evropské iniciativy. To se musí změnit. Pokud jde o mne, chci se svými pracovními týmy velmi těsně navázat na úsilí pracovní skupiny Rady. Je mi také známo, že mnohé členské státy chtějí vidět omezený rámec návrhu směrnice o právech spotřebitelů. Potvrzuji, že Komise nevylučuje jiná řešení než postupy uplatňované při porušení práva EU.
<P>
Abychom našli správnou cestu, chystám se vydat politický dokument. Sám jsem použil termín "zelená kniha", ale k tomu potřebuji prozkoumat obsah a časový plán pracovního programu Komise a projednat to se svými kolegy. Chceme ovšem publikovat politický dokument, abychom vytvořili strukturu budoucích rozprav o této otázce. Tato otázka, dámy a pánové, se nesporně týká nového a smysluplného typu evropské koordinace.
<P>
Samozřejmě to má také ekonomický rozměr, ale opakuji, že to nepovažuji za jediné hledisko. Existují další závažné otázky, které představují velkou výzvu z hlediska veřejného zájmu. Pane Creutzmanne, pane Kirkhope, pane Paško - nemohu vyjmenovat všechny, kdo vystoupili, ale dělal jsem si pečlivé poznámky k tomu, co vaším jménem uvedli jednotliví koordinátoři politických skupin.
<P>
Jednou z těchto otázek, jednou z těchto výzev je přeshraniční kriminální činnost. Je možné bojovat proti tomuto typu zločinu, aniž bychom zaujali evropský přístup? Domnívám se, že je to nemožné. Navíc, pokud nepřijmeme evropský přístup k hazardním hrám poskytovaným on-line, nepokročíme při vytváření interního trhu pro e-obchodování.
<P>
Co se týká hazardních her poskytovaných on-line, především musíme posílit kooperaci mezi vnitrostátními orgány, které regulují hazardní hry v Evropě. To je navíc jistě jedna z otázek, kterou studují pracovní skupiny Rady, a proto bude Komise při řešení této otázky, stejně jako dalších otázek, spolupracovat se členskými státy.
<P>
Očekávám, že kromě naslouchání stanoviskům členských států, které mě čeká, budu i nadále naslouchat tomu, co se říká v Evropském parlamentu, tak jako dnes dopoledne, i když jsem jasně pochopil, že na různých stranách tohoto Parlamentu existují různé názory, které nejsou vždy konzistentní, protože jsem si vědom, jaká je většinová linie. Budu naslouchat Parlamentu a všem zainteresovaným stranám a také sdružením v kontextu této konzultace o lepší evropské koordinaci. V každém případě právě to v příštích dnech navrhnu svým kolegům komisařům.
<P>
Hovořil jsem o výzvách a starostech, paní předsedající, a tímto tématem také skončím. Samozřejmě, mezi problémy, kterým čelí naše společnost, patří otázka závislosti, která je velmi důležitá a kterou zdůrazňujete ve Vaší zprávě, a existuje také otázka týkající se nezletilých. Musíme mít přísná omezení, aby nezletilí nepropadali hře; všechny členské státy pracují na řešení tohoto problému, ale nekoordinovaně. Proto jsem přesvědčen, že v tomto bodě musí existovat koordinace na evropské úrovni.
<P>
Abychom vykonali dobrou práci, je třeba nejprve problému správně porozumět, a proto také akceptuji požadavek mnohých z vás, aby Komise vypracovala politický dokument, který bude, vedle již uvedených údajů, obsahovat další číselné a spolehlivé statistické údaje. Proto budu usilovat - a to právě paní Stihlerová a paní McGuinnessová zejména požadovali - aby kromě jasných politických směrnic, které neznamenají jen pouhá slova, ale také navrhovaná rozhodnutí, dokument Komise především obsahoval co nejpřesnější diagnózu všech těchto problémů.
<P>
Paní předsedající, dovolte nakonec několik slov k tématu, které také souvisí s otázkou hazardu, o to je financování sportu. Navíc o tom mluvím jako někdo, kdo 10 let svého života věnoval pořádání sportovních aktivit. Před několika dny proběhlo zahájení olympijských her ve Vancouveru a já jsem měl tu čest být spolupředsedou organizačního výboru. Proto vím, že organizace velkých sportovních akcí stojí hodně finančních prostředků a že v některých případech jsou finanční sítě spojené se sázením.
<P>
Mimo jiné z tohoto důvodu mnohé členské státy, které financují sport prostřednictvím sázkových kanceláří, chtějí také chránit národní zvyklosti nebo legislativu. Komise v současné době provádí studii o financování sportu, aby lépe porozuměla všem těmto zájmům. Příští týden se bude také na toto téma konat konference v Bruselu a v politickém dokumentu, který vám předložím, se budeme také zabývat sítěmi, které financují sportovní akce a činnosti prostřednictvím sázení.
<P>
Dámy a pánové, naslouchal jsem vám velmi pečlivě a jsem vám velmi vděčný za pestrost a kvalitu vašich projevů. Budu vám nadále naslouchat. Vedle Parlamentu a společně s ním se budu radit se všemi zainteresovanými stranami. Tudíž, na základě politického dokumentu, kterým po schválení Kolegiem bude pravděpodobně zelená kniha, se s vámi znovu sejdu, nejpozději tento podzim, abychom dosáhli toho cíle, že budeme více konzistentní a vytvoříme tuto skvělou formu koordinace na Evropské úrovni.
<SPEAKER ID="072" NAME="Předsedající">
Děkuji Vám mnohokrát, pane komisaři, za vyčerpávající a povzbudivou odpověď.
<P>
Rozprava je ukončena.
<P>
Písemná prohlášení (článek 149 jednacího řádu)
<SPEAKER ID="073" NAME="Sławomir Witold Nitras  " LANGUAGE="PL">
Na úplný úvod bych chtěl vaši pozornost obrátit k otázce významu hazardních her poskytovaných on-line v současném světě. V právě probíhající rozpravě se zabýváme několika záležitostmi, které je podle mého mínění třeba řešit co nejrychleji, pokud možno na úrovni Společenství. Evropský soudní dvůr ve svém rozhodnutí uvedl, že zákony o hazardních hrách jsou věcí členských států, že právě členské státy určují přísnost regulačních opatření v této oblasti. Nejen v Polsku, ale také v dalších zemích se ozývají hlasy, které říkají, že bychom měli významně omezit příležitosti k sázení a hraní hazardních her na internetu. Podle mého názoru je to krok správným směrem, který by měl vést k zavedení jasné a jednotné legislativy zahrnující zásady zajištění bezpečnosti internetu. Na druhé straně se hazardní hry provozované on-line často hrají mimo území jedné země. To má závažné důsledky, nejen právní, ale také finanční. Otázka, která jurisdikce by se měla uplatňovat a v jakém rozsahu, zůstává nezodpovězená. Jsem toho názoru, že jelikož jedním ze základních úkolů Evropské unie je zajistit bezpečnost svých občanů, je třeba zavést regulaci na úrovni EU a také zajistit její účinné provádění.
<P>
(Zasedání bylo přerušeno v 11:25 a pokračovalo ve 12:00)
