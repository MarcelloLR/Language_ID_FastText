<CHAPTER ID="028">
Podpora sociálního začleňování a boj proti chudobě, včetně dětské chudoby, v EU (krátké přednesení) 
<SPEAKER ID="287" NAME="Předsedající">
Dalším bodem je zpráva, kterou vypracovala paní Gabriele Zimmerová jménem Výboru pro zaměstnanost a sociální věci o podpoře sociálního začlenění a boji s chudobou v EU, včetně dětské chudoby.
<SPEAKER ID="288" NAME="Gabriele Zimmer" LANGUAGE="DE">
Pane předsedající, nejprve chci vyjádřit politování nad tím, že ohledně zprávy z vlastního podnětu, kterou mám přednést jménem výboru, není možná ani otevřená rozprava v plénu ani pozměňovací návrhy. Podle mě je nepřijatelné, že poslanci Parlamentu tímto způsobem omezují svá vlastní práva a snižují hodnotu zprávy z vlastního podnětu.
<P>
Náš výbor velmi živě debatoval o zprávách, které jsou dnes předkládány, s více než 200 pozměňovacími návrhy, 40 kompromisními pozměňovacími návrhy a dvěma slyšeními pro odborníky a zúčastněné subjekty, to vše v úzké spolupráci s Výborem pro práva žen a rovnost pohlaví. To vše prokazuje míru zájmu poslanců o toto téma.
<P>
Výbor pro zaměstnanost a sociální věci hlasoval naprostou většinou všech skupin pro pokračování rozvoje strategie Evropské unie pro boj s chudobou a sociálním vyloučením a já doufám, že totéž učiní zítra i celé plénum. Výbor jasně říká, že vzhledem k tomu, že 78 milionů lidí, včetně 19 milionů dětí, žije v chudobě, jsou Evropská unie a její členské státy povinny realizovat konkrétní měřitelné cíle na podporu sociálního začleňování a pro boj s chudobou.
<P>
Před několika dny Komise navrhla zásady strategie aktivního začleňování, která by měla schválit Evropská rada. Jako výbor tyto návrhy podporujeme v míře, v jaké jsme o nich byli předem informováni. Jdeme však dále a ve své zprávě požadujeme rozvoj celostního přístupu k aktivnímu sociálnímu začlenění.
<P>
Jsme přesvědčeni, že musí být založen na čtyřech pilířích: zaprvé je třeba zabránit poklesu příjmů na úroveň chudoby pomocí minimálních příjmů a minimálních mezd; zadruhé jde o aktivní politiky trhu práce pro lepší pracovní místa a dostatečné příjmy; zatřetí o zlepšený přístup k veřejným službám obecného zájmu a kvalitním službám; začtvrté o zlepšenou účast osob postižených chudobou a vyloučením na rozvoji a provádění této strategie. Kromě toho chceme do všech aspektů této strategie začlenit rovné postavení mužů a žen.
<P>
Podle našeho výboru je neuspokojivé, že dokonce ani všechny státy Evropské unie nemají celostátní síť minimálních příjmů. Úroveň minimálních příjmů v mnoha zemích je pod hranicí chudoby EU. Proto požadujeme, aby příjem z minimálních dávek a placené práce nevedl k příjmové chudobě. Vyzýváme Radu, aby dohodla v celé Evropské unii platné cíle pro úroveň minimálních příjmů (ve výši nejméně 60 % mediánu národního příjmu) a minimálních mezd (ve výši nejméně 60 % vnitrostátní průměrné mzdy nebo průměrné mzdy v příslušném odvětví). Členské státy by tyto cíle měly splnit ve stanovené lhůtě v plném souladu zásadou subsidiarity a za použití otevřené metody koordinace.
<P>
Výbor ve svých konzultacích k této zprávě věnoval zvláštní pozornost boji proti dětské chudobě. Podle nás jde hlavně o kvalitu života dětí. Naše práce vychází z Úmluvy OSN o právech dítěte, z níž odvozuje politicky integrovaný požadavek na boj proti dětské chudobě.
<P>
Upozorňujeme, že dle našeho názoru je přístup ke kvalitním službám zásadním činitelem sociálního začlenění jak dospělých, tak především dětí, zejména dětí ohrožených chudobou. Trváme na tom, aby členské státy nejprve začaly omezením dětské chudoby o 50 % do roku 2012. Dále potvrzujeme usnesení tohoto Parlamentu z ledna letošního roku o boji proti problému dětí žijících na ulici do roku 2015.
<SPEAKER ID="289" NAME="Vladimír Špidla">
člen Komise. - (CS) Vážený pane předsedo, vážený pane poslanče, vážená paní poslankyně, dovolte mi, abych se vyjádřil k předložené zprávě. Víte dobře, že v obnovené sociální agendě Komise zformulovala myšlenku boje proti chudobě jakožto integrální součásti sociální agendy a na tuto myšlenku navázalo doporučení o sociálním začleňování. Jsem velmi rád, že zpráva, kterou ve svém vystoupení paní poslankyně představila, konstatovala podporu tomuto doporučení stejně tak jako kladně citovala některé základní přístupy, které v něm jsou zformulovány. Chci konstatovat, že stejně tak jako Komise považuje za mimořádně důležité integrální úsilí o sociální začleňování, ještě ve větší míře se soustřeďuje na otázku dětské chudoby. Chci v této souvislosti upozornit na to, že v mandátu současné Komise se toto téma poprvé objevilo jakožto téma zřetelně formulované, a je to naším závazkem i do budoucnosti, protože je naprosto zřejmé, že jeden z velmi vážných sociologických problémů chudoby je dědičná chudoba, to znamená ta, která přechází z rodiny na děti, a je pro nás mimořádně důležité, abychom tento začarovaný kruh přetrhli.
<P>
Dámy a pánové, je zřejmé, že v tomto úsilí Komise může počítat s podporou Parlamentu. Samozřejmě s velkým zájmem očekávám další vývoj předložených dokumentů a předložené zprávy. A je také naprosto zřejmé, že Komise rozhodnutí a stanovisek Parlamentu významně využije v dalším úsilí o sociální začleňování, protože to není záležitost, která by skončila jednou komunikací, a není to taky záležitost, která by se dala vybojovat v krátkém období několika týdnů nebo měsíců.
<SPEAKER ID="290" NAME="Předsedající">
Tím je rozprava uzavřena.
<P>
Hlasování se bude konat zítra.
<P>
Písemná prohlášení (článek 142)
<SPEAKER ID="291" NAME="Slavi Binev  " AFFILIATION="NI">
písemně. - (BG) Pane předsedající, kolegové, chtěl bych vyjádřit svou podporu zprávě, kterou připravila paní Gabriele Zimmerová o podpoře sociálního začlenění a boji s chudobou. Boj proti dětské chudobě je prioritou Evropské unie, existuje však mnoho překážek řádné socializace.
<P>
Chtěl bych vás seznámit s bezprecedentním případem z Bulharska, který ukazuje, jak úřady omezují možnost tisíců dětí získat vzdělání a dosáhnout v životě něčeho lepšího. Státní správa podrobuje křesťanské děti ve státních školách náboženské diskriminaci. Při příležitosti muslimského svátku Ramazan Bayram, který kromě islámských zemí není státním svátkem, a za tichého souhlasu bulharského ministerstva školství, školy v oblastech Kardzhali, Razgrad, Targoviště a Šumen na dva dny uzavřely své brány na oslavu muslimského svátku. I přes sekulární povahu bulharského školství byl v uvedených oblastech vyhlášen náboženský školní svátek! Bulharské děti byly nuceny nejít do školy.
<P>
Bulharsko je křesťanská země a nemá žádné celostátní předpisy o dodržování muslimských svátků. Jak potom mohly být bulharské státní školy zavřeny a slavit nebulharský náboženský svátek na úkor svých vlastních dětí, tiše a bez vysvětlení? Jistá osoba nebo jisté osoby v Bulharsku mají zjevně zájem o to, aby třídy zůstaly prázdné a aby se plnily turecké mešity.
<SPEAKER ID="292" NAME="Bairbre de Brún  " AFFILIATION="GUE/NGL">
písemně. - (GA) Politika sociálního začlenění by se měla především zaměřit na právo lidí na důstojný života a měla by lidem zaručit začlenění do společnosti. Proto musí politika sociálního začlenění zajišťovat výši příjmu, která by zaručila, že lide nebudou trpět chudobou a vyloučením.
<P>
Tato zpráva podporuje Evropskou komisi v jejím důležitém kroku, který více zviditelní boj proti chudobě a boj za sociální začlenění. Zpráva trvá na tom, aby byla daná strategie posílena vypracováním jasných ukazatelů a konkrétních cílů. Zdůrazňuje, že je nezbytný úplnější přístup k boji proti chudobě, zahrnující celou škálu politik Evropské unie.
<P>
Zvláště důležité jsou požadavky, které zpráva vznáší ohledně minimální mzdy a minimálního příjmu, prioritního významu odstranění dětské chudoby a přístupu k veřejným službám pro skupiny ohrožené sociálním vyloučením. Tyto požadavky by měly být doplněny usnadněním sociálního začlenění v oblasti bydlení, vzdělávání, odborné přípravy a celoživotního vzdělávání i programů podpory příjmu pro jednotlivce a rodiny.
<SPEAKER ID="293" NAME="Proinsias De Rossa  " AFFILIATION="PSE">
písemně. - Tato zpráva je popisována jako ucelený přístup k odstranění chudoby. S tím, jak nyní globální finanční problémy nadále ničí naše občany i ekonomiky, nebylo nikdy jasnější, že žijeme v propojeném a vzájemně závislém světě.
<P>
Politiky přijímané v rámci Unie mají účinky i mimo ni. Proto by problémy mimo Unii měly mít vliv i na politiky uvnitř Unie. Nemůžeme boj proti chudobě v Evropě oddělit od celosvětového boje proti vyloučení.
<P>
Dětská práce posiluje chudobu, odsuzuje generaci k nevzdělanosti, špatnému zdraví a předčasné smrti. Děti mají své místo ve škole. Rozvinuté hospodářství nelze vybudovat s nevzdělanými pracovními silami. Pracující děti vylučují z takové práce své rodiče, a tím i možnost bojovat za lepší podmínky. Pracující děti skutečně přispívají k celosvětovému pádu.
<SPEAKER ID="294" NAME="Lidia Joanna Geringer de Oedenberg  " LANGUAGE="PL">
V roce 2005 žilo v Evropské unii 78 milionů lidí (16 %) na hranici chudoby. V současné době každý pátý občan Evropské unie žije ve špatných podmínkách; každý den zhruba 1,8 milionů lidí hledá na noc přístřeší v ubytovnách pro bezdomovce; 10 % osob žije v domácnostech, z nichž nikdo nepracuje; míra dlouhodobé nezaměstnanosti dosahuje 4 %; 15 % zaměstnanců dostává mimořádně nízké mzdy a 8 % zaměstnanců žije v chudobě přesto, že mají zaměstnání. Kromě toho je 19 milionů dětí postiženo chudobou.
<P>
Mezi členskými státy Evropské unie existují země, v nichž dosud nebyly zavedeny vhodné systémy státního sociálního zabezpečení.
<P>
V této souvislosti stojí návrh přístupu Evropské komise k aktivnímu sociálnímu začlenění za povšimnutí. Politika sociálního začlenění musí zaručovat základní právo všech lidí vést důstojný život a být součástí společnosti a musí také zaručovat integrovaný trh práce, lepší přístup k vysoce kvalitním službám, rovnost mužů a žen a vyloučení diskriminace.
<P>
Úroveň sociální pomoci je nyní nižší než úroveň ohrožení chudobou a členské státy by ji měly upravit tak, aby mohla plnit svůj základní cíl - pomoci lidem zbavit se chudoby. Programy sociální ochrany by měly lidem zajišťovat účinnou pomoc a měly by je podporovat při hledání stabilního zaměstnání.
<P>
Je třeba okamžitě přijmout opatření na pomoc dětem trpícím celou řadou problémů, dětem z rodin přistěhovalců, zanedbávaným dětem, vykořisťovaným dětem a dětem, které jsou vystaveny násilí.
<SPEAKER ID="989" NAME="Louis Grech  " AFFILIATION="PSE">
písemně. - Po nedávných, vlastně současných finančních a hospodářských nepokojích a globálních odezvách na ně se domnívám, že je nutné přehodnotit definici a hranice chudoby.
<P>
Jsem znepokojen tím, že významná část chudoby není tak zjevná jako před několika desetiletími, bohužel je však stejně skutečná. Současný životní styl pomáhá tuto novou chudobu do značné míry zakrývat.
<P>
Kupní síla mnoha domácností je narušována prudkým nárůstem nákladů obecně, zejména pokud jde o potraviny, zdraví a energie. Rodiny s nízkými příjmy, důchodci, nezaměstnaní a ostatní lidé na okraji společnosti jsou ohroženi zranitelností a nutností bojovat za své přežití, protože tyto náklady představují největší část jejich měsíčního rozpočtu.
<P>
Výkonnost ekonomik celého světa se pravděpodobně rychle zhorší, protože zřejmě dojde k recesi. To by nevyhnutelně vedlo k nestabilitě ve všech odvětvích hospodářství. Omezení sociálních programů a služeb dále zvětší problém těch, kdo již zažívají zhoršování své kupní síly.
<P>
Jsem toho názoru, že Unie a členské státy musí tento problém řešit, aby snížily drastické nerovnosti a utrpení, které skrytá chudoba přináší mnoha občanům Evropské unie.
<SPEAKER ID="295" NAME="Lívia Járóka  " AFFILIATION="PPE-DE">
písemně. - Nutnost odstranění dětské chudoby je v Evropské unii považována za důležité téma. Nejvíce deprivovanou menšinou jsou romské děti, kterým chybí pomoc v oblastech bydlení, zaměstnání, vzdělávání a zdravotní péče.
<P>
Kombinace těchto činitelů vede k neblahé situaci, kdy romské děti nemají žádnou budoucnost a kdy jsou Romové a romské děti sociálně vyloučeni, zvláště v případech, kdy romské děti vyrůstají v extrémní chudobě. Tento druh prostředí upírá romským dětem šanci na uplatnění jejich práv, kterou si zasluhují. Romské děti vyrůstající v chudobě nemají příležitosti, které má většina. Sociální vyloučení a dětská chudoba musejí být zohledňovány při tvorbě politik Evropské unie a členských států, zvláště v oblastech týkajících se aktivního sociálního začlenění.
<P>
Současné údaje uvádějí, že zhruba 50 % Romů je negramotných či pologramotných; 30 % dětí ve věku 3 až 10 let trpí závažnou nemocí, jako je tuberkulóza; střední délka života Romů je o 10 let kratší než u většiny obyvatel. Míra sociálního vyloučení Romů v dětství se jejich přechodem do dospělosti násobí. Ve většině evropských měst je 90 % Romů nezaměstnaných a má jen malou naději na to, že v blízké budoucnosti zaměstnání naleznou; tento začarovaný kruh je v zájmu sociální soudržnosti Evropské unie přetrhnout.
<SPEAKER ID="296" NAME="Magda Kósáné Kovács  " AFFILIATION="PSE">
písemně. - (HU) Základem dobrých životních podmínek našich dětí je zdravé životní prostředí, důstojné bydlení, řádná strava a přístup ke vzdělávání. Název této zprávy je příliš široký na to, aby se mohla řádně zaměřit na postavení dětí. Proto nemůže vyjádřit, ale pouze naznačit míru, do jaké dětská chudoba formuje budoucnost a současnost společnosti.
<P>
Zpráva se zabývá tématy začlenění a chudoby komplexním způsobem, někdy z uceleného pohledu, někdy se zaměřuje na rizikové skupiny, jako jsou etnické menšiny, migranti, senioři a osoby se zdravotním postižením, se zvláštním přihlédnutím k postavení žen a dětí. Přirozeně podporuji názor, že zaměstnání je nejdůležitějším nástrojem pro vymanění se z chudoby. Samo o sobě však není zárukou sociálního začlenění či odstranění chudoby.
<P>
Ukazuje se, že i mezi zaměstnanými lidmi je mnoho chudých. Příčina tohoto stavu, která ještě zdůrazňuje poslání zprávy, spočívá v nepřiměřených pracovních podmínkách a nerovném systému mezd uplatňovaném na určité znevýhodněné skupiny. Je nešťastné, že tento dokument, který se snaží odrážet různorodost, nenabízí příležitost zabývat se problémy určitých ohrožených skupin. Vzhledem k úsilí autorky a obsahu této zprávy jsem si jista, že evropským orgánům pomůže připravit právní předpisy, které dosáhnou svého účelu a pomohou těm, komu jsou určeny, tedy chudým.
<SPEAKER ID="297" NAME="Siiri Oviir  " AFFILIATION="ALDE">
písemně. - (ET) Pane předsedající, dámy a pánové. Každý člověk by měl mít rovné právo plně se účastnit života ve společnosti, včetně práva pracovat a být ekonomicky aktivní, mít běžnou životní úroveň a dobré životní podmínky ve společnosti, v níž žije.
<P>
Zaměstnanost je nepochybně nejlepším způsobem, jak bránit chudobě a sociálnímu vyloučení. Je však podivnou skutečností, že v Evropské unií dnes žije v chudobě 20 milionů pracujících lidí, z nichž většinu tvoří ženy.
<P>
Podle mě musí být vedle řešení problémů chudoby a sociálního vyloučení zranitelné části obyvatelstva věnována v Evropské unii větší pozornost chudobě pracujících lidí, zvláště žen.
<P>
Je potřeba provést průzkum politik Evropské unie pro stimulaci trhu práce - abychom lidem nabídli větší sociální ochranu, potřebujeme odrazový můstek pro řádnou, výdělečnou a právně jistou zaměstnanost.
<P>
Rovněž jsem toho názoru, že odměna splatná pracovníkům v členských státech (minimální mzda) by měla být spravedlivá a měla by zaručovat jejich příjem, a tím bránit tomu, aby upadli do pasti chudoby.
<P>
Vítám cíl EU stanovený ve zprávě, kterým je zajištění odměny ve výši nejméně 60 % příslušné (vnitrostátní, odvětvové atd.) průměrné mzdy, a také skutečnost, že se členské státy shodly na harmonogramu pro dosažení tohoto cíle.
<P>
Pouze rovnováha mezi pružností a ochranou může zlepšit zaměstnanost a sociální začlenění.
<SPEAKER ID="298" NAME="Rovana Plumb  " AFFILIATION="PSE">
písemně. - (RO) Devět let po zahájení koncepce "důstojné práce" vydělává polovina pracovních sil planety méně než 2 USD denně. V roce 2007 činila míra zaměstnanosti žen 49 % všech obyvatel, zatímco zaměstnanost mužů činila 74,3 %.
<P>
V Rumunsku má jen 15 % celkového počtu všech zaměstnanců důstojná pracovní místa a počet žen, kterým hrozí, že se stanou obětí chudoby, je zhruba o 10 % vyšší než u mužů. Rozdíl mezi mzdami je zjevný, protože muži vydělávají více než ženy ve většině oborů hospodářství, a měsíční rozdíl činí zhruba 1/3 minimální základní mzdy na vnitrostátní úrovni.
<P>
Studie, kterou provedla Mezinárodní organizace práce a která byla zveřejněna při příležitosti Mezinárodního dne žen, jasně ukazuje, že Evropa si již nemůže dovolit přehlížet potenciál žen a jejich přístup k trhu práce a k důstojné práci, jako zásadní prvek pro dosažení rovnosti mužů a žen. Přístup k důstojné práci pro všechny občany musí být prioritou politiky zaměstnanost, protože se jedná o základní mechanismus sociálního začlenění a současně jediné udržitelné řešení v boji proti chudobě.
<SPEAKER ID="299" NAME="Katrin Saks  " AFFILIATION="PSE">
písemně. - (ET) Sociální začlenění a dětská chudoba jsou věci, které musíme brát vážně, a z tohoto hlediska je iniciativa výboru vítána. Přesto bychom se měli ptát, zda jsou naše plány dostatečně ambiciózní. Členské státy by měly v tomto ohledu provést několik důležitých kroků.
<P>
Pro omezení sociálního vyloučení potřebujeme nejvíce to, aby lidé měli příjmy dostačující pro živobytí. Měli bychom si uvědomit, že ve většině členských států Evropské unie, v nichž je minimální mzda stanovena, nezajišťuje běžný příjem.
<P>
V sociálním vyloučení hraje jistě svou úlohu i snižující se sociální pomoc. Vzhledem k současné hospodářské depresi probíhá velká debata v Estonsku, kde se živě diskutovalo o snižování přídavků na děti v rámci forem vyvážení rozpočtu. Jednotné přídavky na děti si zasluhují všechny děti, a jako takové mají přídavky kromě svého významu sociální pomoci i velký symbolický význam. Jako bývalá ministryně pro obyvatelstvo a současná předsedkyně Estonské ligy pro ochranu dětí jsem s touto problematikou dobře obeznámena a učiním vše, abych zajistila, že tato podpora, ačkoli je nákladná a neefektivní, nebude zrušena.
<P>
Vedle podpory příjmů existují i důležité cílené dávky pro zranitelné skupiny, jako jsou senioři, rodiče samoživitelé, domácnosti s mnoha dětmi a osoby se zdravotním postižením. Dávky tohoto druhu by měly pokrývat mimořádné náklady spojené s osobní pomocí a lékařskou a sociální péčí. Dávky, které existují ve Spojeném království v chladných obdobích pro seniory a pomáhají jim zajišťovat topení a bojovat proti energetické chudobě, jsou vynikajícím příkladem toho, co by jiné členské státy včetně Estonska měly následovat.
<SPEAKER ID="988" NAME="Silvia-Adriana Ţicău  " AFFILIATION="PSE">
písemně. - (RO) Služby silniční dopravy tvoří 1,6 % HDP a poskytují zaměstnání pro 4,5 milionu občanů Evropské unie.
<P>
Ekonomika i společnost obecně do velké míry závisejí na efektivitě silniční dopravy, protože 44 % zboží se přepravuje nákladními automobily a 85 % lidí cestuje automobily či autobusy.
<P>
Jsem toho názoru, že pro plnění právních požadavků v oblasti sociálních podmínek by členské státy měly investovat do infrastruktury silniční dopravy a přijmout nezbytná opatření, aby zajistily řádnou úroveň investic pro rozvoj infrastruktury silniční dopravy. V této souvislosti by mělo být prioritou budování bezpečných parkovacích ploch.
<P>
S cílem odstranit umělé překážky volného pohybu zboží jsem formou pozměňovacího návrhu žádala, aby Komise předložila Evropskému parlamentu zprávu o stavu dopravních kontrol v každém členském státě. S ohledem na to, že existují druhy kontrol, které omezují volný pohyb zboží či osob, jsem žádala Komisi o přezkum stávajících právních předpisů a o návrh jejich změn, aby se zajistil jednotný systém dopravních kontrol.
