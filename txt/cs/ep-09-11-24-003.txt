<CHAPTER ID="003">
Příprava summitu o změně klimatu v Kodani (rozprava) 
<SPEAKER ID="007" NAME="Předseda">
Dalším bodem jsou prohlášení Rady a Komise o přípravě vrcholné schůzky o změně klimatu v Kodani.
<SPEAKER ID="008" NAME="Andreas Carlgren">
úřadující předseda Rady. - (SV) Pane předsedo, vážení poslanci, naposledy jsem přišel do tohoto Parlamentu diskutovat o záležitostech souvisejících se změnou klimatu krátce před svým setkáním s kolegy na říjnovém zasedání Rady ve složení pro životní prostředí. Na tomto zasedání jsme se dohodli na silném a společném mandátu EU pro přípravu konference OSN o klimatu v Kodani. Mimo jiné jsme konstatovali, že je třeba snížit emise EU do roku 2050 o 80-95 % ve srovnání s úrovněmi z roku 1990. Také jsme rozhodli, že EU v každém případě sníží emise do roku 2020 o 20 %, ale že je snížíme o 30 %, jestliže bude v Kodani uzavřena dostatečně ambiciózní dohoda.
<P>
Při srovnávání se snížením emisí ostatních zemí pro nás bude mít význam zejména cíl, jímž je omezení nárůstu teploty na dva stupně - toto musí být měřítkem pro srovnání našeho snížení emisí se snížením dalších států. Je nutno omezit emise pocházející z mezinárodní dopravy. V oblasti letecké dopravy jsme cíl ke snížení emisí stanovili na 10 % a v oblasti lodní dopravy na 20 % do roku 2020 oproti úrovním z roku 2005. Také bych chtěl jasně říci, že EU rovněž požaduje, aby byly daně uložené v rámci lodní a letecké dopravy využívány na zaplacení opatření v rozvojových zemích, zvláště v těch nejchudších a v těch, které jsou postiženy nejzávažněji. Toto musí patřit mezi cíle konference v Kodani.
<P>
Ničení deštných lesů musí být do roku 2020 sníženo o polovinu a do roku 2030 musí ustat. EU bude požadovat, aby bylo na vrcholné schůzce v Kodani přijato rozhodnutí o zastavení ničení deštných pralesů, o podporování opětovného zalesňování a budování udržitelného lesního hospodářství. Je to jediný způsob, jak můžeme emise snížit dostatečně rychle a dosáhnout v Kodani úspěšného výsledku. EU v průběhu celého procesu definovala a vylepšovala svá stanoviska, takže mohla vznášet požadavky a vyvíjet po celou dobu tlak na ostatní strany. Mnoho z toho bylo dosaženo ve spolupráci s Evropským parlamentem - základ pro ambiciózní stanoviska EU tvoří soubor opatření v oblasti klimatu a energetiky.
<P>
Nyní zbývají do vrcholné schůzky v Kodani jen dva týdny. Jsme obklopeni množstvím pesimistů, kteří se shromáždili u cílové rovinky několika posledních měsíců. Nicméně ve skutečnosti je rozhodující politická vůle k vedoucí úloze - a to je něco, co EU má. Abychom dosáhli výsledku, na kterém jsme tak dlouho pracovali, musíme nyní v Evropské unii mobilizovat všechny síly. V tomto ohledu bude mít nadále důležitou úlohu zvláště Parlament.
<P>
Dovolte mi tedy prohlásit, že cíl EU ohledně dohody se nezměnil. Musíme v Kodani uzavřít ambiciózní a komplexní dohodu. Klima na Zemi již čekalo dost dlouho. Nyní nastal čas uzavřít dohodu.
<P>
Včera jsme pořádali mimořádné zasedání Rady ve složení pro životní prostředí, abychom společnými silami dokázali z kodaňské konference učinit takový mezník v naší práci v oblasti změny klimatu, jakým chceme, aby byla. Hlavy států a předsedové vlád v rozhodnutí EU před konferencí v Kodani uvedli, že cílem EU je dovést kodaňský proces k právně závazné dohodě na období počínající 1. lednem 2013, jež bude vycházet z Kjótského protokolu a bude obsahovat všechny zásadní prvky. Rozhodnutí požaduje, aby byla v Kodani uzavřena dohoda, která celkově dosáhne tak velkého snížení emisí, jaké bude stačit ke splnění cíle udržet nárůst teploty na Zemi pod dvěma stupni. Musí to být dohoda se všemi zeměmi, která v každé vyspělé zemi vyústí v kroky směřující ke snížení jejích celkových emisí, jinými slovy v celohospodářský cíl; potřebujeme, aby všechny vyspělé země včetně USA spojily své závazky do kodaňské dohody. Tato dohoda musí vést také k tomu, že se rozvojové země zavážou k přijímání opatření ke snížení emisí pod úroveň, na jaké by byly, kdyby nebyla učiněna žádná opatření, a to zvláště v těch zemích, jež patří k hlavním hospodářstvím. Vyspělé země poskytnou v roce 2010, 2011 a 2012 okamžitou finanční pomoc na nezbytná opatření v rozvojových zemích, zejména v těch nejchudších zemích. Dohoda vyústí ve vytvoření systému dlouhodobé podpory pro menší množství emisí, přizpůsobení, technickou spolupráci a přenos technologií.
<P>
A konečně musí dohoda obsahovat mechanismus přezkumu, aby mohla být přizpůsobena čemukoli, co se z vědeckého hlediska ukáže být jako nezbytné k řízení klimatu.
<P>
Nyní se hovoří o "dvoustupňovém řešení". Nicméně pro EU je dohoda v Kodani nezbytným krokem. V Kodani by mělo být přijato rozhodnutí a mělo by obsahovat všechno, co je pro klima důležité. Závazná dohoda by měla být podle jasného harmonogramu převedena do textu, jejž bude možné ratifikovat a který nebude jen formální, protože ambiciózní dohoda musí být obsažná.
<P>
Dohoda v Kodani tak otevře cestu k okamžitému přijetí opatření a nebude se s nimi čekat do roku 2013. Skutečně bychom tímto druhem dohody také mohli opatření urychlit více než nějakým jiným způsobem. Rovněž pro nás bude zásadní dosáhnout cíle dvou stupňů.
<P>
EU byla hybnou silou zejména v rychlém poskytování peněz na opatření k přizpůsobení a opatření k zamezování ničení deštných lesů. Musíme jednat rázně, abychom rychle změnili křivku emisí na Zemi směrem dolů.
<P>
To, co je v současnosti navrženo, celkově pro dosažení cíle dvou stupňů nestačí. Nejambicióznější návrhy jsme u vyjednávacího stolu předložili my v EU a rovněž tak jsme byli hybnou silou, jež mohla další strany přimět k tomu, aby své nabídky zvýšily. A to se také podařilo. Použili jsme náš 30% cíl jako páky, která vyvinula tlak na další strany. Je potěšitelné, že vyspělé země jako Norsko a Japonsko zlepšily své návrhy, stejně jako nedávno Rusko, a že rozvojové země jako Jižní Korea, Brazílie a Indonésie nedávno rovněž předložily ambiciózní plány. Budeme v tomto směru nadále vyvíjet tlak. Našich 30 % bude i nadále sloužit jako páka. Nyní čekáme zejména na USA a na Čínu.
<P>
Bereme na vědomí slova prezidenta Obamy, že dohoda by neměla obsahovat jen konkrétní prvky, ani by neměla být jenom politickým prohlášením. Obama také souhlasil s tím, že by dohoda měla obsahovat všechny klíčové prvky a také opatření, jež lze okamžitě zahájit. Dohoda z Kodaně se musí vztahovat na všechny světové emise. Bez návrhů USA a Číny se vztahuje jen na jejich polovinu. Dovolte mi, abych to řekl zcela jasně: dohoda možná zcela závisí na tom, zda USA a Čína předloží dostatečně ambiciózní návrhy.
<P>
EU bude nadále vyvíjet tlak na to, aby byla při jednáních navržena vhodná opatření. Udržíme si v nastávajících dvou týdnech před závěrečnými jednáními svoji vedoucí úlohu. Těším se na další spolupráci s Parlamentem, zejména prostřednictvím skupiny COP 15, která bude v Kodani. Těším se na diskusi. Spojíme své síly a budeme společně pracovat na tom, abychom v Kodani dosáhli velice úspěšné, ambiciózní a přesvědčivé dohody.
<SPEAKER ID="009" NAME="Stavros Dimas">
člen Komise. - (EL) Pane předsedo, zásadní vrcholná schůzka v Kodani se rychle blíží a zbývá málo času. Naprosto souhlasím s panem ministrem Carlgrenem, že musíme zvýšit své úsilí a úzce spolupracovat, abychom nepromarnili tuto historickou příležitost, kterou máme před sebou, totiž uzavření celosvětové, celkové, ambiciózní a vědecky podložené dohody o změně klimatu v Kodani. Jak pan Carlgren řekl, musíme se v Kodani dohodnout na kompletním obsahu, na celé podstatě dohody a na právních záležitostech, jež je třeba zpracovat ihned poté, v několika příštích měsících - v prvních šesti měsících roku 2010 -, abychom měli úplnou, právně závaznou dohodu, za kterou Evropská unie od počátku bojuje.
<P>
Chtěl bych Evropskému parlamentu poděkovat za usnesení o strategii EU pro konferenci o změně klimatu v Kodani. Je to ambiciózní usnesení, jež potvrzuje význam, který Evropský parlament přisuzuje záležitosti změny klimatu. Také upřímně doufám v podporu poslanců Parlamentu při konferenci Kodani. Samozřejmě bych chtěl také zdůraznit, jak důležité jsou naše kontakty s parlamenty třetích zemí, s občanskou společností a s podniky, abychom uvedli stanoviska Evropské unie ve známost a přesvědčili tak ostatní země k přijetí závazných prohlášení o snížení emisí skleníkových plynů.
<P>
Podporuji zvláště výzvu Parlamentu, aby dohoda odrážela cíl 2 °C. Aby jej bylo dosaženo, je třeba, aby jednaly jak vyspělé, tak rozvojové země. Je dobré, že se Parlament ve svém usnesení vyslovil ve prospěch řešení založených na tržním mechanismu a že podporuje přezkum mechanismu čistého rozvoje v budoucí dohodě. Pokud jde o tuto záležitost, Komise zastává - jak víte - názor, že stávající nástroje systému emisí oxidu uhličitého by měly být rozšířeny zavedením odvětvového úvěrového mechanismu.
<P>
Pokud jde o snížení emisí, jež mají příčinu v odlesňování a zhoršování stavu lesů v rozvojových zemích, které se uskutečňuje v rámci programu OSN REDD, Komise bude maximálně usilovat o prosazování silných sociálních norem a norem v oblasti životního prostředí, jež zohledňují vliv na biologickou rozmanitost a ekosystémy.
<P>
Čelíme však velkým výzvám. V Kodani musíme mířit vysoko, abychom dosáhli dohody vycházející z vědeckých poznatků. Jinými slovy musíme dosáhnout více než cíle 2 °C. Musíme také zajistit, aby všechny země přijaly potřebné závazky podle zásady společné, ale rozlišené odpovědnosti. Také očekáváme, že Spojené státy, celých osm let poté, co opustily Kjótó, přijmou svůj díl odpovědnosti.
<P>
A konečně se musíme zaměřit na řadu obšírných otázek, jako je zajištění toho, aby rozvíjející se ekonomiky skutečně poskytly příspěvek podle svých schopností a zásady rozlišení, o níž jsem se dříve zmínil, a aby byla potřebná finanční částka předvídatelná a neměnná. Dále bude třeba v Kodani zajistit financování "rychlého zahájení", aby to, co je nutno udělat okamžitě, mohlo být provedeno a nemuselo se čekat na období 2010-2013. Umožní to podniknout okamžité kroky a provést nezbytná opatření k přizpůsobení, zvláště ve velmi citlivých oblastech planety, jako jsou chudé země.
<P>
Nastal čas, kdy by měla jít Evropská unie příkladem a potvrdit svou vedoucí úlohu. Na přípravných rozhovorech, které proběhly minulý týden v Kodani, jsme si vyměnili důležité názory s mnoha našimi mezinárodními partnery. Jak řekl pan Carlgren, některé země jako Brazílie a Jižní Korea oznámily, že přijmou opatření. Očekává se, že podobná oznámení učiní na počátku vrcholné schůzky další země, například Čína a Indie. Dnes ráno se objevily v novinách zprávy, že Spojené státy předloží svůj návrh na snížení a - doufám - financování.
<P>
Také jsme měli zajímavou výměnu názorů o otázce transparentnosti a - konkrétněji - o systémech monitorování, vykazování a ověřování. Stále je mimořádně důležité, abychom zajistili více závazků ke konkrétním opatřením a krokům směrem k hospodářství založenému na menším množství emisí oxidu uhličitého. Rozvojové země musí jako skupina a v závislosti na svých možnostech emise snížit o 15-30 % oproti "běžnému stavu".
<P>
Pokud jde o kroky vyspělých zemí, pokrok bohužel není uspokojivý. Španělsko, Austrálie a Norsko zvýšily své závazky, nicméně se zdá, že ostatní země nejsou připraveny jejich příklad následovat. Také je již zřejmé, že Spojené státy bohužel nebudou s to přijmout vnitřní právní předpisy do konce letošního roku. To samozřejmě neznamená, že nebudou moci v Kodani stanovit konkrétní množstevní cíle. Jak jsem řekl dříve, máme informace, že právě k tomuto dojde, nicméně se obávám, že s podmínkou schválení vnitřních právních předpisů, k němuž zřejmě do konce roku nedojde, takže to budou podmínečné cíle. Pozitivní změna na straně Spojených států ovlivní postoj ostatních zemí a v důsledku pomůže výsledku vrcholné schůzky v Kodani.
<P>
Nyní je zřejmé, že pouze opatření vyspělých zemí nebudou stačit. Rozvojové země musí v každém případě poskytnout příspěvek, přičemž bude důležité rozvíjet hospodářství s nízkými emisemi oxidu uhličitého. Jak jsem již řekl, rozvojové země musí snížit své emise o 15-30 % oproti běžnému stavu.
<P>
Naším hlavním cílem pro konferenci v Kodani je stále ještě uzavření právně závazné dohody. Přestože vyjednávání dosud nepokročila tak rychle, jak bychom si přáli, a zbývá málo času, nesmíme se od tohoto cíle odchýlit. Chceme také, aby tato dohoda byla celosvětovou dohodou, jež bude obsahovat veškeré prvky akčního plánu z Bali, začlení dosavadní pokrok a budou v ní zahrnuty množstevní faktory pro snížení emisí a pro financování.
<P>
Pokud jde o strukturu dohody, musí obsahovat všechny prvky související s přizpůsobováním, sníženími emisí a financováním "rychlého zahájení". V Kodani se rovněž musíme dohodnout na postupech a časovém plánu dokončení vyjednávání tak, abychom právně závazné dohody dosáhli co nejrychleji, v prvních měsících roku 2010; kancléřka Merkelová se zmínila o první polovině roku 2010.
<P>
Podstatná a celosvětová dohoda dodá procesu vyjednávání důležitý politický impuls a umožní dokončit právní postupy v rozumném období po konferenci v Kodani. V tomto ohledu je rozhodujícím faktorem financování. Konference v Kodani nebude úspěšná, jestliže se nám nepodaří uvolnit investice a potřebné zdroje financování.
<P>
Na závěr bych se rád ještě jednou zmínil o rozhodující úloze, kterou hraje v podpoře ambiciózní politiky EU v oblasti klimatu Evropský parlament. Stál v první linii v Evropské unii i na mezinárodní scéně a pomáhal povzbuzovat naše strategické mezinárodní partnery. Tato úzká spolupráce bude v období před konferencí v Kodani pokračovat a musím říci, že jsem rád, že tento Parlament bude zastoupen silnou delegací.
<SPEAKER ID="010" NAME="Předseda">
Děkuji vám, pane komisaři, za velice zajímavý projev, v němž jste pohovořil o závažných problémech, kterým čelíme před konferencí v Kodani. Hovořil jste trochu déle, než jsme očekávali, takže očekávám, že budete mít na konci rozpravy kratší poznámky. Bylo to tak zajímavé, že to nebylo možné ukončit!
<SPEAKER ID="011" NAME="Corien Wortmann-Kool" LANGUAGE="NL">
Hodiny tikají. Stojíme před významnou výzvou, jíž je zajištění, že bude v Kodani uzavřena ambiciózní dohoda o změně klimatu, a nyní, když se prosinec blíží, očekáváme nezdary. Prezident Obama ještě nebyl s to splnit svůj volební slib. Avšak jsou zde nadějné signály, například ambice nové japonské vlády.
<P>
Ráda bych pochválila úsilí švédského předsednictví a Evropské komise, zejména pana komisaře Dimase. Jsme vašimi spojenci. Ráda bych pochválila vaše úsilí o sjednocení evropských vedoucích představitelů, protože při těchto stěžejních vyjednáváních je důležitější než kdykoli dříve, aby Evropa hovořila jedním hlasem.
<P>
Za skupinu Evropské lidové strany (Křesťanských demokratů) mohu říci, že sdílíme vaši naději, že bude dosaženo ambiciózní dohody, která povede k závazným cílům ke snižování emisí nejen v Evropské unii, Spojených státech a Japonsku, ale také v zemích jako Čína, Brazílie a Indie. Je důležité, abychom měli společné ambice, protože musíme se změnou klimatu bojovat efektivně a současně vytvořit na celém světě rovné podmínky.
<P>
Pane předsedo, je zásadní, aby bylo v Kodani dosaženo dohody o finančním balíčku na pomoc s financováním projektů v rozvojových zemích týkajících se klimatu. Evropa musí přijmout svůj spravedlivý díl odpovědnosti. Nicméně zopakuji vaši myšlenku, že je velice důležité, aby toto financování bylo poskytnuto rychle, protože projekty jsou hotové a čekají a lze s nimi začít okamžitě. Toto by byl hmatatelný, zjevný výsledek vrcholné schůzky v Kodani a povzbudivé znamení. Současně je zásadní uzavřít dohody, které zajistí, aby tyto finanční prostředky aktivně a účinně přispěly k omezení změny klimatu, a také dohody o přenosu technologií a ochraně práv duševního vlastnictví.
<P>
Jedině společně můžeme shromáždit znalosti a schopnosti, jichž je zapotřebí, abychom zabránili změně klimatu a nenapravitelnému poškození ekosystémů. Dohoda v oblasti klimatu má potenciál to významně podpořit a také podpořit nás v Evropě, abychom zajistili, že se naše sociálně tržní hospodářství bude stále více stávat udržitelným sociálně tržním hospodářstvím.
<SPEAKER ID="012" NAME="Jo Leinen">
jménem skupiny S&D. - (DE) Pane předsedo, pane úřadující předsedo Rady, pane komisaři, dámy a pánové, Evropský parlament byl v posledních letech hybnou silou v diskusi o ochraně klimatu a také máme velký podíl na balíčku EU na ochranu klimatu. Usnesení, které dnes předkládáme, má všechny prvky potřebné pro ambiciózní dohodu v Kodani. A přece je to, co navrhujeme, také realistické. Je to ambiciózní a současně i realistické a doufáme, že Rada a Komise s námi spojí své síly, abychom vytvořili jednotnou skupinu, jež bude na konferenci lobbovat za to, abychom na svou stranu získali další partnery.
<P>
EU se v těchto záležitostech ujala vedoucí úlohy a my chceme, aby tomu tak bylo i v Kodani. Musíme proto dostát svému návrhu 30% snížení emisí CO2 do roku 2020. Podle vědeckých poznatků se potřebujeme pohybovat při horní hranici rozpětí mezi 25 % a 40 %. 30 % by tedy stále ještě nestačilo, jak víme, a proto skutečně musíme tento cíl nabídnout, protože bude zvyšovat ambice dalších zemí.
<P>
Víme, že celosvětová ochrana klimatu není možná bez financování. Na rozdíl od Rady předložil Parlament v tomto ohledu konkrétní čísla. Celosvětový rámec činí přibližně 100 miliard EUR a Evropa musí poskytnout zhruba třetinu. Takže proč neřekneme, že budeme do roku 2020 poskytovat 30 miliard EUR? Parlament se k tomu zavázal a doufám, že Rada a Komise v tom budou za dva týdny také konkrétní.
<P>
Paní Wortmannová-Koolová se již zmínila o "rychlém zahájení". Potřebujeme hned teď 5-7 miliard EUR. Když vidím, kolik peněz jsme uvolnili na bankovní krizi, tak na překonání klimatické krize opravdu potřebujeme maličkost - a v této věci nedostaneme žádnou druhou šanci. Jakmile se klima naruší, zůstane narušeno napořád a nebudeme jej moci opravit. Proto si tato záležitost skutečně zasluhuje velké úsilí od nás všech.
<P>
Také zaznamenávám, že některé země jednají, jiné nikoli. Nesmí se stát, že budou dva největší znečišťovatelé klimatu, Čína a Spojené státy, hrát ping-pong velikánů, vzájemně se obviňovat a otálet. To by bylo nezodpovědné a já doufám, že zejména USA v Kodani také ukážou své vedení a poskytnou konkrétní informace o snížení vlastních emisí klimatických plynů a také o svém podílu na financování.
<P>
Pokud se nezapojí tyto dva státy a Indie, nebude uzavřena žádná dohoda. Znova upozorňujeme na význam politiky v oblasti lesního hospodářství - odlesňování je významný faktor - a také v oblasti letecké a námořní dopravy. Jestliže železnice jsou do obchodování s emisemi zapojeny a musí platit, pak nemohu pochopit, proč by měly mít letecká a námořní doprava taková zvláštní privilegia.
<P>
A konečně - Parlament bude poprvé zastoupen v pavilonu EU. Je to nový začátek a doufám, že se budeme moci účastnit informačních zasedání Rady a Komise, protože podle Lisabonské smlouvy jsme spoluzákonodárci kodaňské dohody.
<SPEAKER ID="013" NAME="Corinne Lepage">
jménem skupiny ALDE. - (FR) Pane předsedo, pane úřadující předsedo Rady, pane komisaři, dne 26. září 2009 bylo uspořádáno 44 občanských panelů v 38 zemích, jež představovaly různé stupně vývoje.
<P>
91 % občanů na celém světě, včetně 93 % Evropanů, se domnívalo, že je naléhavě třeba dosáhnout v Kodani dohody. 89 % se domnívalo, že musíme překročit 25% cíl snížení emisí skleníkových plynů v průmyslových zemích, přičemž takto smýšlí 92 % Evropanů.
<P>
My, poslanci Evropského parlamentu, kteří zastupujeme občany Evropy, máme povinnost využít svůj vliv a reagovat na požadavky našich spoluobčanů, ale především vzít na sebe svou odpovědnost, abychom mohli splnit cíl Mezivládního panelu pro změnu klimatu, což je 25-40% snížení do roku 2020.
<P>
Aby toho bylo dosaženo, je nutno prosazovat cíl 30% snížení, jak právě řekl pan Leinen, přičemž je zjevně zapotřebí finančních zdrojů, odhadovaných na 100 miliard EUR k roku 2020.
<P>
Vedoucí úloha Evropy v této klíčové záležitosti musí vést v budoucnosti k dosažení dohody, nicméně nikoli dohody za každou cenu, jinými slovy nikoli takové dohody, která by nedostála svým cílům a neměla žádné finanční zdroje, kontroly ani omezení. Lépe by bylo neuzavřít vůbec žádnou dohodu než mít mlhavý závazek, který tuto záležitost odstaví na vedlejší kolej a přiměje občany, aby věřili, že byla vyřešena.
<P>
Naše odpovědnost nespočívá jen ve společné odpovědnosti za klimatický dluh, ale jde také o to, že musíme učinit vše, co je v našich silách, abychom občany přesvědčili, že je jen jediné možné řešení a že budeme neúnavně hájit spravedlivé a účinné společné úsilí.
<P>
V tomto smyslu prosazovat 30% cíl znamená poskytnout všem zemím, které již navrhly dolní a horní limity pro své emise, možnost zaměřit se na horní limity a nezůstat u těch dolních.
<P>
Všichni budeme před mezinárodní veřejností a budoucími generacemi odpovědní za postoj, jaký jsme zaujali v Kodani. Náš postoj - postoj Evropanů - musí být jasný, jednoznačný a mimořádně pevný.
<SPEAKER ID="014" NAME="Satu Hassi">
jménem skupiny Verts/ALE. - (FI) Pane předsedo, dámy a pánové, pane ministře, zasedání v Kodani bude nejdůležitější konferencí v historii lidstva. Týká se budoucnosti celého lidského pokolení. Význam zasedání je zdůrazněn skutečností, že jak se blíží, publicistická hra už stačila očernit pověst výzkumných pracovníků v oblasti klimatu.
<P>
Nicméně není času nazbyt: celosvětové emise je nutno v příštích 10 letech snížit. Ministři a předsedové vlád, kteří se sejdou v Kodani, musí seriózně přijmout svou odpovědnost a učinit rozhodnutí, která zajistí, že teplota na Zemi se nezvýší více než o dva stupně. Toto rozhodnutí se musí týkat všech hlavních záležitostí, musí být závazné a musí obsahovat závazný časový plán vypracování případné mezinárodní smlouvy.
<P>
Těší mě, že o závazném rozhodnutí a závazné mezinárodní dohodě hovořil i pan ministr Carlgren. Tato dohoda musí obsahovat dlouhodobé cíle ohledně emisí, ačkoliv ještě důležitější je dohodnout se na limitech emisí pro rok 2020. Snížení emisí v průmyslových zemích by se mělo blížit spíše 40 % než prahu 25 %.
<P>
Vedoucí úloha EU má nyní stejně zásadní význam jako dříve. Nejlepší způsob, jakým ji můžeme dokázat, je zavázat se nyní k 30% snížení emisí do roku 2020 a učinit jasnou nabídku na financování pro rozvojové země. Jak se vyjádřil Výbor pro životní prostředí, veřejné zdraví a bezpečnost potravin, podíl EU na financování by měl činit zhruba 30 miliard EUR ročně do roku 2020. Kromě toho, jak řekl pan ministr Carlgren, recese snížení emisí zlevnila. Musíme se chopit této příležitosti a hledět výše.
<P>
Těm, kdo se odvažují zpochybňovat celou myšlenku ochrany klimatu, chci připomenout, že planeta nepočká. Nemůžete planetě říci: "Mohla bys nám prosím dát rok či dva, máme tu recesi", ani "klimaskeptikové nás nutí váhat". Změna klimatu postupuje podle fyzikálních a chemických zákonů a my poneseme odpovědnost za svá rozhodnutí a kromě toho i za své nicnedělání.
<P>
(Potlesk)
<SPEAKER ID="015" NAME="Miroslav Ouzký" LANGUAGE="CS">
Vážený pane ministře a předsedo Rady, vážený pane komisaři, drazí kolegové a kolegyně, souhlasím s většinou předchozích řečníků, že kodaňský summit je pravděpodobně pro Evropskou unii a také pro celý svět nejdůležitějším summitem celého roku. Chtěl bych poděkovat panu komisaři, že je jedním z politiků, který zdůrazňuje význam Evropského parlamentu právě pro nadcházející summit a pro politiku klimatu a klimatických změn jako takových. Také bych chtěl poděkovat za to, že zdůraznil význam financí. Víte, my v Čechách často říkáme a v češtině to zní trochu ironicky, že peníze jsou vždy až na prvním místě a v tomto případě to platí dvojnásob. Já bych chtěl zdůraznit, že pakliže Evropská unie jako jedno těleso nebude schopna přijít se silným a jednoznačným mandátem, není schopna se jednoznačně dohodnout na financích, velmi silně to oslabuje náš postoj ve světě.
<P>
Několik předchozích řečníků zde zdůrazňovalo, že jako Evropská unie máme vedoucí roli v této oblasti a že by nám tato vedoucí role měla zůstat. Já zase říkám, že bych byl velmi šťasten, kdyby na summitu byl ještě někdo ambicióznější, někdo kdo by byl dál, než-li jsme my, kdo by měl lepší legislativu a kdo by byl ochoten do toho dávat více financí. Mně by vůbec nevadilo, kdybychom ztratili to naše první postavení, protože si myslím, že je na čase, aby to břemenné sdílení bylo skutečně přeneseno do globálního měřítka. Patřím k těm, kdo je přesvědčen, že bez globální dohody padá veškerá naše snaha pod stůl. Neustálé zdůrazňování států, jako jsou Spojené státy, Indie nebo Čína, zde nemá cenu opakovat. Já se obávám, že pan prezident Obama není schopen naplnit všechny své předvolební sliby, a to je špatně.
<P>
Ještě bych se rychle zmínil o věci, o které často hovořím, a to je deforestace, vodní management ve světě, který stále trochu podceňujeme. Ve všech našich prohlášeních je slyšet ano, pojďme se dohodnout se státy, jako je Brazílie, Indie a ostatní na tom, ať zastaví kácení deštných pralesů. Ale já říkám, nestačí se jenom dohodnout, nestačí proklamace. V minulosti jsme zjistili, že kontrolu nad touto činností často nemají nebo neprovádějí příslušné vlády a tady proto konstatuji: nestačí se dohodnout, musíme vymyslet kontrolní mechanismy, musíme mít přehled o reálné politice a souhlasím s tím, že by dohoda neměla být za každou cenu.
<SPEAKER ID="016" NAME="Bairbre de Brún">
jménem skupiny GUE/NGL. - (GA) Pane předsedo, naprosto souhlasím, že musíme vyvíjet tlak na to, aby byla v Kodani uzavřena právně závazná dohoda. Tato dohoda musí být dostatečně silná pro boj proti změně klimatu a současně musí být vyvážená a spravedlivá vůči rozvojovým zemím.
<P>
Průmyslové země musí slíbit snížení emisí skleníkových plynů alespoň o 40 % do roku 2020 a mezi 80 % a 95 % do roku 2050 ve srovnání s úrovněmi z roku 1990.
<P>
EU musí slíbit 30 miliard EUR ročně do roku 2020 jako financování v oblasti klimatu pro rozvojové země vedle zahraniční rozvojové pomoci.
<P>
V Evropě jsou bohužel lidé, kteří se velice snaží použít neochotu jiných zemí k potřebným krokům jako omluvu pro to, že EU neplní své povinnosti. Takový přístup je mimořádně krátkozraký.
<P>
Bez ohledu na výsledky vyjednávání v Kodani musí EU pokračovat, musí stanovovat a plnit účinné cíle snížení emisí, vyvíjet nové čisté technologie a zavázat se ke klimatické spravedlnosti, aby rozvojové země nebyly zatíženy sklízením toho, co zasel vyspělý svět.
<SPEAKER ID="017" NAME="Anna Rosbach" LANGUAGE="DA">
Pane předsedo, Rado a Komise, dnes zbývá jeden měsíc do Štědrého večera. Mám jedno velké vánoční přání - až bude konference o klimatu za námi a všichni účastníci přestanou jednat jako administrátoři a technici, kteří hovoří jen o podrobnostech a kvótách, tak abychom konečně mohli vést politickou debatu o tom, co lze realisticky a prakticky udělat, aby se zlepšily podmínky pro naši planetu a její obyvatele. Když otevřeme oči, uvidíme všichni až příliš jasně, že USA, Rusko, Čína a mnoho dalších zemí na světě doopravdy nemají změnu klimatu na programu. Na místo toho nabízejí pěkně znějící prohlášení o záměrech a plané sliby.
<SPEAKER ID="018" NAME="Angelika Werthmann" AFFILIATION="NI">
(DE) Pane předsedo, dámy a pánové, dosud trvající hospodářská a strukturální krize ukázala, jak mezinárodní společenství dokáže dát rychle k dispozici velké částky ke zmírnění akutní situace, i když způsob, jakým to dělá, je někdy sporný. Krize také ukazuje, že většina různých států je schopna spolupracovat, jestliže jde o větší a nadřazené cíle.
<P>
Podobně jako strukturální krize jsou i dramatické dopady změny klimatu z velké části vyvolané lidmi. Nicméně cílem musí být - a hovořím o cíli pro lidstvo - řídit naši Zemi a její zdroje udržitelně a citlivě. Musíme zachovat biologickou rozmanitost biosféry pro budoucí generace. Jestliže se nám podaří na evropské úrovni vytvořit rámec, který podporuje vědu, inovace a moderní technologie, jež jsou šetrné k životnímu prostředí - zelené technologie - a obnovitelné zdroje energie, můžeme jako Evropané dosáhnout dvou cílů. Zaprvé všichni pozitivně přispějeme ke snížení emisí CO2, které škodí klimatu, a budeme moci ukončit svou velkou závislost na fosilních palivech. Zadruhé, jestliže zvýšíme svou podporu pro vědu a technologie šetrné k životnímu prostředí, zůstane Evropa dlouhodobě centrem inovací. Jedině tímto způsobem vytvoříme v Evropě v dlouhodobém horizontu nová pracovní místa.
<SPEAKER ID="019" NAME="Andreas Carlgren">
úřadující předseda Rady. - (SV) Pane předsedo, musím říci, že skutečně oceňuji širokou podporu, jakou přístup EU získal téměř ode všech členů Parlamentu. Znamená to, znamenalo a bude znamenat velice mnoho pro sílu EU v Kodani a také při velice důležité práci v oblasti klimatu, kterou budeme muset odvést poté.
<P>
Také bych chtěl říci panu Dimasovi, že si velice vážím toho, co dnes řekl. Komise hrála zásadní úlohu jako mravní opora pro politiku EU v oblasti klimatu a zejména pan Dimas měl v Komisi, když zaujímala svůj postoj, rozhodující roli. Byly doby, kdy všechny členské státy tuto záležitost nepodporovaly tak silně jako dnes, a pan komisař měl ve stěžejních situacích vždy velice pevný postoj. Velice to oceňuji a chtěl jsem se o tom zde v Parlamentu zmínit.
<P>
Chtěl bych říci panu Leinenovi jako předsedovi Skupiny progresivní aliance socialistů a demokratů v Evropském parlamentu i jako předsedovi výboru, že se také velice těším na spolupráci s Parlamentem v Kodani. Jsem si jist, že Parlament může i tam sehrát velice důležitou roli při jednání se zástupci ostatních zemí.
<P>
Chtěl bych říci všem, kteří se v této rozpravě zmínili o záležitosti financování - panu Leinenovi, paní Hassiové, paní de Brúnové a dalším -, že jsou samozřejmě důležitá i konkrétní čísla. Proto je EU skupinou vyspělých zemí, která představila doposud nejambicióznější i nejpodrobnější údaje. Dovolte mi říci, že rychlá opatření - opatření na zastavení ničení deštných pralesů a opatření na získání peněz z letecké a lodní dopravy, která poškozuje klima, a jejich využití na důležitá opatření zejména v nejchudších zemích EU - musí přinést výsledky hned teď.
<P>
Někdo se ptal na praktickou stránku. EU zde ukázala cestu. Vlastně jsme již urazili polovinu cesty k našemu cíli 20 % do roku 2020. Provedli jsme třetinu toho, co potřebujeme udělat, abychom dosáhli cíle 30 %. Proto v závěrečném sprintu vyvíjíme nátlak na ostatní strany, aby zvýšily své nabídky, přičemž také říkáme: "podívejte se na nás, ukázali jsme praktický způsob, jak skutečně snížit emise".
<P>
Někteří lidé říkají, abychom šli ještě o 10 % dále. Já bych to velmi rád udělal, ale vyžaduje to celosvětovou dohodu. V opačném případě by těchto 10 % navíc od EU bylo pohlceno pouhými dvěma roky nárůstu emisí v Číně, a klima by stejně nebylo zachráněno. Celosvětová dohoda je tak důležitá a úloha Parlamentu je tak nezbytná, protože je to významný politický základ, na němž lze dále stavět.
<SPEAKER ID="020" NAME="Stavros Dimas">
člen Komise. - Pane předsedo, po tom, co jste řekl, nemohu očekávat, že mi dáte prostor, ale chci využít této příležitosti a říci několik slov o hlavím argumentu, který hovoří ve prospěch 30% cíle.
<P>
Samozřejmě souhlasím s panem Ouzkým, že potřebujeme celosvětovou dohodu, tedy aby se všechny státy světa podílely na komplexní dohodě a aby se všechna hospodářská odvětví podílela na snížení emisí. A samozřejmě musí být vědecky podložena.
<P>
Abychom takovou celosvětovou dohodu uzavřeli, abychom přiměli ostatní země vykročit kupředu, musíme na ně neustále vyvíjet tlak - tím, že půjdeme příkladem, příkladem, který má svůj morální význam. Morální vedoucí úloha Evropy je významná a funguje ovšem také jako příklad tím, že ukazuje, že zelené technologie jsou velmi důležité pro naši konkurenceschopnost. Ve včerejším vydání deníku Financial Times byly zprávy o tom, jak evropské podniky - včetně velmi důležitých korporací v Evropské unii - vydělávají na tom, že fungují jako zelené, a skutečně předpokládají, že jejich zelené podnikání do roku 2020 předčí všechny ostatní druhy podnikání. Takže máme tyto dva způsoby nátlaku na ostatní země, aby navrhly ambiciózní závazky a dohodly se na právně závazné dohodě.
<P>
K 30% snížení musím dodat toto: Především je v souladu s tím, co nám říkají vědci, abychom udělali, a od nás bude čestné, když budeme jednat podle toho. Za druhé je to dnes levnější, mnohem levnější, než to bylo, když jsme diskutovali o našem souboru opatření v oblasti klimatu a energetiky: dnes je asi o 30-40 % levnější tohoto cíle dosáhnout.
<P>
Za třetí, poskytne nám to nejen to, co již řekl Andreas Carlgren, tedy páku na přesvědčování ostatních, ale také - a to je nejdůležitější - to bude nátlak formou příkladu; veřejné mínění na celém světě ocení, co dělá Evropská unie. Také to bude, jak jsem zde slyšel říkat paní kolegyni, velice důležité pro naše technologie. To je samozřejmé, protože to přinese lepší ceny za uhlík, které dnes leží velmi nízko, a tak to bude důležitý stimul pro ekologické inovace a pro vývoj nových technologií.
<P>
Dalším velice důležitým hlediskem je to, že Evropská unie je ve výhodném postavení, protože již máme právní předpisy, které jste odhlasovali a jež Evropské unii a členským státům přinesly takové prostředky a opatření, že lze vyššího cíle dosáhnout pouze zvýšením některých limitů, které již v těchto našich právních předpisech máme.
<SPEAKER ID="021" NAME="Karl-Heinz Florenz" AFFILIATION="PPE">
(DE) Pane předsedo, rád bych začal tím, že se vyjádřím k tomu, co řekl pan komisař Dimas. Samozřejmě potřebujeme závaznou dohodu kvůli celé otázce ochrany klimatu, ale potřebujeme ji i pro Evropu, pro náš evropský průmysl. Máme samozřejmě nejen zelený průmysl, máme také průmysl v ostatních odvětvích a musíme myslet také na jeho konkurenceschopnost mimo Evropu.
<P>
Průmysl potřebuje jistotu plánování a Evropa v tomto smyslu udělala obrovský pokrok. Byl to správný přístup a vyjádřil jsem mu tehdy podporu. Nyní však musíme v Kodani zajistit, že bude pozitivní výsledek loňského roku doveden až na kodaňskou úroveň. Musíme ozřejmit svůj postoj k celosvětovému uhlíkovému rozpočtu. Již bylo řečeno, jaký je, ale my to nyní musíme ostatním státům a kontinentům doopravdy vysvětlit. Až se nám to podaří - a nebude to snadné -, musí být systém obchodování s emisemi rozšířen. Jestliže zůstane pouze evropskou záležitostí, budeme ztrácet čas. Proto mohu pana komisaře a pana úřadujícího předsedu Rady jedině prosit, aby rozšíření systému podporoval s opravdovým nasazením.
<P>
Rozeznali jsme druhý problém - a již byl dnes zmíněn - a sice otázku odlesňování. Na Borneu je, pane Leinene, každým rokem vypálena plocha o dvojnásobné rozloze, než jakou má Sársko. Je to katastrofa. Uvolňuje se tím 8 % celosvětových emisí CO2 a můžeme náš průmysl trápit, jak chceme, ale nevyřeší to. A já ani nechci, aby to vyřešil. Proto se musíme soustředit na něco zcela jiného.
<P>
Jsem naprosto užaslý z financování - to je závod čísel. Pro mě je důležité, aby studna, z níž bereme naše peníze, nebyla považována za bezednou, a nejsem jist, že tomu tak je. Pane komisaři, mohl byste mě prosím ohledně toho ujistit? Rozvojové země musí být zapojeny prostřednictvím čísel a cílů, které jim budou přizpůsobeny. Za to se zasazuji. Evropa byla seriózní a tato serióznost - včetně serióznosti Komise a Rady, to chci zdůraznit - je naše síla a na této síle bychom měli nadále pracovat.
<SPEAKER ID="022" NAME="Dan Jørgensen" AFFILIATION="S&amp;D">
(DA) Pane předsedo, před několika měsíci jsem byl v Grónsku. Navštívil jsem malé město Ilulissat. Přímo na sever od něj se nachází ledovec, který nyní taje a pohybuje se rychlostí dva metry za hodinu - dva metry za hodinu! Můžete to vidět pouhým okem. Můžete to slyšet, protože když padá obrovský kus ledu, zní to jako úder hromu. Množství vody z roztátého ledu, které vzniká každým dnem, je stejné jako roční spotřeba celého města velikosti New Yorku. Každý den! To je ukazatel naléhavosti toho, čím se zabýváme, dříve než na nás důsledky změny klimatu skutečně dopadnou.
<P>
Proto cítím povinnost říci paní Rosbachové a dalším, kteří dnes řekli, že "potřebujeme stejné úrovně", "musíme si uvědomovat, co je politicky možné" a "musíme hledat kompromisy, jichž lze dosáhnout": existují věci, v nichž nemůžete být kompromisní. Existují některé cíle, v nichž nemůžeme hledat kompromis, a k nim patří cíl 2 °C, který EU podporuje. Proto jsem, pane ministře Carlgrene a pane komisaři Dimasi, velmi, velmi potěšen signály, jež dnes vysíláte. Nemůžeme být kompromisní, pokud jde o 2 °C. To znamená, že všechny vyspělé země na světě musí snížit emise o 25 % až 40 %. Znamená to také, že je nutno vyvíjet silný tlak na USA, aby tento cíl podpořily. Byl bych rád, kdyby ve vašich komentářích byly nějaké údaje ohledně úrovně snížení, které musí USA dosáhnout z čistě praktického hlediska. Domnívám se, že to je něco, co ve veřejné diskusi chybí.
<P>
V EU se soustředíme - kromě toho, že musíme mít dostatečně ambiciózní cíl snížení - na plán financování. Bohaté země světa musí pomoci se zaplacením přenosu růstu do nejchudších zemí na světě, abychom od nich nežádali, aby zůstaly v chudobě, ale aby pokračovaly v růstu. Tento růst však musí být šetrný k životnímu prostředí, založený na přesunu technologií, a musí být udržitelný. Zatím musím bohužel říci, že i když EU předvedla svou vedoucí úlohu v mnoha oblastech, tak pokud jde o financování, stále ještě nejsme s to uvést čísla, která je nutno navrhnout. Vím, že to není chyba těchto dvou pánů. Bohužel se nepodařilo získat podporu vedoucích představitelů vlád v Evropě. Velice však doufám, že se nám podaří ji získat před konferencí v Kodani; je to naléhavé.
<P>
A konečně bych rád řekl, že je mimořádně důležité, abychom se my v Evropě ujali vedení při dokazování, že toto vše neznamená, že životní úroveň musí klesnout - ani v bohatém, ani v chudém světě. Nepovede to k tomu, že se naše průmyslová odvětví stanou nekonkurenceschopnými. Naopak budou díky našim požadavkům více inovativní, což jim dodá ve světě více konkurenceschopnosti. Jestliže čtete noviny, díváte se na televizi nebo vůbec sledujete celosvětové sdělovací prostředky, vidíte, že je na pořadu dne pesimismus. Mnoho lidí již rozhodlo, že konference v Kodani bude fiasko. Proto je více než kdy jindy důležité, aby se Evropa ujala vedení, aby byla EU pánem situace. Proto bych vám rád popřál při vyjednávání v Kodani hodně štěstí.
<SPEAKER ID="023" NAME="Chris Davies" AFFILIATION="ALDE">
Pane předsedo, když se dnes podíváte z okna, uvidíte spíše mlhavý štrasburský den, což není nic mimořádného. Ani záplavy, které devastují části mého regionu v Cockermouthu a Workingtonu, kde jsme zaznamenali největší srážky, nejsou nic zvláštního; nemohou být konkrétně spojeny se změnou klimatu, i když je to v souladu s vědeckými názory.
<P>
Je těžké přijímat nezbytná politická rozhodnutí, když existují pochyby, zda klimatická změna existuje. Musíme se na to podívat s odstupem; musíme si uvědomit, že za dobu, kterou trvá jeden lidský život, se počet obyvatelstva na zemi zečtyřnásobil a naše využívání fosilních paliv a naše spotřeba energie nesmírně vzrostla. Protože hloubka naší atmosféry zůstává stále stejná, možná bychom se měli také divit, že ke změně klimatu nedochází rychleji, než k ní dochází.
<P>
Myslím, že je důležité si uvědomit, že změna klimatu není náboženství. Není to víra. Musíme přijmout argumenty skeptiků a čelit jim. Musíme se postarat o to, aby vystoupili naši vědci. Jen si přeji, aby někteří skeptikové neměli takové potěšení z předkládání návrhů na odložení činnosti, návrhů, které mohou nakonec stát životy milionů lidí.
<P>
Byly zneváženy ambice pro konferenci v Kodani, ale kdybyste byli včera poslouchali pana ministra Carlgrena ve Výboru pro životní prostředí, veřejné zdraví a bezpečnost potravin, tak byste žádné takové zlehčování neuslyšeli. Tyto ambice nebylo možné podpořit silněji. Podílí se na nich 65 vedoucích představitelů vlád. Potřebujeme, aby se zúčastnili také vedoucí představitelé Spojených států a Číny, ale máme příležitost přijmout zde některá důležitá politická rozhodnutí.
<P>
Vítám skutečnost, že se Evropská unie ujala vedení. Jsme tím potěšeni. Otázka zní: stačí to? Situace je nejistá. Zbývají nám čtyři týdny a vyjednávání mají vlastní dynamiku. Dáváme vám dost prostoru k manévrování? Pan komisař naznačil, že se potřebujeme dostat z 20 % na 30 %. Je tento posun v našem vyjednávacím postoji? Podporujeme ho? Říkáme, že jsme připraveni učinit toto gesto ještě před tím, než bude uzavřena konečná dohoda? Můžeme se od Rady a Komise dozvědět víc o tom, jaký prostor pro navýšení hry máme, než tato rozprava skončí?
<SPEAKER ID="024" NAME="Bas Eickhout" AFFILIATION="Verts/ALE">
(NL) Do zahájení konference v Kodani nám zbývají dva týdny: je to rozhodující příležitost k dosažení ambiciózní dohody v oblasti klimatu.
<P>
Evropská unie správně konstatuje, že je zásadní, aby byla v Kodani uzavřena dohoda; naše klima nesnese žádný odklad. Vědecké poznatky jsou jasné. Abychom splnili cíl dvou stupňů, o kterém Evropská unie již roky říká, že jej chce splnit, musí bohaté země snížit své emise o 40 %. Jestliže tedy chce Evropská unie cíl dvou stupňů dodržet, musí zpřísnit své vlastní cíle. Pro naše klima je to nezbytné.
<P>
Nicméně Evropská unie má také klíč k tomu, aby zapojila Spojené státy. Dokud EU jasně neprohlásí, kolik peněz hodná uvolnit pro rozvojové země, Spojené státy se budou schovávat. Nabídněme tedy jasně pro rozvojové země 30 milionů EUR, a pak bude povinností Spojených států, aby vystoupily se svým vlastním cílem snížení. Konference v Kodani může být úspěšná, musí být úspěšná, a Evropská unie stále drží k jejímu úspěchu klíč.
<SPEAKER ID="025" NAME="Derk Jan Eppink" AFFILIATION="ECR">
(NL) Dámy a pánové, konference v Kodani ztroskotala dokonce ještě dříve, než začala. Možná bude dosaženo nějakého ujednání, ale nikoli právně závazné dohody.
<P>
Prezidentu Obamovi se nepodaří prosadit systém obchodování s emisemi v senátu; jeho prioritou je zdravotní péče, nikoli limity a obchod. To znamená, že Evropa stojí před volbou: měli bychom pokračovat sami nebo ne? Měli bychom nebo neměli pokračovat v provozování povinného systému obchodování s emisemi na vlastní pěst? Musíme si to pečlivě promyslet. Cena za to, kdybychom to dělali sami, by byla velmi vysoká: stálo by to evropský průmysl v období do roku 2020 stovky miliard eur, což by vedlo ke ztrátě statisíců pracovních míst v Evropě.
<P>
Chtěl bych uvést příklad. Po Houstonu mají nejvyšší koncentraci chemických společností na světě Antverpy. Dávají práci 64 000 lidí přímo a 100 000 nepřímo. Antverpský chemický průmysl by nepřežil, kdyby Evropa provozovala systém sama, a snad to Nizozemce přiměje se vyslovit pro hospodářské zájmy tohoto města. Do roku 2020 by jeho chemický průmysl skončil jako oběť nadměrných výrobních nákladů.
<P>
Obchodování s emisemi má také mnoho nevýhod. Je velmi nestabilní; cena prudce klesla z 30 EUR na 8 EUR. Co bychom tedy měli udělat? Měli bychom zajistit rozumný vývoj technologií šetrných k životnímu prostředí, zavést odpočitatelnou daň z ekologických investic, podporovat výzkum a rozvíjet technologie výroby, jež jsou šetrné k životnímu prostředí. Tato sněmovna si musí uvědomit realitu. Někdy mám dojem, že jsem spíše než v parlamentu v nějakém náboženském společenství. Jsou to technologické inovace, co nás spasí, nikoli obchod s prázdnými slovy.
<SPEAKER ID="026" NAME="Kartika Tamara Liotard" AFFILIATION="GUE/NGL">
(NL) Ráda bych předložila přibližný seznam činností, které uvolňují CO2, činností někoho, na koho jsem včera narazila na ulici.
<P>
Je naživu (nezapomeňte na toto!)
<P>
Osprchovala se. Jela autem do práce. Koupila si kytici květin ze skleníku, zabalenou do umělé hmoty. Měla celý den zapnutý svůj laptop. Uvařila velký, vynikající steak a trochu si přitopila.
<P>
Jak můžeme po tomto pěkném dni plném luxusu trvat na tom, že domorodá žena, vyhnaná ze své země v důsledku odlesňování, jehož účelem je náš luxus, musí snížit své emise, zatímco všechno, co obsahuje její seznam, zní: "byla jsem naživu"?
<P>
Průmyslové země jsou odpovědné za vysoké emise CO2, takže za ně musí zaplatit a podporovat rozvojové země. Nemůžeme to odbýt patetickou almužnou. Musíme zanechat tvrzení, že se pohneme, jen pokud se pohne ještě někdo jiný. Spojené státy a Čína musí být v této záležitosti důrazně povolány k odpovědnosti. Ambice jsou jedna věc, ale to, na čem záleží doopravdy, je převzetí odpovědnosti.
<SPEAKER ID="027" NAME="Oreste Rossi" AFFILIATION="EFD">
(IT) Pane předsedo, dámy a pánové, dovolte mi, abych milostivě zahalil závojem neuvěřitelnou částku 30 miliard EUR ročně do roku 2020, kterou by se EU zavázala vyplácet rozvíjejícím se zemím, v podstatě bez jakékoli jistoty. Nám Italům to připomíná notoricky známý italský úřad Cassa del Mezzogiorno.
<P>
Naše pozměňovací návrhy se zabývají třemi body. Za prvé vyzýváme k právně závazným a rovněž ambiciózním závazkům, nejen dalších průmyslových zemí, ale také rozvíjejících se zemí a zejména Číny, Indie a Brazílie.
<P>
Za druhé žádáme, aby veškeré evropské částky, z nichž budou tyto země mít prospěch, byly podmíněny používáním technologie vyrobené v Evropské unii, aby naše podniky dostaly aspoň částečnou náhradu za další náročné závazky snížení emisí, které jim EU ukládá a jež musí uskutečnit zcela na své vlastní náklady.
<P>
Za třetí žádáme opatření k zajištění toho, že výmysl inovativních finančních mechanismů - např. mechanismů odvozených od systému obchodování s emisními povolenkami nebo výměny dluhů za ochranu přírody - ve skutečnosti nebude zastírat čilé finanční spekulace podobné velice vážné krizi, z níž jsme se ještě nedostali.
<P>
Proto pokud budou naše pozměňovací návrhy zamítnuty, bude delegace Ligy severu hlasovat proti tomuto usnesení.
<SPEAKER ID="028" NAME="Nick Griffin" AFFILIATION="NI">
Pane předsedo, všichni souhlasí s tím, že změna klimatu je největší výzvou, jíž lidstvo čelí: je to trvalá pohledávka politické elity, a přitom je to lež. Nikdo nebude souhlasit. Tisíce vědců popírají samotnou existenci oteplování způsobeného člověkem a zmiňují se o přirozených cyklických změnách a dobách, kdy Římané viděli v severní Anglii vinice a švédská armáda roku 1658 pochodovala do Kodaně po zamrzlém Baltu.
<P>
Do Kodaně teď pochoduje armáda fanatiků globálního oteplování a faktem je, že jejich orwellovský konsensus nevychází z vědecké shody, ale ze zastrašujících, cenzurujících a podvodných statistik. Slovy hlavního klimatologa profesora Lindzena: "Budoucí generace budou stát ve zmateném údivu nad tím, že vyspělý svět na počátku 21. stolení propadl hysterické panice z celosvětového nárůstu průměrné teploty o několik desetin stupně a na základě hrubého zveličování vysoce nepravděpodobných počítačových projekcí [...] uvažoval nad návratem k nižšímu stadiu průmyslového věku."
<P>
Vlastně to nebude žádný zmatený údiv, protože důvod k této hysterii je jasný. Byl vytvořen na omluvu politického projektu globalistů, kteří chtějí nahradit vnitrostátní demokracii novým světovým řádem celosvětové správy. Nemá to nic do činění s vědou, všechno to souvisí se společným záměrem globalistů nás zdanit a kontrolovat, zatímco budou vytvářet miliardy pro korporace v komplexu zeleného průmyslu. Protizápadní intelektuální levicová klika se společně zhroutila, když padl komunismus. Jejich novou ideologií je změna klimatu, sekulární náboženská hysterie, která má i papeže - Ala Gora - a odpustky v podobě uhlíkových kreditů a pronásleduje heretiky. Heretici však budou mít v Kodani slovo a pravda vyjde najevo. Změna klimatu se využívá k zavedení nehumánní utopie, která je stejně smrtící jako to, co vymyslel Stalin nebo Mao.
<SPEAKER ID="029" NAME="Richard Seeber" AFFILIATION="PPE">
(DE) Pane předsedo, Albert Einstein kdysi řekl: "Dělejme věci tak jednoduše, jak lze, ale nikoli jednodušeji." Musíme být opatrní, abychom do této pasti nespadli. Namlouváme si, že určité jevy počasí - například záplavy v Irsku - přímo souvisejí se změnou klimatu. Také říkáme, že celosvětový nárůst teplot, k němuž bezesporu na různých kontinentech došlo, přímo souvisí s mírným nárůstem obsahu CO2 v zemské atmosféře, který způsobil člověk.
<P>
Někteří vědci tyto souvislosti zpochybňují a měli bychom to mít na mysli, až pojedeme do Kodaně. Měli bychom ke konferenci přistupovat s optimismem, ale také realisticky. Nezapomínejte, že Evropa je odpovědná jen za 10 % emisí CO2. O tom nelze pochybovat. Současně víme, že Spojené státy, Čína a země APEC, které společně odpovídají za dvě třetiny emisí CO2 na celém světě, zaujímají k této záležitosti velice kritický postoj.
<P>
Nejde teď tolik o to, abychom pořádali závod v číslech a chtěli 20% či 30% snížení, ale spíše o to, abychom zkusili dosáhnout celosvětové dohody, nikoli pouze evropské. Musíme se pokusit zavést závazné cíle pro všechny, které poté bude možné sledovat a především dodržovat. Rovněž tak je důležité, abychom mysleli na naše občany i podniky. Nikomu neprospěje, jestliže bude Evropa ohrožena přesunem emisí a podniky se někam přestěhují, protože zde v Evropě mají dvojnásobnou energetickou účinnost než v jiných částech světa. Podobně nikomu neprospěje, když různé země na světě vykácí deštné lesy - v Brazílii bylo loni vykáceno 12 500 km2. Pan Florenz se zmínil o Borneu.
<P>
Proto je mnohem důležitější omezit odlesňování než se účastnit tohoto závodu čísel. Proto prosím vyjednavače, aby do Kodaně mířili s realismem, nikoli s příliš velkým optimismem.
<SPEAKER ID="030" NAME="Marita Ulvskog" AFFILIATION="S&amp;D">
(SV) Pane předsedo, jsem potěšena nasazením švédského ministra. Nicméně je stále ještě velmi sám. Zdá se, že světoví vedoucí představitelé, Evropská rada a dokonce i předseda vlády, který stojí v čele švédského předsednictví, dávají přednost krátkodobým politickým ziskům na domácí frontě před dlouhodobým prospěchem v oblasti životního prostředí v celosvětovém měřítku. To je nepřijatelné.
<P>
Mimo jiné potřebujeme jasné informace o financování práce v oblasti klimatu v rozvojových zemích. Slibovat zaplacení rozumného podílu, jak jste to doposud dělali, je nepřijatelné. Jsou to jen slova, žádné závazky, a proto se nepřestanu ptát. Může pan Carlgren slíbit, že nám dá před konferencí v Kodani jasné informace?
<P>
Za druhé, pokud jde o téma financování, zamýšlí se, že velká část peněz bude pocházet z obchodování s emisními povolenkami. Současně riskujeme, že tento systém podkopáme tím, že otevřeme cestu pro velký podíl snížení emisí, který má být realizován v rozvojových zemích prostřednictvím projektů mechanismu čistého rozvoje. Nadto se také diskutuje o tom, zda by mělo být bohatým zemím povoleno převést nevyužité emisní povolenky z předchozích let. Co zamýšlí pan Carlgren a předsednictví udělat, aby zajistili, že systém obchodování s emisemi bude řádně fungovat? Můžeme očekávat, že skončí tato hra kočky s myší, která nyní probíhá mezi zeměmi zapojenými do kodaňské vrcholné schůzky?
<SPEAKER ID="031" NAME="Gerben-Jan Gerbrandy" AFFILIATION="ALDE">
(NL) Rád bych poděkoval panu Carlgrenovi a panu komisaři Dimasovi za podstatu a zvláště za tón jejich projevů. Je to pozitivní tón, tón, který vyjadřuje víru, že skutečně bude dosaženo mezinárodní dohody; tedy dohody obsahující mezinárodně závazné normy.
<P>
Pane předsedo, do Kodaně přicestuje alespoň 60 hlav států nebo předsedů vlád. Nenechte jejich cesty přijít nazmar. Ať si uvědomí svou velkou odpovědnost. Ať překročí sami sebe a dívají se dál než jen na hospodářské zájmy v krátkodobém horizontu. Ať udělají velký krok směrem k hospodářství zítřka, hospodářství, jež využívá surové materiály minimálně.
<P>
Konference v Kodani nebude úspěšná, pokud nebude Evropa hrát silnou vedoucí úlohu, jak všichni víme. Pane Carlgrene, pane komisaři Dimasi, ať za sebe přestanou velcí aktéři navzájem žádat výkupné. Už není čas na hru "kdo vydrží nejdéle tiše sedět?". Dejme se do akce a donuťme je k mezinárodně závazné dohodě, kterou všichni tolik chceme.
<SPEAKER ID="032" NAME="Yannick Jadot" AFFILIATION="Verts/ALE">
(FR) Pane předsedo, jak víme - podle řady vědeckých studií a také podle Yva de Boera - rozvíjející se země dnes vyvíjejí s ohledem na rok 2020 minimálně stejné úsilí jako Evropa.
<P>
Také víme, že při vyjednáváních již existuje právo kontroly ohledně rozvíjejících se ekonomik a že toto právo je více a více vykonáváno prostřednictvím emisní inventury, prostřednictvím zprávy o přijatých opatřeních. Ústav pro světové zdroje zveřejnil statistiky, podle nichž na Čínu připadá přibližně 70 tun na hlavu, což je celkový údaj za období od roku 1950, zatímco na Spojené státy připadá 810 tun a na EU-27 413 tun.
<P>
Proto vás laskavě žádáme, abyste byli rozumní a především abyste využili usnesení Evropského parlamentu jako mandátu k jednání. To by bylo to nejlepší, co bychom mohli udělat jak pro klima, tak i pro to, abychom se v Evropě dostali z krize.
<P>
Dále vyzývám skupinu Evropské lidové strany (Křesťanských demokratů) a Evropských demokratů, aby byla rozumná a spolehlivá a stáhla svůj pozměňovací návrh, který stanoví, že rozvíjející se země musí udělat totéž jako bohaté země, že musí přijmout stejné závazky. To není přijatelné, není to seriózní.
<SPEAKER ID="033" NAME="Konrad Szymański" AFFILIATION="ECR">
(PL) Pane předsedo, v Kjótó jsme dali rozvojovým zemím koncese a výjimky, které způsobily ztrátu značné části naší konkurenceschopnosti. Rozvojové země zatím v roce 2005 překročily evropskou úroveň emisí CO2. Parlament dnes chce zatížit hospodářství stále drastičtějšími nařízeními kvůli klimatu, a nejen to. Navrhované usnesení ukládá na naše vnitrostátní rozpočty břemeno 30 miliard EUR ročně po příštích deset let, které budou využity na pomoc rozvojovým zemím. Pokud jde o Polsko, navrhovaná metoda výpočtu příspěvku by mohla přinést náklady až 40 miliard EUR po 10 let do roku 2020. Nejisté dopady Kjótského protokolu, zvýhodněné postavení rozvojových zemí a rostoucí náklady této politiky nás nutí postavit se proti tomuto usnesení. Jsme odpovědní nejen za klima, ale také za blahobyt našich občanů.
<SPEAKER ID="034" NAME="Sabine Wils" AFFILIATION="GUE/NGL">
(DE) Pane předsedo, v mnoha částech světa jsou vidět důsledky změny klimatu. Poslední výpočty předpokládají nárůst teploty na celém světě do roku 2060 až o 4 °C a až o 10 °C v Arktidě. Za podstatně rychlejší tání ledovce v Arktidě jsou odpovědné především evropské emise částic sazí, které tam přináší vítr. Bohaté průmyslové státy EU mají nyní povinnost finančně podpořit chudší země, aby mohly přijmout okamžitá opatření a čelit důsledkům změny klimatu. Od roku 2010 do roku 2050 bude každoročně třeba 100 miliard dolarů. Vzhledem k této částce je spravedlivé říci, že 30 miliard není pro Evropskou unii příliš mnoho.
<P>
Přenos technologií také nesmí mít přímou souvislost s patenty, jinak bude část peněz jednoduše proudit zpět korporacím v průmyslových zemích. EU má povinnost se ujmout na konferenci o změně klimatu v Kodani vedení.
<SPEAKER ID="035" NAME="Paul Nuttall" AFFILIATION="EFD">
Pane předsedo, právě jsem slyšel socialistického kolegu tamhle hovořit o Grónsku a tání ledovce v Grónsku.
<P>
Otázka, kterou bych k tomuto tématu rád položil, zní: proč se Grónsko jmenuje "Greenland"? Je to snad proto, že bylo Grónsko kdysi, když byl svět teplejší, zelené?
<P>
Zdá se, že tomu jsou britští občané na stopě, protože poslední průzkum veřejného mínění v deníku The Times jasně ukazuje, že již nevěří v takzvané celosvětové oteplování způsobené člověkem.
<P>
Britští občané jsou velice chytří a je jim jasné, že politici ukradli program environmentalistům. Cynicky je využíván ke zvyšování daní a vykonávání kontroly a nyní jej Evropská unie využívá, aby ospravedlnila svou vlastní existenci.
<P>
Tento týden jsme také mohli vidět, jak jedno z hlavních center výzkumu klimatu ve Spojeném království poskytujících poradenství vládě bylo přistiženo, jak mění údaje a potlačuje diskusi. To je absolutní ostuda.
<P>
Očekávám, že až budou politikové v Kodani sedět u stolu, jaksi se opomenou zmínit o tom, že císař je nahý, tedy o tom, že zeměkoule se za posledních 10 let doopravdy neoteplila.
<SPEAKER ID="036" NAME="Pilar del Castillo Vera" AFFILIATION="PPE">
(ES) Pane předsedo, nejprve bych chtěla vyjádřit své uznání úsilí, které bylo vyvinuto, a také nadšení, jaké projevovala Komise a Rada a samozřejmě i Parlament v průběhu celého dlouhého období tohoto programu boje proti změně klimatu.
<P>
Chtěla bych říci, že existuje řada jistot, které by nám měly ukazovat cestu. První jistotou je, že potřebujeme, aby se zúčastnili všichni, zejména všechny země, které jsou hlavními znečišťovateli. Druhou téměř-jistotou je toto: na základě veškerých informací, které máme, se zdá, že bude velice složité dosáhnout v Kodani právně závazné dohody, závazné podobně jako dohody o podílu emisí.
<P>
Tato skutečnost by však neměla vést k tomu, abychom to vzdali, protože pesimismus je důsledkem nepřijetí skutečnosti. Naopak optimismus z přijetí skutečnosti vychází.
<P>
Co bychom zásadně měli v Kodani udělat? Samozřejmě bychom neměli zapomínat na možnost dosažení této obecné dohody. Ale vzhledem k tomu, že si uvědomujeme situaci a stávající možnosti, domnívám se, že bychom se měli soustředit na odvětvové dohody s proveditelnými cíli, které budou skutečně platné. Mám na mysli dohodu o odlesňování, dohodu o pomoci rozvíjejícím se a rozvojovým zemím, a - což je nejdůležitější - dohodu o přenosu technologií. Také si myslím, že mimořádně dobrou myšlenkou by bylo uzavřít takové dohody na podporu programů, aby ta průmyslová odvětví, která spotřebují na celém světě nejvíce energie, mohla uzavřít dohody o emisích, ať se nacházejí v kterékoli zemi. To by také učinilo naše ekonomiky konkurenceschopnějšími.
<P>
Na závěr bych chtěla zdůraznit, že optimismus vychází z realismu a účinnost má základ ve stanovení proveditelných cílů. To bychom měli mít stále na paměti.
<SPEAKER ID="037" NAME="Linda McAvan" AFFILIATION="S&amp;D">
Pane předsedo, ve sněmovně již zase zazněly dva projevy ze stran BNP a UKIP, a již zase byly tyto strany jednotné ve své víře v konspirační teorie a ukázaly, že se od sebe liší jen velmi málo.
<P>
Já však chci dnes dopoledne především poblahopřát panu ministrovi k tomu, že zachovává ambice ohledně Kodaně a je věrný myšlence právně závazné dohody.
<P>
BBC dnes dopoledne vysílá zprávu, že Bílý dům říká, že půjde do Kodaně s cíli ohledně snížení emisí USA. Ti z nás, kteří se setkali s členy Kongresu USA, vědí, že to je vážný posun, a tudíž i velmi vážná vyhlídka na právní předpisy ve Spojených státech, takže si myslím, že stále existuje reálná naděje na uzavření dohody v Kodani.
<P>
Nicméně konference v Kodani bude pouhým začátkem, protože až se z Kodaně vrátíme, budeme v Evropě muset pokračovat ve své práci na snížení emisí. Musíme nadále investovat do energetické účinnosti, do obnovitelných zdrojů a technologií s nízkou spotřebou uhlíku. Velice mě těší, že jsme se minulý týden jako Evropská unie dohodli, že se bude investovat do technologií, jako je zachycování a ukládání uhlíku, a že jedno takové zařízení se dostane do mého volebního obvodu v Yorkshiru, do Hatfieldu.
<P>
Pane komisaři Dimasi, chci vám poděkovat. Nevím, zda to nebude poslední příležitost vám na půdě sněmovny poděkovat za práci, kterou jste odvedl v několika posledních letech jako komisař, nicméně Komise skutečně odvedla velice dobrou práci v zájmu vedoucí úlohy Evropy a vaše práce musí být této sněmovně doporučena.
<P>
Uvidíme se v Kodani. Možná vás zde uvidíme v lednu, ale jen jsem chtěla, aby to bylo uvedeno do zápisu.
<P>
A konečně doufám, že tato sněmovna bude hlasovat pro dobré usnesení o změně klimatu, a doufám, že zamítneme pozměňovací návrhy, které předložili opoziční poslanci této sněmovny, kteří, jak se zdá, chtějí naše závazky rozmělnit. Chtějí snížit naše cíle a vykompenzovat více našich emisí. Jestliže to se změnou klimatu myslíme vážně, jestliže chceme uzavřít dobrou dohodu, musíme tyto pozměňovací návrhy v hlasování zamítnout.
<SPEAKER ID="038" NAME="Fiona Hall" AFFILIATION="ALDE">
Pane předsedo, vítám pozitivní a odhodlaný postoj, který zaujalo švédské předsednictví, a zejména snahu pana ministra o to, aby bylo možné dohodu z Kodaně aktualizovat a aby obsahovala mechanismy ke sledování, takže ji bude možné přizpůsobovat podle nových vědeckých výzkumů.
<P>
Soubor opatření EU v oblasti klimatu schválený v prosinci 2008 byl důležitý v tom, že ukázal serióznost našeho závazku ve věci změny klimatu, a důležité bylo i to, co bylo schváleno v posledních měsících švédského předsednictví - zejména přepracování směrnice o energetické náročnosti budov, což zmenší uhlíkovou stopu jak nových, tak renovovaných budov.
<P>
Nicméně je v evropských plánech očividná mezera, a to investice. Je alarmující, že se USA, přestože neschválily právní předpisy, zavázaly k výdajům na čistou energii ve výši přes 100 miliard dolarů a Čína slíbila ve svém plánu na oživení hospodářství 200 miliard dolarů, zatímco závazek EU činí něco málo přes 50 miliard dolarů. Toto bychom měli mít na mysli a neblahopřát si tolik před konferencí v Kodani.
<SPEAKER ID="040" NAME="Claude Turmes" AFFILIATION="Verts/ALE">
(DE) Paní předsedající, mám pro pana komisaře Dimase zvláštní otázku. Pokud mám správné informace, situace se má takto: Jestliže v Evropské unii realizujeme cíle, jež jsme si stanovili - 20 % obnovitelných zdrojů energie do roku 2020 a 20% nárůst energetické účinnosti do roku 2020 -, pak to samo o sobě, jak ukazují energetické modely EU, sníží emise CO2 o 18 až 21 % v závislosti na dalším využívání uhelných a plynových elektráren.
<P>
Nechápu, proč ztrácíme tolik času diskusemi o dosažení 30% cíle, jestliže můžeme snadno dosáhnout třiceti nebo pětatřiceti procent provedením opatření na zvýšení účinnosti, pomocí obnovitelných zdrojů energie a nevelkého množství náhrad za emise uhlíku.
<P>
Byl bych velmi vděčný, pane Dimasi, kdybyste vy jako loajální konzervativec konečně mohl odstranit tyto zmatky, které sem vnesli pánové Seeber, Florenz a ostatní, kteří se už zase sklánějí před starými průmyslovými odvětvími.
<SPEAKER ID="041" NAME="Ryszard Czarnecki" AFFILIATION="ECR">
(PL) Paní předsedající, chtěl bych apelovat na cit pro přiměřenost. I přes to, co jsme si zde vyslechli, toto nejsou ta nejdůležitější vyjednávání v historii lidstva a jeho budoucnost na nich nezávisí, jak to tvrdí někteří naši kolegové. Rozhodnutí o konkrétních limitech v souboru opatření v oblasti klimatu nejsou přesná ani podrobná.
<P>
Lze jen vyjádřit politování, že již zase bylo ujednáno, že dopady tohoto balíčku, finanční dopady, vlastně v zásadě postihnou chudé země, nové země EU. Rozhodnutí, že financování v této záležitosti nebude záviset na příjmu na obyvatele, ale na limitu znečištění, zasahuje hospodářství nových zemí EU včetně mé země, Polska.
<SPEAKER ID="042" NAME="João Ferreira" AFFILIATION="GUE/NGL">
(PT) Paní předsedající, dámy a pánové, důsledný přístup k problému změny klimatu, v němž jde o víc než jen o pouhé stanovení cílů snížení emisí, vyžaduje, aby byly realisticky posouzeny prostředky, jimiž jich lze dosáhnout.
<P>
Domníváme se, že je typické a příznačné, že většina členů Výboru pro životní prostředí, veřejné zdraví a bezpečnost potravin odmítla začlenit do návrhu usnesení o konferenci v Kodani pozměňovací návrhy, které hájí - cituji - různorodost nástrojů využívaných k dosažení cílů snížení emisí, aby se zabránilo závislosti na tržních nástrojích, a potřebu provést hodnocení účinnosti těchto tržních nástrojů, včetně jejich vlivu na společnost a životní prostředí.
<P>
Význam, jaký Evropská unie přisuzuje tržním řešením, svědčí o tom, že jde v podstatě o politickou a ideologickou volbu. Záměrem je vytvořit program, který přinese miliardy, fantastická finanční aktiva ve službách systému, který se, jak se zdá, neponaučil z krize, v níž nyní vězí.
<P>
Zkušenosti s prováděním systému obchodování s emisemi Evropské unie zcela zpochybnily užitečnost regulace prostřednictvím trhu a jasně předvedly neúčinnost a zvrácenost tohoto nástroje.
<SPEAKER ID="043" NAME="Timo Soini" AFFILIATION="EFD">
(FI) Paní předsedající, měli bychom chránit zaměstnance, drobné podnikatele a průmysl. Akce v oblasti životního prostředí je možná jedině ve zdravém hospodářství. Do životního prostředí můžeme investovat, jenom je-li hospodářství zdravé.
<P>
Se současnými cílovými podíly to nedopadne dobře. Nynější obchodování s podíly je moderní ekvivalent prodávání odpustků - což říkám, ač jsem sám katolík -, a to není dobré. Musíme zavést systém specifických emisí, například z automobilů, který nám umožní měřit, co se odehrálo, a vyvozovat z toho vhodné závěry.
<P>
Proč levice nevystupuje ve prospěch zaměstnanců, ani ve Finsku, ani v Evropě obecně? Podpora pro levici taje rychleji než ledovce. Jsou zde i jiné možnosti: lze uvalit daně na výrobky, které překročily určité emise. Jestliže zavedeme systém, který neumožní vznik environmentálního dumpingu v rozvojových a méně industrializovaných zemích, můžeme ochránit pracovní místa a kvalitní produkty a budeme s to v tom pokračovat také v budoucnosti.
<SPEAKER ID="044" NAME="Romana Jordan Cizelj" AFFILIATION="PPE">
(SL) Jsem optimistka a souhlasím se švédským ministrem panem Carlgrenem, který řekl, že musíme mít úspěch. Dovolte mi, abych také dodala, že abychom uspěli, musíme rovněž jednat seriózně a sledovat své cíle jasně a transparentně.
<P>
První věc, kterou bych chtěla nadnést, je to, že omezení emisí skleníkových plynů je jak evropským, tak celosvětovým cílem. Neosobujme si právo soudit technologie a nabízet některým podporu, zatímco jiné budeme zatracovat. Pokud jde o technologie, musíme zůstat nestranní. Musíme mít dveře dokořán otevřené využívání technologií s nízkou spotřebou uhlíku a vyvíjet nové.
<P>
Nesmíme připustit, aby naše úsilí o boj proti změně klimatu vytvořilo rivalitu mezi jednotlivými nízkouhlíkovými technologiemi. Jestliže chceme mít úspěch, musíme seriózně uvažovat o všech dostupných technologiích.
<P>
Za druhé, my, zástupci Evropské unie, musíme na summitu COP 15 vyslat jasný vzkaz: je třeba více peněz pro třetí země, aby mohly splnit své závazky, a udržitelný rozvoj vyžaduje soubor řešení. Nicméně jak vysvětlíme svým daňovým poplatníkům, že jsme financovali udržitelný rozvoj třetích zemí, aniž bychom od nich vyžadovali jakýkoli závazek, který by nás ujistil, že tyto finanční prostředky využijí k zamýšlenému účelu? Potřebujeme závazky a potřebujeme dohled.
<P>
Za třetí, při jedné naší listopadové rozpravě jsem upozornila sněmovnu, že musíme vyslat vzkaz prezidentu Obamovi, že chceme, aby se zasedání COP 15 zúčastnil. Dnes dopoledne jsem slyšela zprávu, že pan Obama potvrdil svou účast v Kodani a že se bude snažit, aby byly přijaty závazné cíle ohledně emisí skleníkových plynů. Zdá se mi to být důkazem, že naše rozhodnutí vytrvat v politickém nátlaku bylo správné.
<P>
Na závěr si přeji vyslat jasný vzkaz. Musíme jednat - a musíme jednat okamžitě. Chceme právně závaznou dohodu a chceme, aby se ostatní země chovaly zodpovědně.
<SPEAKER ID="045" NAME="Saïd El Khadraoui" AFFILIATION="S&amp;D">
(NL) Rád bych hovořil o dopravě. Domnívám se, že doprava je nyní vedle energetické otázky nejnáročnější výzvou související se změnou klimatu.
<P>
Je náročná, protože vyžaduje, abychom znovu zvážili logistickou organizaci svého systému obchodu a způsob, jakým se pohybujeme a cestujeme. Jestliže máme splnit síle, budeme samozřejmě muset přijmout soubor opatření. Znamená to také nadále investovat do výzkumu a vývoje, zavést přísnější technické normy, stanovit a šířit ty nejlepší standardy, provést internalizaci vnějších nákladů, aby byla posílena účinnost systému a vytvořeny stejné podmínky pro různé druhy dopravy, a také samozřejmě stanovit vymahatelné, ambiciózní cíle na celosvětové úrovni. Je to zvláště důležité v odvětví letecké a námořní dopravy, kde toho ještě stále zbývá hodně udělat, pokud jde o udržitelnost.
<P>
V tomto ohledu musím říci, že cíle navržené Radou - 10% snížení do roku 2020 pro leteckou dopravu a 20% snížení pro námořní dopravu - skutečně nejsou dostatečně ambiciózní. Myslím si, že můžeme jít ještě dále.
<P>
Na druhou stranu vidím, že usnesení odkazuje na prodávání poloviny emisních povolenek v aukci. To je v rozporu s tím, co jsme sami navrhovali před dvěma roky, kdy to bylo 15 %, takže bych se zaměřil na ambiciózní dohodu. Usilujme o ni.
<SPEAKER ID="046" NAME="Frédérique Ries" AFFILIATION="ALDE">
(FR) Paní předsedající, zcela chápeme situaci i zvolený tón. Domnívám se, že pan ministr Carlgren právě kritizoval převládající pesimismus. Skutečně začalo odpočítávání, abychom kodaňskou vrcholnou schůzku zachránili a zajistili, že země, které jsou hlavními znečišťovateli planety, podepíšou ambiciózní dohodu a učiní závazek vůči budoucím generacím.
<P>
Dohoda je dobrá věc. Dosáhnout úspěchu je samozřejmě ještě lepší. Víme, že tento úspěch nutně závisí na podpoře průmyslových zemí - především Číny a Spojených států - na jejich podpoře budoucího Kodaňského protokolu, a stejně nutně na podpoře rozvojových zemí. Parlamentní Výbor pro životní prostředí, veřejné zdraví a bezpečnost potravin v této záležitosti odvedl svou práci a navrhl 30 miliard EUR každoroční přímé pomoci do roku 2020 na pomoc těmto zemím s jejich přechodem k nízkouhlíkovému hospodářství.
<P>
To mě vede k tomu, abych se zmínila o trhlině v našem usnesení, a sice o nedostatku pozornosti věnované vlivu změny klimatu na zdraví lidí. Tento vliv je podle výzev a varování Světové zdravotnické organizace zásadní.
<P>
Proto vás všechny žádám, abyste schválili dva pozměňovací návrhy k tomuto tématu, které jsem do našeho usnesení vložila.
<SPEAKER ID="047" NAME="Caroline Lucas" AFFILIATION="Verts/ALE">
Paní předsedající, existuje nový film o změně klimatu, který se jmenuje Čas hlupáků. Odehrává se v roce 2055 a vypráví o jediném člověku, který přežil klimatickou katastrofu. Pronásledují mě slova z tohoto filmu, to, když se herec ohlíží zpátky do roku 2009 - na naši současnost - a říká: "Proč nic neudělali, dokud byl ještě čas, když věděli to, co přece věděli?"
<P>
Jinými slovy - proč se jim nepovedlo vzbudit dostatečnou politickou vůli? Částečně proto, že dostatečně nemluvíme o přínosech, jaké bude přechod do postuhlíkového světa mít - jsou to miliony zelených pracovních míst, lépe izolované domovy, lepší veřejná doprava. To je vzkaz, za který musí EU bojovat.
<P>
Dokonce i nejambicióznější cíl EU, který je v současné době navrhován - snížení do roku 2020 o 30 % - nám poskytuje jen poloviční šanci, že se vyhneme té nejhorší změně klimatu. Kdyby vám někdo řekl, že letadlo, do kterého se chystáte nastoupit, se s pravděpodobností 50:50 zřítí, pravděpodobně byste do něj nenastoupili. Přitom v Kodani je v sázce mnohem více. Takže můj vzkaz zní: buďte prosím ambicióznější. Nedovolte, aby měla konference v Kodani epitaf, že toto byl čas hlupáků.
<SPEAKER ID="048" NAME="Paweł Robert Kowal" AFFILIATION="ECR">
(PL) Paní předsedající, již zase jsme v záležitosti, která je pro Evropskou unii velmi důležitá, slyšeli to, co slýcháme neustále - magické slovo "úspěch". Předsednictví chce dosáhnout úspěchu a chce to víc než cokoli jiného. Zatím je tisk v Evropě plný informací o tom, že vrcholná schůzka v Kodani úspěšná nebude. Přemýšlejme, proč nebude úspěšná. Je to proto, že vlády mají pocit, že kdyby bylo vše jasně řečeno a občané členských států EU znali důsledky, kdyby znali důvody, proč chceme učinit tak důležitá rozhodnutí, nejistotu těchto důvodů i nejistotu důsledků našich kroků, určitě by byli proti tomu všemu.
<P>
Chci říci jen jedno - a je to to nejdůležitější: Evropská unie má odpovědnost, členské státy EU mají odpovědnost za to, co se děje ve světě, ale v první řadě mají odpovědnost za své vlastní národy, státy a občany, za lidi, kteří vkládají své naděje do toho, co děláme, za lidi, kteří také doufají, že se věci budou v budoucnu vyvíjet v jejich prospěch. Toto musíme vzít v úvahu. Když chceme převzít odpovědnost za záležitosti v celosvětovém měřítku - nebudu se zde zabývat podrobnostmi -, pak se tato odpovědnost musí dotýkat všech stejnou měrou, některých co do snížení, jiných do co ochrany životního prostředí, a ještě dalších v něčem jiném - toto dnes potřebujeme.
<SPEAKER ID="049" NAME="David Campbell Bannerman" AFFILIATION="EFD">
Paní předsedající, tento týden bylo v mém anglickém volebním obvodu zjištěno, že prý vědci z Východoanglické univerzity manipulovali s údaji, které měly prověřit, že celosvětové oteplování je způsobeno člověkem, a dokázat to.
<P>
Jaké to bylo odhalení! Nyní je jasné, že vědecká shoda na tom, že globální oteplování způsobuje člověk, se rychle vytrácí: 30 000 skeptických vědců v Manhattanském prohlášení; 600 vědců ve zprávě senátu USA; dokonce i němečtí vědci letos píší kancléřce Angele Merkelové.
<P>
Mezitím na nás autor klíčové zprávy OSN o této záležitosti sir Nicholas Stern naléhá, abychom se stali vegetariány a zastavili tak šílení krav. Možná to nejsou jenom jisté krávy, kdo zešílel.
<P>
Jsem členem Výboru pro mezinárodní obchod a značně mě znepokojují rozhovory Světové obchodní organizace, které začnou tento týden. Mám obavy z posunu k zeleným clům odůvodněným tak falešnými tvrzeními. Tato nová cla jsou pouze překážky obchodu, které trestají chudé a nemají vůbec žádné opodstatnění. Je to jenom enviro-imperialismus.
<SPEAKER ID="050" NAME="Herbert Reul" AFFILIATION="PPE">
(DE) Paní předsedající, dámy a pánové, slyšeli jsme zde v Parlamentu v souvislosti s diskusemi o klimatu různé názory na příčiny a vliv jeho změny. Nechci se tím dále zabývat, ale řada mých kolegů poslanců, kteří se o tom zmínili, mají pravdu: ve vědecké komunitě se ozývá stále více nových hlasů a já bych si přál, abychom o nich spolu poctivě diskutovali.
<P>
Mou druhou poznámkou je to, že Parlament zaujal k vrcholné schůzce v Kodani jasné stanovisko. Byl stanoven jasný úkol, který je třeba splnit. Každý zde v Parlamentu má také úkol starat se o blahobyt občanů Evropské unie, a to v každém ohledu. V těchto rozpravách si musíme dát pozor, abychom nevnímali jeden projekt jako jediný politický projekt, který má pro nás význam. Proto si někdy přeji, abychom se - pokud jde o naše cíle pro konferenci v Kodani - vyvarovali čarodějných formulí nebo závodu v číslech, jak říkal jiný poslanec, ale abychom se spíše starali o to, čeho můžeme konkrétně a účinně dosáhnout. Čeho můžeme chytře dosáhnout? Jaké jsou důsledky, včetně důsledků pro evropský průmysl? Také toto musíme zohlednit. Není to jediné kritérium, ale musí to být kritérium, a proto bych byl rád, kdybychom se pokusili uzavřít dohody, které budou skutečně co nejkonkrétnější. K tomu je také třeba, abychom byli spravedliví a aby se účastnily jiné průmyslové národy, aby to nebyl pouze evropský projekt.
<P>
Další poslanec také poukázal na to, že náš příspěvek je 10 %. Zbytek světa, rozvíjející se země a rozvojové země, musí zaplatit svůj podíl. Jestliže v tomto ohledu nedosáhneme v Kodani přesných ujednání, byl bych raději, kdybychom dospěli k politické shodě a udělili pověření k uzavření konkrétních dohod v příštích měsících. Neměli bychom v Kodani utíkat do žádného formálního kompromisu a namlouvat si, že to je výsledek, který by mohl automaticky vést ke 30% snížení. Potřebujeme realismus a vyjednávání o konkrétních věcech - pak pravděpodobně učiníme pokroky.
<SPEAKER ID="051" NAME="Teresa Riera Madurell" AFFILIATION="S&amp;D">
(ES) Paní předsedající, boj proti změně klimatu vyžaduje také radikální změnu ve výrobě a spotřebě energie. Potřebujeme nový model, který bude vyvažovat tyto tři potřeby: jistotu, udržitelnost a konkurenceschopnost. Pracujeme na společné reakci a máme při tom tento cíl na paměti.
<P>
Rok 2007 byl rozhodující, protože jsme stanovili své přesné cíle. Bylo přijato rozhodnutí, které mělo zabránit nárůstu teploty do bodu, z něhož není návratu, nicméně bylo přijato s vědomím, že když nebudeme jednat, vzniknou celosvětovému hospodářství další náklady, zatímco investice do účinnosti a obnovitelných zdrojů energie by přinesly zisk.
<P>
Abychom občany a trh přesvědčili o naší velké touze dosáhnout těchto cílů, potřebovali bychom funkční a stabilní legislativní rámec, který by poskytl právní jistotu pro investice. Proto vzniklo šest zákonodárných iniciativ "zeleného balíčku".
<P>
Významně k němu přispěl Výbor pro průmysl, výzkum a energetiku. Chtěla bych upozornit na dohodu týkající se směrnice o obnovitelných zdrojích energie a na poslední dohody o těchto dvou velice důležitých směrnicích: o směrnici o energetické náročnosti budov a směrnici o označování energetické účinnosti štítky. Jsou to opatření, jejichž součástí jsou změny, nicméně také opravdové rozhodující pobídky pro hospodářský růst prostřednictvím vytváření pracovních míst. Představují úspory ve výši 50 miliard EUR na dovozech ropy a plynu, další milion pracovních míst v odvětví obnovitelných energií a totéž v oblasti energetické účinnosti do roku 2020.
<P>
Ekologický průmysl nyní představuje více než tři miliony pracovních míst a technologie šetrné vůči životnímu prostředí tvoří zvětšující se část odvětví s obratem přes 200 miliard EUR ročně.
<P>
Udělali jsme v Evropě velký kus práce, ale to nestačí. Musíme jednat v celosvětovém měřítku. Socialisté ve Výboru pro průmysl, výzkum a energetiku proto chtějí, aby se mezinárodní vyjednávání vrátila na cestu porozumění, aby bylo možné v Kodani dospět ke skutečně celosvětové dohodě.
<P>
(Předsedající řečníci přerušila)
<SPEAKER ID="053" NAME="Holger Krahmer" AFFILIATION="ALDE">
(DE) Paní předsedající, evropská politika v oblasti klimatu by měla přestat snít a uvědomit si skutečnosti na mezinárodní scéně.
<P>
Především - Kjótó bylo neúspěšné. Bylo velice symbolické, ale nepřineslo žádné snížení emisí. Za druhé je před konferencí v Kodani jasné, že významné státy světa nejsou připraveny přijmout závazné cíle snížení. Za třetí musí politici vzít na vědomí diskusi, která se rozvinula mezi vědci. Titíž vědci, kteří před dvěma lety podepsali závěry Mezivládního panelu pro změnu klimatu (IPCC), dnes hovoří o přírodních vlivech na klima - což panel IPPC před dvěma roky kategoricky zavrhoval.
<P>
Když přijímáme politická rozhodnutí, měli bychom již vědět, jak jistí si můžeme být tím, co změnu klimatu ovlivňuje. Proto vyzývám ke změně strategie. Především se musíme přizpůsobit nevyhnutelným klimatickým změnám a také bychom měli zanechat všech ideologických diskusí o CO2 a hledat mezinárodní spojence, abychom urychlili výzkum nových zdrojů energie a čistých technologií.
<SPEAKER ID="054" NAME="Michail Tremopoulos" AFFILIATION="Verts/ALE">
(EL) Paní předsedající, pro tuto planetu nastal rozhodující moment. Vědecká komunita vyzývá prostřednictvím Mezivládního panelu pro změnu klimatu Evropskou unii a členské státy, aby se zavázaly ke snížení emisí skleníkových plynů do roku 2020 o 40 % ve srovnání s úrovněmi z roku 1990. Nynější závazky Evropské unie tvoří pouze 50 % toho, k čemu zprávy Mezivládního panelu pro změnu klimatu vyzývají jakožto k naprosto minimálnímu závazku.
<P>
Mezivládní panel pro změnu klimatu je pro změnu klimatu tím, čím je pro hospodářství Mezinárodní měnový fond. Moje otázka zní: byla by Komise vůbec někdy schopna se odchýlit o 50 % od cílů, které Mezinárodní měnový fond doporučil jako absolutní minimum? Kromě toho Evropská unie trvá na tom, aby byl cíl snížení emisí do roku 2020 zvýšen na 30 % za předpokladu, že se ostatní vyspělé země zavážou ke srovnatelnému snížení. Které země konkrétně musí v současné situaci přijmout závazky a jakého druhu a velikosti musí tyto závazky být, aby to aktivovalo výše uvedenou nabídku? Které politiky v oblasti klimatu budou v takovém případě revidovány a jak jsme se na to konkrétně připravili?
<SPEAKER ID="055" NAME="Bogusław Sonik" AFFILIATION="PPE">
(PL) V posledních měsících probíhaly bez ustání rozpravy, diskuse a vyjednávání o mezinárodní dohodě v oblasti klimatu, která má být uzavřena v Kodani. V informačním šumu, kdy se některé země předstihují a soutěží spolu ve vyhlašování ještě ambicióznějších cílů, zatímco jiné sdělují, že mají velká očekávání, a ještě další zaujímají zcela pasivní postoj, je snadné ztratit ze zřetele hlavní záměr, kterým je zcela jednoduše historická dohoda.
<P>
Protože hovoříme o boji proti změně klimatu - změně, která by mohla vyústit ve skutečnou ekologickou katastrofu. Hovoříme o společné budoucnosti planety - budoucnosti nás všech. Proto je tak důležitá také vzdělávací práce. Mám dojem, že názory evropských občanů se stále více rozcházejí se stanovisky politické elity. Skrývá se v tom nebezpečí, že s návrhy, které předložíme kodaňskému fóru, by se mohlo zacházet jako s nějakým božským zásahem shůry nebo s výtvorem politické elity.
<P>
Musíme pracovat na vzdělávání občanů a Evropská komise by za to měla nést odpovědnost. Boj proti změně klimatu nesmí být chápán jako rozmar bohatých zemí, které chtějí vnutit své názory ostatním. Domnívám se, že Komise a její zastoupení musí v této oblasti nepřetržitě provádět politiku poskytování informací a vzdělávání.
<P>
Je třeba také silné politiky na podporu zkoumání účinných technologií na zachycování oxidu uhličitého pocházejícího z uhlí využívaného jako zdroj energie. Tato technologie by měla dostat stejné politické postavení jako ostatní obnovitelné zdroje energie. Mělo by to být prioritou práce Evropského inovačního a technologického institutu, který byl zřízen nedávno v Budapešti.
<P>
Poslední záležitostí jsou náklady na zřízení zvláštního fondu na podporu boje proti změně klimatu, které by měly být rovněž rozděleny mezi členskými státy v závislosti na úrovni jejich prosperity.
<SPEAKER ID="056" NAME="Edite Estrela" AFFILIATION="S&amp;D">
(PT) Paní předsedající, jen pár dní před konferencí v Kodani se zdá více než kdy dříve, že dospět k právně závazné dohodě bude komplikované. Uzavřeme dohodu, kterou již někdo nazval vzájemnou, ale to neznamená, že si můžeme dovolit být spokojeni. Evropská unie musí nadále vést jednání a vyvíjet tlak na další strany.
<P>
Z kodaňské konference by mělo vzejít něco více než pouhé prohlášení o záměru. Přinejmenším by měla vyústit v přijetí závazných politických cílů a časového plánu, což umožní přijmout dohodu pro post-kjótské období v červnu 2010 v Bonnu. USA, Japonsko, země BRIC a mnoho dalších musí přijmout závazky srovnatelné se závazky Evropské unie, protože úsilí samotné EU se nemůže přiblížit dosažení cíle omezení nárůstu teploty na 2 °C.
<P>
Nesmíme dovolit, aby financování přizpůsobení rozvojových zemí ohrozilo rozvojové cíle tisíciletí, zejména v afrických zemích, které jsou změnou klimatu postiženy nejvíce.
<P>
Konference v Kodani by měla také pomoci změnit celosvětový energetický model tím, že podpoří obnovitelnou energii a šetření energií. Toto je cesta budoucnosti - je to nejen způsob, jak bojovat se změnou klimatu, ale také jak vytvářet pracovní místa.
<SPEAKER ID="057" NAME="Vladko Todorov Panayotov" AFFILIATION="ALDE">
(BG) Evropa přijala před dvěma lety iniciativu, která měla řídit boj proti změně klimatu. Existuje platný legislativní rámec na evropské úrovni a je třeba podporovat iniciativy na vytvoření příslušné technologické platformy, která usnadní přechod k hospodářství s nízkými emisemi uhlíku. Evropští vedoucí představitelé mají velké ambice, pokud jde o vyjednávání v Kodani. I když ještě nenastaly podmínky pro konečné ujednání, je důležité, aby byly položeny základy pro celosvětovou shodu ohledně úspěšné smlouvy. Byl jsem členem parlamentní delegace, která cestovala v souvislosti s vyjednáváním v Kodani do Washingtonu, a zjistil jsem, že je třeba diskutovat o hospodářské účinnosti zamýšlených opatření na boj proti změně klimatu. Jakmile budou všechny strany účastnící se vyjednávání přesvědčeny, že tato opatření na boj proti změně klimatu přinesou prospěch hospodářství a že jejich ekonomiky nebudou zranitelné, bude celosvětové strategie dosaženo.
<SPEAKER ID="058" NAME="Françoise Grossetête" AFFILIATION="PPE">
(FR) Paní předsedající, všichni dnes doufají v ambiciózní dohodu v Kodani a modlí se za ni, ale je třeba říci, že ambice kodaňské vrcholné schůzky byly ve skutečnosti v několika posledních týdnech rozmělněny zejména kvůli výhradám Spojených států a Číny.
<P>
Abychom zabránili nárůstu teploty planety koncem století o více než 2 stupně, musí mít všechny země skutečnou vůli přijmout stejné povinnosti, stejné závazné cíle. Nicméně v našich diskusích se objevuje tak trochu závod v číslech. Prosím o to, aby Evropa nebyla naivní, aby byla realistickým a silným vyjednavačem v diskusi s těmi svými partnery, kteří nevyvinuli podstatné úsilí, aby snížili své emise.
<P>
Bylo by nepřijatelné, aby byly snahy nejambicióznějších zemí ohroženy přesunem uhlíku, k němuž dojde jednoduše proto, že někteří nejednají, nebo nejednají dostatečně.
<P>
Evropa nesmí být naivní, pokud jde o Čínu a Indii. Brazílie a Korea se sice již rozhodly přijmout závazky, nicméně jestliže chce jít Evropa příkladem, nemůže to dělat za každou cenu, zejména ne za cenu své deindustrializace.
<P>
Vyjednávání musí být příležitostí k podpoře rozvoje nových technologií a musí umožnit investovat významné finanční částky do výzkumu a vývoje. Hrozí, že země využívající přenosu technologií Evropu navždy připraví o její znalosti. Proto je nezbytné, aby byly v Kodani vytvořeny podmínky pro trvalou výměnu mezi zeměmi na základě oboustranného zájmu a současně aby byly chráněny investice evropských společností do výzkumu a vývoje.
<P>
Úspěch přinese podpora šíření technologií v rozvojových zemích a na oplátku uznávání práv duševního vlastnictví těmito zeměmi a otevření jejich trhů pro tyto technologie.
<P>
Konec konců máme v Evropě neuvěřitelnou příležitost - spolu s bojem proti změně klimatu zahájit skutečný technologický program na podporu inovací, a tudíž na vytváření nových pracovních míst.
<SPEAKER ID="059" NAME="Gilles Pargneaux" AFFILIATION="S&amp;D">
(FR) Paní předsedající, pane úřadující předsedo Rady, pane komisaři, dovolte mi, abych se zabýval několika důležitými body v souvislosti s naším usnesením a také s diskusí, kterou za několik málo týdnů povedeme v Kodani.
<P>
Nejprve k prvnímu bodu: k boji s nárůstem teploty. Slyšel jsem řadu svých kolegů, kteří rozsah toho celosvětového oteplování podceňují. Musíme však mít na paměti, že mnoho set milionů lidských bytostí na světě budou oběťmi toho, co lze nazvat důsledky změny klimatu, k níž vedl tento nárůst. Konference v Kodani musí tento nárůst teploty zastavit.
<P>
Za druhé se musíme vybavit závaznou dohodou, která stanoví, že emise skleníkových plynů musí být sníženy o 30 % do roku 2020 a o 80 % do roku 2050.
<P>
Také se musíme postarat o to, abychom zaručili určitou srozumitelnost, pokud jde o financování. V našem usnesení navrhujeme poskytovat nejchudším zemím v příštích 20 letech 300 miliard EUR. Musíme jim však dát ještě více. Nabízelo se i 500 miliard EUR a my, Evropská unie, musíme jít příkladem i v tomto případě.
<P>
Musíme také spolu s případnou daní z finančních transakcí zavést univerzální daň z uhlíku. Na závěr chci říci, že jsem velmi překvapen nesmysly, které říkali moji kolegové ze skupiny Evropské lidové strany (Křesťanských demokratů) ohledně toho, co jsem slyšel říkat ve své zemi, Francii, prezidenta republiky a dnes dopoledne opět pana ministra Borlooa.
<SPEAKER ID="060" NAME="Werner Kuhn" AFFILIATION="PPE">
(DE) Paní předsedající, dámy a pánové, při všech těch vznešených cílích pro konferenci v Kodani - pokud jde o ochranu klimatu, nesmíme samozřejmě zapomínat, že naše Evropa, její společnosti a podniky každý den soutěží s hlavními hospodářskými a obchodními lokalitami Severní Ameriky a jihovýchodní Asie. Týká se to stejnou měrou průmyslové produkce a výroby energie a v určitém rozsahu ovšem také dopravy.
<P>
Mnoho dopravních podniků funguje také v celosvětovém měřítku. Jestliže mají být konkurenceschopnými, musí mít stejné příležitosti všechny subjekty v této oblasti. To znamená, že ochrana klimatu stojí peníze. My v Evropě jsme skutečně průkopníky, pokud jde o snižování emisí skleníkových plynů v odvětví dopravy. Připomenu vám zkrátka jednu věc, na níž jsme se v této sněmovně společně dohodli, a sice že začleníme do obchodování s emisemi zejména leteckou dopravu a také dopravu námořní.
<P>
Hovořilo se o železniční dopravě. Železniční doprava byla samozřejmě do opatření na snížení emisí CO2 zapojena prostřednictvím ekologické daně z výroby energie, zatímco silniční doprava je do nich začleněna různými možnými formami silničních daní. Také musíme splnit technické požadavky Evropské unie v souvislosti s katalytickými konvertory, jež byly zavedeny zpřísněnými evropskými normami Euro 4 a Euro 5. Jestliže však chceme v námořní a letecké dopravě něčeho dosáhnout, musíme opět zintenzivnit vyjednávání s 20 státy přílohy I. To, k čemu v letecké dopravě došlo v souvislosti s Mezinárodní organizací pro civilní letectví, dosud nepřineslo žádné výsledky. Musíme v této oblasti více vyvíjet činnost. Bude velice důležité o tom hovořit na konferenci v Kodani. Totéž platí pro námořní dopravu, která je také - s ohledem na zvláštní spotřebu energie na tunu a kilometr - velmi šetrná vůči životnímu prostředí. Při tom ovšem bude nutné, abychom uzavřeli dohodu o společných koncepcích také s Mezinárodní námořní organizací.
<SPEAKER ID="061" NAME="Andres Perello Rodriguez" AFFILIATION="S&amp;D">
(ES) Paní předsedající, chtěl bych poblahopřát členům Výboru pro životní prostředí, veřejné zdraví a bezpečnost potravin a jeho předsedovi panu Leinenovi k práci, kterou pro nás vykonali, za to, že pro nás připravili takové usnesení, jaké rozhodně musíme přijmout. Nemůžeme se spokojit s tím, že odvětvové dohody jsou dostatečné, protože hovořit o tom, co by bylo možné nazvat fragmentární dohodou, znamená připustit si částečný nezdar.
<P>
Musíme přijmout toto usnesení, které má tři vznešené cíle. První je nejvíce zjevný: zabránit změně klimatu pomocí konkrétních návrhů na snížení emisí a závazků k financování, což by mělo být uskutečněno formou závazné, nikoli fragmentární dohody. V jeho základech také spočívají tyto dva cíle: prvním je začít pracovat spíše dříve než později na společné energetické politice, stejně jako jsme si vytvořili společnou zemědělskou politiku, protože jsme ji potřebovali. A samozřejmě je zde také cíl, aby občané znovu nabyli důvěry v politiku a politiky, protože se jí v Evropě nedostává.
<P>
Úspěch na vrcholné schůzce proto bude znamenat úspěch v těchto třech cílích. Proto naléhám na úřadujícího předsedu Rady, aby si udržel svůj optimismus a aby vyvíjel tlak a vyjednával, jak jen bude moci, aby ostatní přilákal k tomuto úspěchu.
<P>
Nevím, zda chtějí být vedoucí představitelé tohoto multipolárního světa souzeni historií za to, že nejsou schopni uzavřít závaznou dohodu, nicméně si myslím, že já jako poslanec Evropského parlamentu bych spolu se všemi zástupci občanů neměl být historií souzen za to, že jsem nebyl s to v Kodani uskutečnit závaznou dohodu, kterou lidstvo musí zabránit změně klimatu-
<SPEAKER ID="062" NAME="Anne Delvaux" AFFILIATION="PPE">
(FR) Paní předsedající, nejprve bych chtěla pochválit úsilí švédského předsednictví o uzavření ambiciózní dohody v Kodani, přestože převládá velice silný duch pesimismu, co se nadcházejících vyjednávání týče.
<P>
Osobně si nemyslím, že je v této fázi realistické připouštět, že je vrcholná schůzka v Kodani odsouzena k nezdaru nebo že jejím výsledkem nebude přesvědčivá dohoda, kterou by měly ratifikovat všechny strany.
<P>
Nepropadejme tak rychle pesimismu. Naléhám na vás, abyste v této fázi nesnižovali naše ambice co do cílů ani lhůt. Nesmíme přestat věřit v komplexní, ambiciózní a závaznou celosvětovou politickou dohodu, jež připraví cestu pro co nejrychlejší uzavření právně závazné smlouvy. Je skutečně příliš brzy na to, abychom hovořili o lhůtě COP 16 v prosinci 2010.
<P>
Nyní musíme proměnit naši rétoriku v opravdovou politickou vůli. Musíme objasnit svůj závazek, pokud jde o financování a o pomoc poskytovanou rozvojovým zemím, zejména prostřednictvím přenosu technologií. V této fázi je zásadní kompletní a společný závazek Evropské unie.
<P>
Kromě toho zaznamenávám předběžnou nedávnou, nicméně příkladnou podporu, kterou vyjednávání poskytly zejména Brazílie, Jižní Korea, Indonésie a Norsko, které vyčíslily své ambice na snížení svých emisí znečišťujících látek.
<P>
Sice lze chápat, že Spojené státy si přejí pružnost, která je právě jen začátkem zohledňování záležitosti s klimatem, nicméně musíme dosáhnout toho, aby hlavní znečišťovatelé jako Spojené státy a Čína přijali v krátkodobém, střednědobém i dlouhodobém horizontu závazné a ambiciózní vyčíslené cíle. Jestliže takové závazky nepřijmou, půjdeme vstříc klimatické, politické i morální katastrofě.
<SPEAKER ID="063" NAME="Vittorio Prodi" AFFILIATION="S&amp;D">
(IT) Paní předsedající, pane Carlgrene, pane Dimasi, dámy a pánové, dnes dopoledne bych chtěl hovořit o 84letém misionáři otci EttoruTurrinim, který strávil 59 let v severozápadní Amazonii. Vždy bojoval za ochranu domorodých obyvatel a jejich pralesa před každým, kdo by je chtěl ve jménu krátkodobých zájmů zničit.
<P>
Při cestování po pralese potkalo otce Ettora sedm leteckých nehod, ale pokračoval ve své činnosti a získal tak desetitisíce podpisů, které předloží prezidentu Lulovi, řadě ministrů a italskému prezidentovi panu Napolitanovi. Byl neúnavný.
<P>
Setkali jsme se minulou neděli a řekl jsem mu, že zcela sdílím jeho stanovisko, ale že snad svět přichází k rozumu a dochází k závěrům, že tyto lesy jsou nezbytné jako plíce světa, pro místní podnebí a také pro zachycování a ukládání uhlíku.
<P>
Řekl jsem mu, že v Kodani také nalezneme zdroje, které tyto země odškodní, když lesy nechají nedotčené. Řekl jsem mu, že zřizujeme nástroje ke sledování - GPS a INSPIRE -, které budou zjišťovat, jak se vlády chovají, a že do roku 2030 ukončíme odlesňování.
<P>
V Kodani budeme toto všechno moci uskutečnit a já se vrcholné schůzky zúčastním i za otce Turriniho.
<SPEAKER ID="064" NAME="Christine De Veyrac" AFFILIATION="PPE">
(FR) Paní předsedající, všichni si uvědomujeme - všichni jsme řekli, jak mnoho - význam vyjednávání v Kodani, ale i když všichni doufáme, že bude uzavřena dohoda, nemůžeme souhlasit s dohodou za každou cenu.
<P>
Jestliže nebudou splněny podmínky pro ambiciózní dohodu, upřímně doufám, že bude Evropská unie schopna říci "Ne" a odmítne znehodnocenou dohodu podepsat. Evropští obyvatelé, které v této sněmovně zastupujeme, očekávají dohodu, která umožní účinně bojovat se všemi klimatickými poruchami, které každý den kolem sebe pozorujeme. Evropané se nespokojí s publicistickými senzacemi, nevyčíslenými prohlášeními o záměru, s nezávaznými cíli, na které se nemusí brát ohled, jakmile na ně nebudou zaměřeny reflektory médií.
<P>
Státy budou muset v Kodani přijmout závazky!
<P>
Evropská unie jako jediný kontinent, jehož emise CO2 od roku 1990 klesly, a jediný kontinent, který přijal přesné, pevné a ambiciózní závazky do budoucnosti, nemůže nést břemeno tohoto úkolu sama. Pokud tedy ostatní průmyslové a rozvíjející se země nechtějí převzít svůj díl odpovědnosti, budou muset přijmout veškeré důsledky v podobě daně zavedené na našich hranicích, jež bude chránit náš průmysl před konkurencí těch, kteří se rozhodli nepodílet se na celosvětové dohodě.
<P>
My Evropané žádáme od našich výrobců každým dnem o trochu více. Jako důkaz bych uvedla soubor opatření v oblasti změny klimatu, který byl podepsán za francouzského předsednictví. Také bych se zmínila o vnitrostátních iniciativách, které podobně jako daň z uhlíku, jíž právě vyslovil uznání pan Pargneaux - a já jsem ráda, že to udělal -, podporují zavedení ekologických daní.
<P>
K boji proti změně klimatu stále více a více přispívá odvětví dopravy, které patří k největším emitentům CO2 - i když některé druhy dopravy, například letadla, vypouštějí skleníkových plynů méně. Je to však odvětví, které velkou měrou utrpělo důsledky krize. Jestliže bude námořní a letecká doprava zařazena na program vyjednávání v Kodani, jak doufám, postarejme se o to, aby to, co se požaduje od odvětví evropského průmyslu, bylo vyžadováno také od odvětví ostatních průmyslových zemí.
<P>
Oči mezinárodní veřejnosti budou upřeny na vládnoucí třídu v Kodani. My jí dnes říkáme: "Nezklamte nás."
<SPEAKER ID="065" NAME="Åsa Westlund" AFFILIATION="S&amp;D">
(SV) Paní předsedající, pan Carlgren nás varoval, že jsme obklopeni množstvím pesimistů. Je to pravda a těší mě, že pan Carlgren není jedním z nich. Nicméně švédský premiér, který předsedá Radě, a dánský premiér, který pořádá vrcholnou schůzku v Kodani, mezi tyto pesimisty bohužel patří. Oba tito konzervativní vůdci z krátkodobých stranicko-politických důvodů před konferencí v Kodani snížili očekávání, čímž ztížili dosažení kvalitní dohody. Je to trapné a naprosto nezodpovědné, protože nikdy nebude lepší příležitost, jak také pan Carlgren řekl.
<P>
V Kodani musí být jasně stanoveny a přeměněny v právně závazné závazky tyto tři záležitosti:
<P>
1. O kolik hodlá každá vyspělá země omezit své emise do roku 2020. Podle vědeckých odhadů by se úrovně snížení měly blížit 40 %, což je nejen dosažitelné, ale co v důsledku také posílí naši konkurenceschopnost a vytvoří více zelených pracovních míst.
<P>
2. Co musí udělat rozvojové země, aby omezily své emise, což se týká zejména Číny a Indie.
<P>
3. Jakou částku v rámci krátkodobého financování poskytnou rozvojovým zemím bohaté národy a jakou to bude formou. Toto financování musí doplňovat zdroje, které již bohaté národy přislíbily na boj proti chudobě. V tomto ohledu je důležité, aby bylo švédské předsednictví připraveno také změnit svůj názor a bojovat, aby ochránilo ty, kteří byli změnou klimatu zasaženi nejhůře, také i před ještě větším postižením hladem.
<SPEAKER ID="066" NAME="Eija-Riitta Korhola" AFFILIATION="PPE">
(FI) Paní předsedající, minulý týden uniklo několik informací: Komise zahájila v tichosti a ve spolupráci s některými členskými státy iniciativu na posun k okamžitému snížení emisí o 30 %. Důvodem je, že cena oxidu uhličitého by mohla být udržena na rozumné úrovni - tedy na úrovni, která by podporovala opatření na snížení emisí -, jestliže by emise byly sníženy o 30 %. Velcí producenti elektřiny, kteří pilně lobbovali, jsou tímto plánem potěšeni, protože by zvýšil jejich zisky, a současně by měl evropský průmysl v důsledku sklon své emise přesouvat.
<P>
Chtěla bych však Komisi připomenout, že podle směrnice o obchodování s emisemi bude cíl EU 20% snížení emisí změněn na 30% snížení jedině za podmínky, že ostatní průmyslové země vyvinou "srovnatelné úsilí o snížení" a jestliže budou mít nějaké povinnosti vyspělejší rozvojové země. Uzavření politické dohody v Kodani ještě nebude stačit. Nicméně ani právně závazná dohoda nebude stačit, dokud ji neratifikují všechny země. EU bude moci teprve po ratifikování říci, zda byla splněna podmínka, kterou stanovila ohledně srovnatelného úsilí o snížení emisí.
<P>
Přeměnit politickou shodu v závaznou dohodu je z technického hlediska velký výkon. Právně závazná dohoda o celosvětové politice v oblasti klimatu by byla přesně formulována a zabývala by se stovkami záležitostí. Nadpisy by zněly jako "Množstevní cíle pro snížení emisí v průmyslových zemích v roce 2020 a poté", "Zvláštní emisní cíle pro rozvojové země v roce 2020 a poté", "Finanční pomoc pro rozvojové země od průmyslových zemí", "Vývoj a přenos technologií" a "Snížení a pravidla pro jejich vyúčtování". Existují desítky jednotlivých záležitostí, které souvisejí se všemi těmito oblastmi a v nichž budou země muset dosáhnout vzájemné dohody.
<P>
Nejdůležitější však je, že celkové snížení můžeme zajistit jedině synchronním snížením, nikoli tím, že emise jednoduše přemístíme z jednoho místa na jiné, což by spíše přispělo ke zvýšení jejich celkového množství. Proto politika odpovědná vůči životnímu prostředí podmiňuje snížení v EU úsilím ostatních. Jinak se může naplnit zlověstná prognóza pana Verheugena, že budeme jenom vyvážet znečištění a dovážet nezaměstnanost.
<P>
(Potlesk)
<SPEAKER ID="067" NAME="Maria Da Graça Carvalho" AFFILIATION="PPE">
(PT) Paní předsedající, pane Carlgrene, pane komisaři, je nezbytné, aby konference v Kodani vyústila v politickou dohodu. Tato dohoda musí obsahovat provozní prvky, jež lze realizovat okamžitě, a časový plán, který umožní vypracovat v průběhu roku 2010 právně závaznou dohodu.
<P>
Také se na ní musí podílet všechny země, které podepsaly Úmluvu, a je zásadní, aby byly jasně vytyčeny veškeré závazky, jak v oblasti snížení emisí, tak závazky ohledně financování.
<P>
Na jedné straně by měly průmyslové země hrát při snižování emisí skleníkových plynů vedoucí úlohu, na druhé straně musí hrát svoji roli také hospodářsky vyspělejší státy a přispívat podle svých odpovědností a příslušných schopností. Mělo by se vyžadovat srovnatelné úsilí průmyslových zemí a rozvíjejících se zemí s vyspělejšími ekonomikami. Jedině pak bude možné omezit narušení mezinárodní hospodářské soutěže.
<P>
Nová dohoda by měla usnadnit vytváření plánů na nízkou spotřebu uhlíku na vnitrostátní úrovni s podporou právních předpisů. Mezinárodní společenství by mělo být o závazcích přijatých v rámci vnitrostátních plánů informováno, což zaručí větší transparentnost všech procesů. Tyto plány by měly být závazné pro všechny zúčastněné země kromě těch nejméně vyspělých. Jestliže má tato strategie vyústit ve skutečnou třetí průmyslovou revoluci vycházející z nízké spotřeby uhlíku, musíme zaujmout holistický přístup, který se bude týkat všech odvětví odpovídajících za emise.
<P>
Rovněž je nezbytné určit takovou strukturu financování, která by byla ve střednědobém a dlouhodobém horizontu udržitelná. Finanční prostředky musí pocházet ze soukromého sektoru, z trhu s uhlíkem a z veřejného sektoru průmyslových zemí, ale také z hospodářsky vyspělejších rozvojových zemí.
<P>
Při jejich přidělování je nutno dávat přednost odborné přípravě a přizpůsobování a zvláště se zaměřit na nejméně vyspělé státy.
<P>
Na závěr bych chtěla vyslovit uznání vynikající práci, kterou odvedl v této záležitosti pan komisař Dimas.
<SPEAKER ID="068" NAME="Iva Zanicchi" AFFILIATION="PPE">
(IT) Paní předsedající, pane komisaři, dámy a pánové, za několik týdnů budu mít tu čest být součástí oficiální delegace, kterou tento Parlament vysílá do Kodaně na konferenci OSN o změně klimatu.
<P>
Po základních fázích - Rio de Janeiro roku 1992 a Kjótó roku 1997 - začne dne 7. prosince práce na nové celosvětové konferenci o klimatu, která by mohla být ve svém rozsahu historická. Paní předsedající, řekla jsem, že "by mohla", protože v posledních dnech summitu zemí APEC zdálo, že se Spojené státy a Čína rozhodly rozsah kodaňského zasedání změnit.
<P>
Nicméně do vrcholné schůzky ještě zbývá čas a je v zájmu všech zúčastněných, aby na ni dorazili s konkrétními cíli a programy, aby nebyla zklamána velká očekávání, že bude učiněn další pokrok v boji proti změně klimatu.
<P>
Zásada "znečišťovatel platí" se musí vztahovat na všechny. Jasným příkladem toho, že Evropa vždy hrála vedoucí úlohu, je soubor opatření v oblasti klimatu a energetiky přijatý v předchozím volebním období. Již jsme při mnoha příležitostech řekli, že Spojené státy, Čína, Indie, Rusko a Brazílie musí jakožto státy, které jsou hlavními znečišťovateli, rovněž převzít svou odpovědnost. Jestliže k tomu nedojde, tak naše evropské podniky zatížíme zbytečnými náklady, a především také hrozí, že když tyto země nepřispějí, bude kodaňská konference ztracenou příležitostí.
<P>
Na závěr chci říci, že boj proti změně klimatu je také nezbytnou podmínkou pro dosažení rozvojových cílů tisíciletí - nebo bych možná měla říci k přiblížení se těmto cílům.
<P>
Jestliže chceme o polovinu zmenšit krajní chudobu, potírat epidemie a zajistit, aby měli všichni přístup k vodě - což je zásadní požadavek -, musíme bojovat proti dezertifikaci, proti převratným změnám klimatu a bouřlivým přírodním jevům.
<SPEAKER ID="069" NAME="Elie Hoarau" AFFILIATION="GUE/NGL">
(FR) Paní předsedající, dámy a pánové, vrcholná schůzka v Kodani je historickou příležitostí ke změně osudu planety.
<P>
Musíme učinit rozhodnutí, která budou ještě závaznější než ta, jež jsme přijali v Kjótó. Proto musíme vyzvat své vedoucí představitele, aby vytvořili mezinárodní organizaci podobnou Světové obchodní organizaci, která bude mít na starosti řízení záležitostí týkajících se změny klimatu a životního prostředí; dále aby vytvořili fond pro přizpůsobení se změně klimatu - samozřejmě jako doplněk k oficiální rozvojové pomoci; a aby zavedli daň z uhlíku pro námořní a leteckou dopravu, která musí být zavedena také u finančních transakcí.
<P>
Jasně vidíme, že je naléhavě třeba životní prostředí regulovat mezinárodně - stejně jako finanční trhy a internet. Pokud jde o životní prostředí, máme příležitost tento historický krok učinit. Udělejme to; vyjádřeme největší myšlenky lidstva; jinak budeme působit jako tvůrci rozhodnutí, kteří v těchto záležitostech vůbec nechápou realitu.
<SPEAKER ID="070" NAME="Rachida Dati" AFFILIATION="PPE">
(FR) Paní předsedající, pane úřadující předsedo Rady, pane předsedo Komise, dámy a pánové, vrcholná schůzka v Kodani bude za necelé dva týdny a obavy ohledně úspěchu vyjednávání o změně klimatu narůstají. Někdo dokonce již tvrdí, že summit skončí nezdarem.
<P>
Velké mezinárodní mocnosti se stále zdráhají projevit veškeré ambice, které od nás naléhavá situace změny klimatu vyžaduje. Poslanci Evropského parlamentu zítra musí přijmout návrh usnesení o strategii Evropské unie před vrcholnou schůzkou v Kodani a ukázat tak, že jsou zcela rozhodnuti a že vrcholná schůzka musí být završena dohodou - přesnou a ovšem především závaznou.
<P>
Kromě toho nesmí být možné narušit nebo zpochybnit závaznou povahu dohody, k níž se dospěje. Přijímání rozhodnutí nelze pořád odkládat, jinak bude příliš pozdě. Proto je třeba vytvořit mezinárodní organizaci pro životní prostředí, jež se dnes jeví nejen jako potřebná, ale i naléhavě nezbytná, protože jejím úkolem bude dohlížet pod záštitou OSN na uplatňování závazků přijatých v Kodani.
<P>
Počínaje Kodaní musíme mít možnost očekávat od hlavních světových mocností více jasnosti a odpovědnosti.
<SPEAKER ID="071" NAME="Csaba Sándor Tabajdi" AFFILIATION="S&amp;D">
(HU) Členské státy EU střední Evropy upřímně podporují cíle politiky Evropské unie v oblasti klimatu. Je to z toho prostého důvodu, že bez jejich příspěvku by Evropská unie nemohla svých cílů klimatické politiky dosáhnout. V období 1990-2005 tyto členské státy v mimořádném rozsahu omezily svou průmyslovou výrobu. Nové členské státy cítí, že je velmi důležité, aby v této oblasti hrály přiměřenou úlohu i v budoucnosti, a proto na sebe vzaly nanejvýš náročnou hospodářskou a sociální odpovědnost. V celosvětové dohodě o snížení emisí musí být zohledněna hospodářská síla nových členských států a analýza globálních potřeb (GNA). Také je velice důležité, aby tyto státy nepřišly o nástroje na realizaci zelených investic a rozvoj obnovitelných zdrojů energie.
<SPEAKER ID="072" NAME="Rareş-Lucian Niculescu" AFFILIATION="PPE">
(RO) Evropská komise a členské státy financovaly nedávno zveřejněnou studii, která kritizuje politiky Evropské unie v oblasti klimatu za to, že se omezují na snížení skleníkových plynů pocházejících z průmyslu a nepřikládají význam přirozené schopnosti zachycování oxidu uhličitého. Na druhou stranu tato studie ukazuje, že velký kus odpovědnosti za změnu klimatu má metoda intenzivního zemědělství, kterou vyvinula Evropská unie.
<P>
Vlastně je tato studie obžalobou evropského zemědělství. Domnívám se, že pokud chceme v této souvislosti hovořit o zemědělství, měli bychom se zmínit také o některých dalších věcech. Evropské zemědělství například podalo vynikající výkon, pokud jde o příspěvek ke snížení emisí skleníkových plynů - v období 1990-2006 je snížilo o 20 %. Vzhledem k tomu, že obecný průměr byl v tomto období jenom 6 %, se domnívám, že obžalovávat zemědělství dva týdny před konferencí v Kodani je chyba.
<SPEAKER ID="073" NAME="Marc Tarabella" AFFILIATION="S&amp;D">
(FR) Paní předsedající, v této rozpravě se hodně hovořilo o průmyslu a já bych nechtěl, aby se na konferenci v Kodani udělala chyba a zapomnělo se na zemědělství.
<P>
Chtěl bych navázat na poznámku svého kolegy pana Niculescua a samozřejmě ochotně potvrdit, že bychom zemědělství neměli považovat za překážku, ale za možný nástroj k boji proti celosvětovému oteplování v budoucnosti.
<P>
Zemědělskou činnost nelze odsunout stranou, nelze ji ani nebrat na vědomí, protože - množná bych vám to měl připomenout - zaujímá největší evropské území a má obrovský potenciál, pokud jde o boj proti celosvětovému oteplování. Zemědělství proto musí být ústředním tématem diskuse v Kodani a doufám, že na to členové Rady a Komise nezapomenou a budou v prosinci v Kodani našimi mluvčími.
<SPEAKER ID="074" NAME="Catherine Greze" AFFILIATION="Verts/ALE">
(FR) Paní předsedající, dámy a pánové, v boji proti změně klimatu má zásadní úlohu ochrana domorodých obyvatel, kteří utrpí změnou klimatu jako první, pokud jde o životní prostředí, chudobu i zdraví.
<P>
Mnohem více než odlesňováním a těžebním průmyslem trpí špatnými řešeními, která navrhují průmyslové země. Biopaliva nejsou čistá alternativa. Poškozují zemi domorodých obyvatel, kteří musí výsledně přesídlit.
<P>
Podobně je tomu s naší podporou čistých technologií, kdy si mnohonárodnostní společnosti přisvojují původní technologie, aby je znovu za vysokou cenu prodali stejnému obyvatelstvu, které je vymyslelo. Je mi líto, že v usnesení, jež dnes bylo navrženo, není žádný odkaz na deklaraci OSN o právech domorodých národů.
<P>
Také bychom se měli zmínit o biopirátství a samostatných vlastnických právech domorodých obyvatel, neboť to jsou v boji proti změně klimatu základní nástroje. Nadnesu tyto záležitosti, až budeme diskutovat o příštích usneseních. Otázka lesů se netýká jenom uhlíku, ale jde také o lidské životy.
<P>
A konečně bych chtěl na závěr poděkovat paní Datiové za její odhodlání. Jestli jsem jí správně rozuměla...
<P>
(Předsedající řečnici přerušila)
<SPEAKER ID="075" NAME="Zoltán Balczó" AFFILIATION="NI">
(HU) Evropská unie má dostatečné morální důvody k tomu, aby podnikla rozhodné kroky, jejichž cílem bude dosáhnout u Spojených států a Číny snížení emisí. Vycházejí ze skutečnosti, že Evropská unie a jejích 27 členských států splnily závazky uvedené v Kjótském protokolu. Značně k tomu přispěly za cenu velkých obětí také bývalé socialistické země. Rozpad jejich těžkého průmyslu vedl k podstatnému snížení emisí oxidu uhličitého, ale zaplatili jsme za to v sociální oblasti. Proto by bylo vhodné tuto skutečnost, totiž hospodářský vývoj, zohledňovat při vytváření mezinárodních závazků a poskytování financí. Na druhou stranu musí být možné - bylo by to rozumné - převádět nevyužité kvóty do následujících období, pokud by mohly být použity na účely ochrany životního prostředí.
<SPEAKER ID="076" NAME="Elżbieta Katarzyna Łukacijewska" AFFILIATION="PPE">
(PL) Paní předsedající, usnesení o strategii EU na kodaňské konferenci o změně klimatu je velmi důležitý a ambiciózní dokument, ale vrcholná schůzka skončí nezdarem, pokud nebude uzavřena celosvětová dohoda. Víme, že se Spojené státy pokoušejí s mezinárodními vyjednavači stanovit podrobnosti a definitivní úrovně emisních limitů, nicméně mnohé nasvědčuje tomu, že se jim nepodaří před vrcholnou schůzkou dospět ke konečnému rozhodnutí. Také bylo řečeno, že i kdyby byly limity ujednány, možná je nepřijme Kongres USA.
<P>
Vedoucí úloha Evropské unie je velmi důležitá, ale mám dojem, že ambiciózní je jenom EU. Proto vyvstává otázka, co by se stalo, kdyby byl ustanoven práh 30 % a USA jej nepodpořily. Jaké mechanismy chceme použít, abychom zajistili, že všechny strany splní závazky, které přijaly? Nezůstaneme nakonec opuštěni jako osamělý válečník, nebudeme vyvíjet s obrovskými náklady nesmírné úsilí, které však nebude mít na změnu klimatu ani na omezení emisí oxidu uhličitého žádný vliv?
<SPEAKER ID="077" NAME="David-Maria Sassoli" AFFILIATION="S&amp;D">
(IT) Paní předsedající, dámy a pánové, připravujeme ke kodaňské konferenci usnesení, které ukazuje, že jsme si vědomi, že máme-li se zhostit politik boje proti změně klimatu, je nutné, aby byly zapojeny všechny zeměpisné oblasti světa. Průmyslové země jsou rovněž odpovědné za to, aby rozvojovým zemím nestanovily jenom cíle, jichž mají dosáhnout, ale také zdroje, které na to mohou využít.
<P>
V tomto ohledu byla v Parlamentu odvedena dobrá práce. Usnesení zavádí konkrétní nástroje a je důležité, že jsme potřebné kroky vyčíslili. Navrhli jsme poskytovat ode dneška do roku 2020 na podporu iniciativ rozvojových zemí 30 miliard, což lze chápat jako důležitou částku, i když je to minimum. Pan De Boer, vyjednavač OSN, včera požádal o 10 miliard dolarů ode dneška do roku 2012.
<P>
Až se rozhodnou Spojené státy a Čína, bude na Evropě, aby převzala novou odpovědnost a vedla boj proti změně klimatu.
<SPEAKER ID="078" NAME="Seán Kelly" AFFILIATION="PPE">
(GA) Paní předsedající, byla to dnes dopoledne velice kvalitní rozprava a od každého řečníka jsme se toho mohli hodně dozvědět.
<P>
Chci se zmínit o třech záležitostech. Za prvé, jestliže v Kodani nebude uzavřena závazná dohoda, měl by tento Parlament a Evropská unie využít svého vlivu a jmenovat, zahanbit a pokořit země, které za to jsou odpovědné, aby na ně bylo možné uvalit sankce a přinutit je ke spolupráci.
<P>
Za druhé je třeba zavést vzdělávací programy pro občany, protože mnozí jsou ochotni zmenšit svou uhlíkovou stopu, ale neví, jak na to, nebo jim chybí hospodářské prostředky.
<P>
Za třetí - dnes dopoledne se stále znova a znova hovořilo o financování. Otázka v této věci je prostá. Nezní, zda "si můžeme dovolit jej poskytnout", ale zda "si můžeme dovolit jej neposkytnout". Čas kvapí a druhá příležitost nebude. Musí to být uskutečněno nyní.
<SPEAKER ID="080" NAME="Mairead McGuinness" AFFILIATION="PPE">
Paní předsedající, i když se naše očekávání ohledně kodaňské konference v této fázi zmenšila, je také faktem, že se nemohou zmenšit naše ambice. Jak řekli ostatní kolegové, kdybychom mohli v diskusi o změně klimatu zdůraznit přínosy jak pro hospodářství, tak pro občany, možná bychom získali větší podporu - protože by debata měla i pozitivní stránky. I když možná z Kodaně nevzejde žádná závazná dohoda, domnívám se, že není pochyb o tom, že je zde impuls pro změnu, a musíme se postarat o to, aby se neztratil.
<P>
Otázka využívání půdy - zemědělství a změna využívání půdy - je klíčová oblast zájmu. Zemědělství zjevně není částí problému, ale je velkou částí řešení. Musíme tuto rozpravu uvést do souvislosti se svými obavami ohledně celosvětového zabezpečení potravin: odpovědí je vytvořit udržitelné systémy výroby, které budou řídit klima a také nám zajistí dodávky potravin. Toto je stěžejní část našich záležitostí.
<SPEAKER ID="081" NAME="Franz Obermayr" AFFILIATION="NI">
(DE) Paní předsedající, ochrana klimatu a udržitelný rozvoj jsou záležitosti, které se týkají nás všech - měli bychom tomu věřit. Nicméně nelze v nich uspokojivě pokročit bez úzké spolupráce, zejména mezi celosvětovými aktéry. Jestliže Spojené státy a Čína odmítnou stanovit společné, závazné cíle snížení emisí skleníkových plynů, tak vše, co můžeme v Kodani přijmout, jsou morálně závazná usnesení - jak příznačně poznamenal šéf sekretariátu OSN pro změny klimatu -, jinými slovy "bezzubá" usnesení.
<P>
Dovolte mi říci pár slov k jaderné energii. Jaderná energie rozhodně není řešením problému. Její přínosy jsou minimální, náklady nesmírné a rizika velice vysoká. Proto podporuji usnesení, které vypracoval zmocněnec proti jaderné energii z mého domovského regionu, z Horního Rakouska. Toto usnesení vyzývá EU, aby zavedla daň z jaderné energie. Je to rozumný nápad, protože by díky ní obchod s emisními povolenkami nezvýhodňoval jadernou energii.
<SPEAKER ID="082" NAME="Jolanta Emilia Hibner" AFFILIATION="PPE">
(PL) Paní předsedající, za několik dní se světoví vedoucí představitelé včetně zástupců Evropského parlamentu sejdou v Kodani, aby diskutovali o otázce změny klimatu. Záležitost snížení emisí skleníkových plynů má bezpochyby velký význam, ale ochrana evropského průmyslu je rovněž důležitá. Nesmíme dovolit, aby vznikla situace, kdy budou evropské podniky bankrotovat a průmysl bude přenesen do třetích zemí, jež emise CO2 neomezují.
<P>
Měli bychom myslet také na ochranu naší technologie a duševního vlastnictví. Evropská unie musí během kodaňské vrcholné schůzky hrát vedoucí úlohu, ale nesmí stanovovat sobě ani ostatním nereálné cíle. Zdá se, že bez podpory největších znečišťovatelů, jako jsou USA, Indie a Čína, bude dosažení cíle snížení emisí oxidu uhličitého o 30 % do roku 2020 ve srovnání s rokem 1990 obtížné. Stejně to platí o ustanoveních návrhu usnesení, které usilují o dosažení 80% snížení emisí skleníkových plynů do roku 2050. 20% snížení těchto emisí do roku 2020 umožní...
<P>
(Předsedající řečnici přerušila)
<SPEAKER ID="083" NAME="Liisa Jaakonsaari" AFFILIATION="S&amp;D">
(FI) Paní předsedající, tato rozprava byla velice zajímavá a zdá se, že Evropský parlament je velice odhodlán podporovat konferenci o klimatu v Kodani.
<P>
Rovněž byl zdůrazněn význam zemědělství jakožto řešení problému. Já sama bych také chtěla vyzdvihnout, jak důležité jsou politiky v oblasti lesnictví a lesy, protože lesy jsou jímkami uhlíku - absorbují oxid uhličitý. Zdá se, že Spojené státy americké přinášejí do Kodaně dobré zprávy, což je velice významný posun.
<P>
Nyní musíme začít vážně hovořit také o účtu, který je třeba zaplatit za to, že zabráníme změně klimatu. V této záležitosti je nanejvýš důležitá otázka rozdělení příjmů, protože nemůžeme nutit ani chudé evropské občany, aby jej platili.
<SPEAKER ID="084" NAME="Axel Voss" AFFILIATION="PPE">
(DE) Paní předsedající, rád bych povzbudil vedoucí představitele vyjednávání v Kodani, aby bojovali za úspěšný výsledek. Ambiciózní cíle jsou dobré a koneckonců bude úsilí, které vyvineme dnes, rovněž přínosem do budoucnosti, když pomyslíme na důsledky a budoucí škody způsobené migrací, poničením pobřežních oblastí nebo také třeba tím, že se stabilní regiony stanou v důsledku změny klimatu více nestabilními.
<P>
Také bychom měli jít příkladem. Pokud však ostatní státy a zejména skutečně velké státy nevykročí stejným směrem, měli bychom tak činit jenom na poměrném základě. S ohledem na to bych zdůraznil, že většina našich podniků již nese docela velkou zátěž.
<P>
Chtěl bych se zmínit ještě o jedné věci, a sice že bojujeme také za všeobecnou důvěryhodnost EU, za to, abychom přesvědčili novou generaci, že Evropskou unii potřebujeme.
<SPEAKER ID="085" NAME="Andreas Carlgren">
úřadující předseda Rady. - (SV) Paní předsedající, opravdu bych rád Parlamentu vyslovil díky za dlouhou a intenzivní diskusi a také za pevné a široké odhodlání, které se během této rozpravy projevilo. Bylo řečeno, že optimismus, který ukazujeme, musí vycházet z realismu. Nicméně bych šel ještě dále a řekl bych, že tento optimismus má opravdu kořeny v reálných zkušenostech. EU se podařilo snížit emise. Snížili jsme je o polovinu toho, oč je musíme snížit do roku 2020, ať se stane cokoli, a o třetinu, jestliže si stanovíme cíl 30% snížení emisí na straně EU, v což všichni doufáme, že bude výsledkem kodaňské dohody. Podařilo se to zejména díky tomu, že jsme vytvořili společná pravidla a zavedli je mezinárodně závaznou smlouvou - Kjótským protokolem. Proto jsme byli tak pevně odhodláni zajistit, že kodaňský proces vyústí v právně závaznou dohodu. Nedojde k tomu přímo v Kodani. Musíme se dohodnout na všem ohledně obsahu smlouvy. Poté přijde technická část, do níž patří přeměna textu v právně závaznou smlouvu. EU chce, aby k tomu došlo do několika měsíců po konferenci v Kodani.
<P>
Také bych chtěl říci, že světová finanční krize určitě neměla nic společného s tím, že bychom utratili příliš mnoho za zachraňování klimatu. Naopak jsou velké zelené investice také součástí hospodářské změny, jinými slovy posunu směrem k "zelenému" hospodářství, které z této hospodářské krize vyvede jak bohaté, tak chudé země. Trhy s oxidem uhličitým ve skutečnosti skýtají způsob, jak vytvářet dostatečný prostor pro investice. Díky nim znečišťovatel musí zaplatit; stanovíme emisní stropy a peníze, které znečišťovatel za emise zaplatí, lze také převést do rozvojových zemí a použít je tam na "zelené investice". Někdy je to zpochybňováno. Někteří lidé nechápou, proč bychom měli investovat do mechanismu čistého rozvoje, ale právě o tom všem to přece je, totiž že znečišťovatel musí zaplatit za zelené investice v rozvojových zemích. Domnívám se, že je to správná a důležitá věc, musíme však také reformovat tato pravidla tak, aby jejich vliv na životní prostředí byl ještě větší a čistší a abychom získali ještě větší jistotu, že se výsledky dostanou i k těm nejchudším.
<P>
Dohoda bude potřebná také kvůli tomu, abychom zabránili přesunu uhlíku. Tato obava se proto musí proměnit v ještě větší odhodlání dohodu uskutečnit.
<P>
A konečně se domnívám, že by se mělo říkat jasně a nahlas, že jestliže dohoda v Kodani nebude dostačovat k tomu, aby EU mohla zvýšit cíle na 30 %, jinými slovy, jestliže dosáhneme tak rozmělněného výsledku, že EU prostě nebude ze společenských důvodů moci zvýšit cíle na 30 %, bude to neúspěch. Proto by se mělo říkat jasně a nahlas také to, že ještě horší než žádná dohoda je chatrná dohoda. Proto EU nastavila laťku tak vysoko. Proto teď tak pilně pracujeme na obsahu. A proto si také uvědomujeme, když hovoříme o cíli dvou stupňů, že to je ta nejvyšší úroveň, jíž musíme dosáhnout. Víme, že již dnes vlastně vidíme nepřijatelné výsledky. Maledivská vláda například nedávno pořádala své zasedání pod vodou, aby ukázala důsledky, které budou v některých částech světa téměř nevyhnutelné. Bylo by tedy velmi cynické, kdybychom nezačali energicky jednat. Svět čekal dost dlouho, je načase, abychom v Kodani uzavřeli dohodu, jež je pro naši planetu nezbytná. Proto je odhodlání Parlamentu a celé EU tak důležité.
<SPEAKER ID="086" NAME="Stavros Dimas" LANGUAGE="EL">
Paní předsedající, byla to velmi zajímavá rozprava a některé projevy byly výjimečné a konstruktivní. Slyšeli jsme hodně názorů na různé záležitosti. Někteří s tím velice pravděpodobně nesouhlasí. Já například nechápu, proč by měl být někdo proti čistému, zelenému, neznečišťujícímu průmyslu spočívajícímu na nových technologiích s dobrým výkonem. A přesto jsem to dnes slyšel. Nechápu, proč by někdo dával přednost znečišťujícím průmyslu se starými technologiemi, který vytváří zisk jen proto, že neplatí náklady za znečištění; nicméně tyto zisky budou krátkodobé, protože tento průmysl nebude konkurenceschopný. V demokracii a v demokratickém parlamentu však lze slyšet všechny druhy názorů.
<P>
Také bych se rád vyjádřil ke Světové organizaci pro životní prostředí. Tato organizace, o niž velice usilovala zejména Francie, jak vím, patřila k našim ambicím a já doufám, že se v příštích letech stane skutečností. Takováto organizace pro životní prostředí je nepochybně na mezinárodní úrovni zapotřebí, aby prosazovala ekologické záležitosti stejně jako hospodářské nebo sociální otázky a aby také umožňovala lepší koordinaci mezinárodních dohod v oblasti životního prostředí. Lze to udělat poměrně snadno rozšířením stávajícího programu OSN pro životní prostředí a v tomto ohledu již bylo dokonce vyvinuto určité úsilí.
<P>
Chtěl bych také hovořit o Kjótském protokolu, který byl několikrát zmíněn. Jsem s výkonem Evropské unie spokojený, protože 15 zemí, které měly společný cíl snížení emisí oxidu uhličitého v období 2008-2012 o 8 %, tohoto cíle dosáhne, ale dosáhne ho i EU-27 s 10 novými zeměmi, které mají svůj cíl, a s Kyprem a Maltou, který jej nemají. Evropská unie má tedy morální argument, že držíme své slovo, a podařilo se to určitě pomocí opatření, která jsme přijali buď na vnitrostátní, nebo na evropské úrovni a k nimž patří systém obchodování s emisemi oxidu uhličitého.
<P>
Musím zdůraznit, že Evropská unie podle předpovědí dosáhne, jak řekl pan Carlgren, dokonce ještě většího snížení, než jakého jsme původně slíbili dosáhnout, a současně bude hospodářství růst. Budu citovat jen jednu statistiku: v létech 1990-2007, což je období, pro které máme statistiky, činil hospodářský růst 44 % a snížení emisí oxidu uhličitého bylo 5 % v 15 zemích a 9 % v sedmadvacítce. Předpovídá se ovšem, že do roku 2012 značně překročíme cíl, což usnadní dosažení dalšího cíle 30% snížení do roku 2020.
<P>
Mělo by být konstatováno, že také v roce 2008 jsme dosáhli významného snížení emisí skleníkových plynů v Evropské unii, o 1,6 %, a současně naše hospodářství trvale roste, přičemž se toto týká jen posledního čtvrt roku 2008, kdy jsme byli postiženi hospodářskou krizí, jež měla na emise skleníkových plynů také vliv.
<P>
Zbývá již jen několik dní a já vás snažně prosím, abyste zvýšili své úsilí a rozšířili dvoustranné kontakty. Podle konzultací s Radou ve složení pro hospodářské a finanční věci (ECOFIN), s Radou ve složení pro životní prostředí a s Evropskou radou teď máme jasné pokyny, abychom prosazovali konkrétní návrhy na zdroje a financování, na provozní struktury a na kritéria, jež je nutno použít k rozeznávání skutečných příspěvků každého účastníka. Pokusme se tyto prostředky využít ve zbývajícím čase co nejefektivněji.
<P>
Existuje široká shoda ohledně potřeby se v celosvětovém měřítku snažit o dosažení cíle 2 °C. Všichni jsou přesvědčeni, že v Kodani budou a musí být položeny základy dohody o klimatu na období po roce 2012. Tyto základy tvoří převážně ambiciózní závazky na snížení emisí ve vyspělých zemích včetně Spojených států, přiměřená opatření vyspělých zemí ke snížení nárůstu emisí a finanční pomoc na zmírnění růstu emisí v rozvojových zemích a na jejich přizpůsobení změně klimatu.
<P>
Rychle se blížíme k cílové čáře. Využijme konference v Kodani co nejlépe, aby hlavní závazky všech zemí získaly definitivní podobu dohody, která bude historickou. V Kodani budeme muset dospět k podstatné dohodě o všech prvcích akčního plánu z Bali. Na všech je třeba se v Kodani závazně dohodnout a ihned poté, v dalších třech až šesti měsících, bude nutno zpracovat právní záležitosti, abychom získali závaznou dohodu, o niž Evropská unie usiluje a která zaručí cíl omezení skleníkového efektu na 2 stupně Celsia.
<P>
Myslím, že se rozumí samo sebou, že poslanci Evropského parlamentu budou pomáhat ve snažení v těchto dnech, zvláště na stěžejních schůzkách v Kodani, a chtěl bych vám za to znova poděkovat, za všechno to úsilí, jež jste vyvinuli.
<SPEAKER ID="087" NAME="Předsedající">
Připomínám poslancům ještě jednou, že systém modré karty, který vytvořila pracovní skupina pro reformu Parlamentu, se neuplatňuje v Komisi a Radě, ale jednom v rozpravách mezi poslanci této sněmovny.
<P>
Návrh usnesení, kterým bude ukončena tato rozprava, předložil Výbor pro životní prostředí, veřejné zdraví a bezpečnost potravin..
<P>
Rozprava je ukončena.
<P>
Hlasování se bude konat zítra.
<SPEAKER ID="088" NAME="Luís Paulo Alves  " LANGUAGE="PT">
Nikdo nemůže nebrat na vědomí, jak mimořádně naléhavá je mezinárodní dohoda v období po Kjótském protokolu, abychom podstatně omezili emise oxidu uhličitého.
<P>
Musíme zajistit, že se země neoteplí o více než dva stupně. Jestliže toho máme dosáhnout, celosvětové emise musí být sníženy v příštích deseti letech aspoň o 30 %. Budoucnost lidstva visí na vlásku a čas se krátí. Toto je naše jediná příležitost zmírnit dopady změny klimatu, které jsou již citelné a mohou se stát nejvážnějším problémem 21. století.
<P>
I když my, kteří žijeme na ostrovech, k této změně přispíváme nejméně, jsme touto záležitostí vážně dotčeni.
<P>
Evropská unie musí hrát nadále vedoucí úlohu a hovořit o otázkách životního prostředí jednotně. Bude muset využít veškerý svůj politický vliv, aby zajistila, že velké celosvětové mocnosti dospějí na nadcházející vrcholné schůzce v Kodani k solidní dohodě. Je nezbytně důležité učinit rozhodné kroky a změnit celosvětový model využívání energie - jak to již udělalo Portugalsko a Azorské ostrovy - a současně investovat do obnovitelné energie a energetické účinnosti.
<SPEAKER ID="999" NAME="Nessa Childers  " AFFILIATION="S&amp;D">
písemně. - V několika posledních dnech postihly Irsko vážné záplavy, které přinesly zkázu pro běžné rodiny, malé podniky a zemědělce na celém ostrově. Záplavy z druhé největší irské řeky Barrow způsobily, že velká část hrabství Carlow byla po více než čtyři dny pod vodou. Povodeň v sousedím hrabství Kilkenny je nejhorší za 60 let. I když byly záplavy vždycky součástí života v Irsku, jejich stále větší četnost a závažnost je další skutečnou připomínkou důsledků změny klimatu, která byla způsobena nezodpovědným špatným zacházením s naším životním prostředím. Bez ohledu na to, co se stane v Kodani na konferenci OSN o klimatu za necelé dva týdny, budou extrémní povětrnostní podmínky, podobně jako záplavy v Irsku, stále častější. Musíme si vytvořit vůči dopadům změny klimatu odolnost. Paní předsedající, vyzývám irskou vládu, aby okamžitě zažádala o uvolnění pomoci při přírodních katastrofách z Evropského fondu solidarity. Irští občané nedávno projevili svou oddanost EU rozhodným hlasováním pro Lisabonskou smlouvu. EU musí ukázat svou oddanost irským občanům, včetně obyvatel hrabství Carlow a Kilkenny, a urychlit poskytnutí těchto finančních prostředků.
<SPEAKER ID="089" NAME="Diogo Feio  " LANGUAGE="PT">
Politická dohoda v Kodani je zásadní, ale musí být celosvětová. Uvést evropský průmysl do situace, která by byla ve velkém nepoměru k situaci ostatních vyspělých zemí, by bylo chybou z hlediska hospodářství a z hlediska ekologie by to mělo malý užitek. Evropa by se měla zaměřit na usilování o dohodu, která uloží povinnost všem stranám.
<P>
Musí také nalézt účinná a vhodná řešení, pokud jde o financování. Toto vylučuje myšlenku daně z mezinárodních finančních transakcí (Tobinovy daně), z níž budou financována opatření na přizpůsobení změně klimatu v rozvojových zemích.
<P>
Tento druh podpory je sice potřebný, ale nesmí být poskytován na náklady hospodářství, obchodu a vytváření prosperity.
<P>
Nelze opomíjet náklady, jaké by taková daň přinesla společnosti obecně (nárůst daňového zatížení s důsledky pro všechny daňové poplatníky a spotřebitele) a její dopad na finanční trh (pokles potřebné likvidity a toku úvěrů podnikům a domácnostem).
<P>
Kromě toho by zavedení celosvětové daně způsobovalo technické problémy a správa by byla složitá. V krizi nemůže být východiskem zavedení ještě více nových daní, jež by bylo obtížné vybírat. Musíme na nápad s novou daní zapomenout.
<SPEAKER ID="090" NAME="José Manuel Fernandes  " LANGUAGE="PT">
EU by měla jít v boji proti změně klimatu nadále příkladem To, že překročila své cíle z Kjóta, není nic pozoruhodného.
<P>
Domnívám se, že kodaňská dohoda o snížení emisí oxidu uhličitého by měla být závazná. Vzhledem k tomu jsem předložil k usnesení Parlamentu o této záležitosti pozměňovací návrh, který požaduje, aby byly v konečném znění stanoveny mezinárodní sankce.
<P>
Myslím si, že tato dohoda musí být celosvětová, ambiciózní a musí mít jasný harmonogram. Jestliže nebudeme ambiciózní, nakonec budeme mít neužitečný nástroj, ještě méně účinný než Kjótský protokol, který již mezinárodní sankce stanoví. Doufáme, že vznikne efektivní nařízení a že dohoda bude obsahovat ustanovení o přezkumu, aby ji bylo možné snadno aktualizovat.
<P>
Také musíme vyslat jasný signál rozvíjejícím se průmyslům v Asii. Čína a Indie nemohou být osvobozeny od odpovědnosti, jestliže produkují velký podíl celosvětových emisí, zatímco naše průmyslová odvětví vyvíjejí velké úsilí, aby své emise snížila.
<P>
USA mají velkou odpovědnost za úspěch této vrcholné schůzky. Doufám, že prezident Spojených států Barack Obama ukáže, že si zaslouží Nobelovu cenu za mír, protože boj proti změně klimatu přispěje k míru a štěstí všech národů.
<SPEAKER ID="091" NAME="Adam Gierek  " LANGUAGE="PT">
Klima se mění. Dělo se tak v minulosti mnohokrát. Dnes je nás šest miliard a extrémní jev, který kdysi zůstal nepovšimnut, je dnes evidentní. A co více - komplikovaně vybudované infrastruktury, například výroba a dodávky energie, často selhávají, a k důsledkům patří výpadky a kolapsy sítí IT. Také existuje problém dezertifikace rozsáhlých oblastí Země, který způsobuje humanitární a hospodářskou katastrofu. Mezi její první známky patří nepokoje v Somálsku a předpovědi budoucích konfliktů kvůli vodě. Narůstá migrační vlna. Vyřeší tyto problémy omezující limity emisí CO2? Nikoli.
<P>
Za prvé nikdo neprokázal, že změnu klimatu způsobují tyto emise CO2. Za druhé lze očekávat důsledky těchto omezení emisí CO2 až koncem století. Za třetí omezení v oblasti emisí jedině lidstvo hospodářsky oslabí, takže katastrofa tak bude horší. Obchodování s emisemi je protisociální návrh a náklady za něj ponesou obyčejní lidé. Zisky ovšem smete finanční svět, včetně světa spekulací. Proto je z humanitárních i sociálních důvodů nejdůležitější bojovat s důsledky změny klimatu, nikoli proti jejím nanejvýš nepravděpodobným příčinám. Není to otázka přizpůsobování se změně klimatu, ale iniciativního jednání. Například v mé zemi se již bezpečnost dodávek vody stala důležitým tématem.
<SPEAKER ID="092" NAME="Rovana Plumb  " LANGUAGE="RO">
Celosvětové oteplování v současné době způsobuje lidstvu dva velké problémy: na jedné straně je třeba rázně omezit emise skleníkových plynů, na druhé straně je třeba se přizpůsobit důsledkům změny klimatu. Protože se zabýváme celosvětovým jevem a EU odpovídá jen za 10 % emisí skleníkových plynů vypouštěných na celém světě, je důležité, abychom v Kodani za dva týdny dospěli k závazné celosvětové právní dohodě. Vítám, že se prezident Obama kodaňské konference zúčastní s mandátem, jehož součástí budou jasné cíle snížení emisí, k nimž se USA zavážou. K přizpůsobení důsledkům změny klimatu potřebujeme mechanismus financování s přesnými údaji o částkách, jež je třeba investovat do zelených technologií, které vytvářejí nová pracovní místa, což je v tomto období krize tak potřebné.
<SPEAKER ID="998" NAME="Silvia-Adriana Ţicău  " LANGUAGE="RO">
Cílem mezinárodní konference o změně klimatu, která začne v Kodani 7. prosince, je vytvořit dohodu pro post-kjótské období, která země světa přiměje ke snížení znečišťujících emisí. EU se jednostranně zavázala, že sníží úrovně emisí znečišťujících částic o 20 % oproti úrovním z roku 2005 a že také zajistí, že 20 % spotřebované energie bude pocházet z obnovitelných zdrojů. Tyto snahy však musí být koordinovány s úsilím všech vyspělých a rozvojových zemí. Spotřebu energie i emise znečišťujících částic lze omezit rychle a levně zvýšením energetické účinnosti v celosvětovém měřítku. EU a členské státy proto musí zlepšit energetickou účinnost, zejména pokud jde o budovy a odvětví dopravy. Aby EU mohla v souladu s přijatými závazky snížit emise znečišťujících částic pocházejících z energeticky náročných průmyslových odvětví, je třeba poskytnout finanční zdroje na modernizaci evropských společností. Je to jediný způsob, jak zachovat v Evropské unii výrobu, a tedy i pracovní místa. Během přezkumu rozpočtu EU musíme zajistit, aby byl dostupný dostatek finančních zdrojů na přijímání opatření k ochraně proti změně klimatu a k přizpůsobování jejím důsledkům. Rozvoj celosvětového hospodářství, které bude účinné z hlediska životního prostředí, podnítí nové investice, vytvoří nová pracovní místa a zvýší životní úroveň lidí.
