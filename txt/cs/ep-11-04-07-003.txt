<CHAPTER ID="003">
Výroční zpráva EIB za rok 2009 (rozprava) 
<SPEAKER ID="007" NAME="Předsedající">
Prvním bodem je zpráva předložená panem Cutaşem jménem Hospodářského a měnového výboru o Výroční zprávě Evropské investiční banky za rok 2009 (2010/2248/INI).
<SPEAKER ID="008" NAME="George Sabin Cutaş" LANGUAGE="RO">
Pane předsedající, předložení zprávy o činnostech vykonávaných Evropskou investiční bankou je součástí každoroční demokratické kontroly, která spadá do odpovědnosti, jež tato banka vůči Evropskému parlamentu má.
<P>
Ačkoli je tato kontrola prováděna pravidelně, nelze ji zlehčovat, neboť obsahuje doporučení týkající se otázek důležitých pro budoucnost Evropské unie. Se vstupem Lisabonské smlouvy v platnost v prosinci 2009 se Evropská investiční banka stala nástrojem na podporu vnějších politik Evropské unie, současně je však také významným partnerem pro řízení hospodářství Unie.
<P>
Chtěl bych poděkovat svým kolegům poslancům za zlepšení, která ve zprávě učinili. Dále bych rád poděkoval všem pracovníkům banky za jejich vynikající spolupráci, zvláště pak prezidentu Maystadtovi a viceprezidentovi Kolatz-Ahnenovi.
<P>
Hledáme způsob, jak skloubit narůstající dluhy a schodky členských států se stanovenými cíli hospodářského růstu - takové cíle byly například stanoveny ve strategii EU 2020 -, které vyžadují značné investice do vzdělávání, zdravotnictví, technologií, udržitelné energie a infrastruktury. Myslím si, že tento problém je třeba řešit na evropské úrovni a Evropská investiční banka tu bude muset sehrát klíčovou úlohu.
<P>
Uvedu dva významné příklady, jak Evropská investiční banka podnítila a nadále bude podněcovat evropské hospodářství. Zaprvé se jedná o půjčky pro malé a střední podniky a pak to jsou projektové dluhopisy. Nesmíme zapomínat na to, že 99 % evropských podniků jsou malé a střední podniky. Investice do malých a středních podniků jsou důležitým příspěvkem k tomu, aby v Evropské unii probíhaly inovace, výzkum a vývoj. Evropská investiční banka nabídla v letech 2009 a 2010 malým a středním podnikům financování nad rámec svého ročního stanoveného cíle ve výši 7,5 miliardy EUR.
<P>
Dále byl v roce 2010 vytvořen evropský nástroj mikrofinancování v hodnotě 200 milionů EUR pro ty, kdo potřebují mikroúvěr. Jsme si však vědomi toho, že podnikatelé se i nadále potýkají s problémy, aby získali k těmto finančním prostředkům přístup.
<P>
Myslím, že je nutné zvýšit transparentnost postupů pro výběr finančních zprostředkovatelů banky a pro poskytování půjček těmto zprostředkovatelům. Také je povinností Evropské investiční banky nabídnout technickou pomoc a spolufinancování regionům soudržnosti, které by jim umožnily ve větší míře absorbovat prostředky, jež jsou jim k dispozici.
<P>
Chtěl bych se dotknout ještě jednoho tématu, a tím jsou projektové dluhopisy. Je na místě vkládat do tohoto finančního nástroje tak velké naděje? Podle mého názoru ano. Jejich účelem je zvýšit úvěrový rating dluhopisů vydaných společnostmi na základě získávání soukromých investic, které doplní úroveň investic domácích a investic prostřednictvím fondů soudržnosti. Díky tomuto multiplikačnímu efektu získají společnosti na realizaci infrastrukturních projektů v oblasti dopravy, energetiky, informačních technologií a udržitelného rozvoje více peněz. Je důležité zaměřit se na určité klíčové projekty, jako je udržitelný rozvoj, silniční a železniční infrastruktura a spojení mezi přístavy a evropskými trhy, a na ty projekty, které umožní energetickou nezávislost, jako plynovod Nabucco či projekt ITGI.
<P>
Jelikož nyní vedeme rozpravu o možných řešeních pro vystoupení z finanční krize, přivádí nás to i k otázce transparentnosti a daňových rájů. Netransparentnost finančních zprostředkovatelů se stala zvláštní formou daňových úniků a podvodů a je jednou z příčin tíživé situace, v níž se v současné době nacházíme.
<P>
Povinností Evropské investiční banky, jakožto banky evropské, je, aby se neangažovala v operacích vykonávaných prostřednictvím nespolupracujících jurisdikcí, jak je v tuto chvíli hodnotí již několik mezinárodních orgánů. Tyto seznamy však stále ještě nejsou dostatečné. Evropská investiční banka může v této oblasti přispět i tím, že bude provádět odpovídající posouzení a své výsledky bude pravidelně zveřejňovat.
<P>
V neposlední řadě bych se rád zmínil o úloze, jíž hraje banka mimo území Evropské unie v zemích, které usilují o vstup do EU, a zemích spadajících do politiky spolupráce a rozvojové politiky. V těchto zemích podporuje Evropská investiční banka cíle zahraniční politiky Evropské unie. Proto se domnívám, že musíme pro tuto oblast vyčlenit specializovanější pracovníky a ve větší míře do projektu zapojit místní aktéry.
<P>
Bude mi potěšením poslechnout si názor vás, kdo jste dnes ve sněmovně, a znovu si vezmu slovo na závěr.
<SPEAKER ID="009" NAME="Philippe Maystadt" LANGUAGE="FR">
Pane předsedající, dámy a pánové, dovolte mi v úvodu poděkovat za vaše opětovné pozvání k účasti na této rozpravě o vaší zprávě o činnosti Evropské investiční banky - stává se z toho opravdová tradice.
<P>
Rád bych poděkoval v prvé řadě vašemu zpravodaji, panu Cutaşovi. On se dokázal na věci dívat nikoli jen zpětně, nýbrž nabídl i řešení pro budoucnost. Když dovolíte, právě o tom bych s vámi rád hovořil. Zmínil jste, že naše správní rada navrhla tříprvkový přístup k práci Evropské investiční banky v nadcházejících několika letech. Budeme rozvíjet svou činnost ve třech oblastech: provádění strategie Evropa 2020, boj proti změně klimatu a podpora vnější politiky EU.
<P>
Tváří v tvář finanční a následně hospodářské krizi, která vypukla v roce 2008, přijaly členské státy bezprostřední krátkodobou reakci: různé národní plány, které byly původně určeny na záchranu bank a posléze na podnícení hospodářské obnovy. Tyto národní plány se, jak víte, opíraly o Evropský plán hospodářské obnovy, který Evropská rada přijala v prosinci 2008. EIB sehrála svou úlohu v tom, že navýšila v roce 2009 objem svých půjček ze 48 miliard EUR v roce 2007 na 79 miliard a směřovala tuto finanční injekci do reálné ekonomiky a do oblastí, které Rada označila za prioritní, zejména na podporu malých a středních podniků, jak váš zpravodaj před chvílí zdůraznil.
<P>
Po krátkodobé reakci, díky níž jsme se vyhnuli nejhoršímu, musí ovšem následovat reakce dlouhodobá. A zde přichází ke slovu strategie Evropa 2020, přičemž její zásadní součástí je zvýšení míry zaměstnanosti a produktivity, jejichž základem musí být to, co je často nazýváno znalostním trojúhelníkem - odborná příprava, výzkum a inovace. EIB je připravena k provádění strategie výrazně přispět. V roce 2010 poskytla více než 4 miliardy EUR na financování projektů v oblasti vzdělávání a více než 7 miliard EUR na projekty výzkumu, vývoje a inovací.
<P>
EIB má v úmyslu své financování v těchto oblastech navýšit a za tím účelem hodlá ve spolupráci s Evropskou komisí nadále provádět nástroje společného financování v podobě finančního nástroje pro sdílení rizik v oblasti výzkumu, neboť takovéto nástroje budou sloužit evropskému rozpočtu jako páka. Při stejném objemu prostředků může evropský rozpočet unést mnohem větší objem investic a současně tyto společné nástroje zmírňují pro EIB kapitálové omezení. Znamená to, že EIB může při stejném objemu kapitálu zvýšit objem půjček.
<P>
Zmínil jsem finanční nástroj pro sdílení rizik v oblasti výzkumu. Může to posloužit jako dobrý příklad. Na konci roku 2010 jsme s příspěvkem z rozpočtu ve výši zhruba 390 milionů EUR a kapitálovým vkladem EIB zhruba 700 milionů EUR reálně dokázali poskytnout půjčky v hodnotě více než 6 miliard EUR, jimiž bylo financováno více než 16 miliard EUR investic do výzkumu. Můžete tedy vidět dvě roviny vlivu, jenž takový nástroj umožňuje, a tím je podle nás zřejmé, že o to účinnější bude příspěvek EIB k naplňování strategie, protože se též budeme moci spolehnout na pragmatickou spolupráci s Komisí i dalšími finančními institucemi.
<P>
Druhá oblast: boj proti změně klimatu a jejím někdy až tragickým důsledkům. Tato problematika se stala pro Evropskou unii, a tedy i EIB prioritou. Jaderná havárie ve Fukušimě a otázky, které se k tomu vztahují, dále posilují potřebu výrazných investic do úspor energií, obnovitelných energií a nových energetických technologií.
<P>
V roce 2010 se půjčky EIB pro projekty přímo přispívající ke snížení objemu emisí skleníkových plynů navýšily na téměř 20 miliard EUR, neboli téměř 30 % objemu veškerých půjček. Půjčky pro projekty v oblasti obnovitelných zdrojů energie činily z celkového objemu půjček 6,2 miliard EUR a byly použity především pro projekty větrné a solární energie. Půjčky na projekty zlepšení energetické účinnosti byly v roce 2010 navýšeny na 2,3 miliardy EUR. Budou dále navyšovány i v příštích několika letech, neboť tato oblast skrývá velký potenciál pro úspory energie, zejména ve veřejných budovách i domácnostech mnoha evropských měst. Co se týče investic do rozvoje městské dopravy a souvisejícího snížení znečištění produkovaného individuálními prostředky dopravy, EIB poskytla v roce 2010 půjčky v hodnotě 7,9 miliard EUR.
<P>
V tomto úsilí budeme nadále pokračovat. Hodláme i nadále podporovat úspory energie, energetickou účinnost a obnovitelné zdroje energie a rovněž podněcovat rozvoj metodiky - s ohledem na technickou náročnost nepochybně složité - pro přesnější posouzení uhlíkové stopy všech projektů, které financujeme. Toto obzvláštní úsilí svědčí o naší vůli učinit boj proti změně klimatu hlavní prioritou.
<P>
A konečně na závěr třetí oblast: žádná mocnost nemůže očekávat, že lze bez finanční podpory provádět vnější politiku. Čína se poučila. Intervenuje po celém světě prostřednictvím finančních prostředků za účelem podpoření jejích vnějších politických cílů. Pokud Evropská unie opravdu chce vybudovat zahraniční politiku, která by měla na světové scéně vliv, pak pro ni též potřebuje arzenál finančních nástrojů. Bude-li si tak Evropská unie přát, může být takovým arzenálem EIB. To je jeden ze závěrů Camdussusovy zprávy o vnějším mandátu EIB. Teprve se ukáže, zda se členské státy, které jsou rovněž akcionáři EIB, budou tímto doporučením řídit a zda při přípravě finančního výhledu pro období 2014-2020 přijmou jasné rozhodnutí.
<P>
Pane předsedající, dámy a pánové, takto vypadá přehled tříprvkového přístupu EIB pro nadcházející léta.
<SPEAKER ID="010" NAME="Maroš Šefčovič">
místopředseda Komise. - Pane předsedající, v prvé řadě mi dovolte poděkovat našemu zpravodaji, panu Cutaşovi, za velmi kvalitní zprávu. Chtěl bych také na tomto plenárním zasedání uvítat pana Maystadta, protože je velmi důležité, aby Komise jemu i EIB poblahopřála, že se mu trvale daří přijímat rázná opatření v reakci na dopady světové finanční krize.
<P>
Pomoc EIB byla nezbytně nutná. EIB nám pomohla řešit nedostatek úvěrů na trhu, což bylo rozhodující nejen pro členské státy a kandidátské země EU, ale i pro naše partnery po celém světě. EIB dokázala znatelně zvýšit své půjčky a současně byl tento nárůst zaměřen do oblastí, jež jsou klíčové pro podnícení růstu.
<P>
Komise sdílí názor Parlamentu, že zásadní úkoly EIB jsou podpora politiky soudržnosti EU a přechod k nízkouhlíkovému hospodářství. Proto následně spojila síly se skupinou EIB s cílem podpořit režimy konvergence za pomoci společných nástrojů financování, které všichni dobře známe - JASPERS, JEREMIE a nově ELENA - pro boj proti změně klimatu. Vítáme kromě toho nárůst objemu půjček malým a středním podnikům a souhlasíme s vámi, když vyzýváte k dalším kvalitativním opatřením, která by přinesla vyšší přidanou hodnotu a lepší transparentnost mechanismu intervence skupiny EIB v této oblasti.
<P>
V této souvislosti bude pravděpodobně nezbytné stanovení vhodného rozdělení práce mezi EIB a Evropský investiční fond. Obrovské úsilí podnikané EIB staví do středu pozornosti rovněž důležitost optimalizování využití kapitálu EIB. Klíčovým úkolem je nalézt vhodnou rovnováhu mezi vyššími objemy a vysoce rizikovými aktivitami, neboť ty sice spotřebovávají mnoho kapitálu, současně však vnášejí větší přidanou hodnotu do činnosti skupiny EIB.
<P>
Dále bych rád řekl několik slov k finančním nástrojům. Domníváme se, že by se mělo využití inovativních finančních nástrojů společně s klíčovými finančními institucemi, jako je EIB, rozšířit. Nástroje využívající rychlých půjček, cenných papírů a záruk maximalizují účinek rozpočtu EU tím, že k sobě přilákají další finanční prostředky od třetích stran. Kromě toho by mohlo rozsáhlejší využití nástrojů společného financování a sdílení rizik s rozpočtem EU přinést to, že se uvolní kapitál a umožní větší efekt vlastních zdrojů EIB, a tím se rozšíří její dosah. Ve výsledku to znamená mít více projektů na podporu strategie Evropa 2020 a zlepšení podpory jejích cílů.
<P>
Iniciativa pro projektové dluhopisy v rámci strategie Evropa 2020, o níž byla v současné době zahájena veřejná konzultace, je velmi dobrým příkladem. Strategie EU 2020 si žádá velké přeshraniční investice, které by přispěly ke stěžejním opatřením EU 2020 a rozvíjely inteligentní, modernizovanou a plně propojenou infrastrukturu. Iniciativa pro projektové dluhopisy by podpořila financování konkrétních projektů v oblasti dopravní, energetické a komunikační infrastruktury a případně i v jiných odvětvích, která mohou pomoci položit základy udržitelného růstu a zaměstnanosti. Těší mne, že ve vaší zprávě vidím podporu této iniciativě.
<P>
V souvislosti s přípravou svých návrhů pro příští víceletý finanční rámec Komise provádí strategické zhodnocení a analýzu, jejichž cílem je zajistit optimální využití nových nástrojů, v dialogu s EIB a dalšími finančními institucemi, aby mohla využít jejich odbornosti v oblasti financí a zkušeností z trhu.
<P>
Na závěr mi dovolte několik poznámek k vnější činnosti EIB. Pokud jde o poskytování úvěrů EIB třetím zemím, Komise podporuje navýšení stropů navržených Parlamentem v rámci přezkumu vnějšího mandátu EIB v polovině období, zejména navýšení o jednu miliardu EUR pro oblast Středomoří. Víme, jak důležité to v této době je. Je důležité, aby se tak stalo, má-li EIB pokračovat v intervenci na trvalé úrovni a podporovat přechod k demokracii v našich partnerských zemích. Stejně tak znovu upozorňujeme, že je důležité, aby EIB zpětné toky z dřívějších investic v rámci regionu Středomoří použila na investice rizikového kapitálu v soukromém sektoru do malých a středních podniků v oblasti. Kromě toho podporujeme tendenci posilování rozvojové kapacity EIB, neboť tyto dodatečné potřeby budou vyžadovat určité postupné zvyšování počtu zaměstnanců specializovaných na rozvojovou problematiku.
<P>
V souladu s návrhem Komise navazujícím na přezkum vnějšího mandátu EIB v polovině období Komise vytvoří pracovní skupinu pro analýzu možného rozvoje platformy EU pro spolupráci a rozvoj. Cílem je optimalizovat fungování mechanismů mísící dotace a půjčky, do kterých je zapojena Komise, EIB a další mnohostranné a dvoustranné instituce. Vybudování takové platformy by pomohlo k vytvoření synergií a k posílení spolupráce mezi EIB a ostatními finančními institucemi. V této souvislosti bych rád připomněl, že na počátku března bylo podepsáno Memorandum o porozumění mezi Komisí, EIB a Evropskou bankou pro obnovu a rozvoj.
<SPEAKER ID="011" NAME="Jean-Pierre Audy" LANGUAGE="FR">
Pane předsedající, pane komisaři, pane Maystadte, rád bych ocenil, že jste si na poslance Evropského parlamentu udělal čas, neboť jako prezident mezivládní banky k tomu nejste povinen; vážíme si toho. Ve svém vystoupení se budu věnovat problematice zajištění a komunitizace Evropské investiční banky.
<P>
Pokud jde o zajištění, uvedl jste, pane Maystadte, že byste rád, aby se EIB stala silou v pozadí, a řekněme finančním arzenálem Evropské unie. Ano, ovšem s ratingem AAA. Navíc již mnoho let na půdě Výboru pro rozpočtovou kontrolu zaznívá, že byste měli podléhat obezřetnostnímu regulačnímu dohledu. Navrhujeme, aby tento dohled prováděla buď Evropská centrální banka, nebo, na základě dobrovolného přístupu zastávaného EIB, nový Evropský orgán pro bankovnictví, ať už se zapojením jednoho či více regulačních orgánů nebo bez nich, a vyzýváme vás, pane komisaři, abyste předložil příslušné návrhy.
<P>
Na závěr bych rád, pane předsedající, zmínil náš návrh, aby se Evropská unie stala členem Evropské investiční banky a mezivládní nástroj se tak postupně mohl stát nástrojem Společenství.
<SPEAKER ID="012" NAME="Danuta Maria Hübner">
jménem skupiny PPE. - Pane předsedající, ráda bych, stejně jako prezident Maystadt, hovořila o budoucnosti. Zaprvé, Evropa potřebuje růst a restrukturalizaci, což obnáší investice a finanční prostředky pro investice.
<P>
Legitimní otázkou dnes je, odkud tyto finanční prostředky mohou pocházet. Důležitým prvkem odpovědi na tuto otázku je Evropská investiční banka a její skupina institucí. Rovněž si myslím, že nesmíme zapomínat, že v nadcházejících letech bude existovat obrovská celosvětová soutěž o finanční prostředky. Vnitrostátní rozpočty budou v atmosféře dalších škrtů. A budeme také mít v okamžiku, až obnoví běžné finanční činnosti, bankovní sektor potýkající se s velkou nejistotou, a pak samozřejmě budeme mít evropský rozpočet, který zůstane jako obvykle příliš nízký na to, aby byl účinný a byl řešením pro naše problémy. EIB tedy bude naprosto nezbytná.
<SPEAKER ID="013" NAME="Thijs Berman" LANGUAGE="NL">
Pane předsedající, blahopřeji kolegovi poslanci, panu Cutaşovi, k jeho vynikající zprávě o Výroční zprávě EIB za rok 2009 a děkuji mu též za přehled, který nám zde poskytl.
<P>
Rád bych se však vyjádřil k jednomu konkrétnému aspektu, jímž jsou vztahy mezi Radou a Parlamentem. Evropský parlament je v případě vnějšího mandátu Evropské investiční banky pro veškerou činnost banky mimo území EU, v sousedních zemích a zemích rozvojových, spoluzákonodárcem. Radě je však zjevně velmi zatěžko brát při přezkumu vnějšího mandátu návrhy tohoto Parlamentu vážně. Překvapuje mne, že Rada vytvořila téměř pravidlo z chladného zamítnutí nejrůznějších nových návrhů předložených naším Parlamentem jakožto "nepřijatelných".
<P>
Mám na mysli zejména návrhy, aby EIB přijala aktivní úlohu v opatřeních pro boj proti změně klimatu a více se angažovala při mikrofinancování. Jsou tyto návrhy "nepřijatelné"? Má snad Rada právo definovat rozsah témat, o nichž je Evropský parlament oprávněn diskutovat? Nikoli, Evropský parlament a Rada jsou spoluzákonodárci a jejich postavení je rovné a pravidla vnější činnosti EIB by měly stanovit společně a v úzké spolupráci s Evropskou komisí. Vyžaduje to konzultace, společné rokování, kompromis a otevřený přístup obou zákonodárců. Je tudíž nesmyslné a kontraproduktivní používat označení "nepřijatelné" ve vztahu k návrhům, které drtivá většina poslanců Evropského parlamentu považuje za důležité. Naopak, podle mne je odtažitý postoj Rady nepřijatelný. Fakt, že zde dnes není přítomen žádný zástupce Rady, je absurdní a ukazuje, jak odtržená Rada je.
<P>
EIB je důležitý nástroj vnější činnosti EU po celém světě. Veřejná banka, banka, která může podpořit hospodářský růst a zlepšení infrastruktury půjčkami, je pro rozvoj našich sousedních zemí nepostradatelná. Totéž platí o našich vztazích s rozvojovými zeměmi. I zde má veřejná banka zásadní význam. Takováto banka se musí řídit Lisabonskou smlouvou a jejími cíli. Jedním z těchto cílů je snižování chudoby. Evropský parlament má zájem na tom, aby bylo ve vnějším mandátu přesně definováno postavení banky. Očekávám, že Rada zaujme otevřený a konstruktivní přístup, díky němuž budeme moci k příslušnému vyjasnění dospět společně.
<SPEAKER ID="014" NAME="Sylvie Goulard">
jménem skupiny ALDE. - (FR) Pane předsedající, pane Maystadte, chtěla jsem zdůraznit jednu věc.
<P>
V době, kdy jsme započali práci na této zprávě, již bylo v důsledku toho, čím byla Evropská unie postižena, zjevně nutné nalézt dlouhodobé investice. Krize ukázala, že jsme byli příliš krátkozrací, jak by řekl Tommaso Padoa-Schioppa: skutečně potřebujeme dlouhodobé investice a vaše instituce hraje v této věci zásadní úlohu.
<P>
Vše, co se v poslední době odehrálo - mám na mysli zejména jižní pobřeží Středozemního moře a to, že tyto události možná značně zkomplikují naši energetickou volbu - je jen dalším důvodem, abychom vás ve vaší práci povzbudili a podpořili. V tomto Parlamentu vždy naleznete poslance, kteří vaši práci podpoří. Souhlasím však s tím, co řekl pan Audy: je rovněž velmi důležité přistoupit k výraznějšímu dohledu, stejně jako jsme tak učinili v případě řady jiných institucí.
<P>
Myslím tím, že osobně jsem sice zastáncem projektových dluhopisů a podporuji mnoho myšlenek, které se v současnosti objevují, velmi se však obávám, zda budeme schopni zajistit, abychom se bezhlavě nevrhali do řešení spočívajících v partnerství soukromého a veřejného sektoru, aniž bychom se podrobněji zabývali tím, jak přesně jsou taková partnerství nastavena a kolik budou ve výsledku stát daňové poplatníky a všechnny, kdo jsou do nich zapojeni. Jsem přesvědčena, že by se mohlo jednat o velmi užitečný nástroj, také ale máme v Evropě k dispozici prostředky v tuto chvíli - mám na mysli fond Marguerite a práci depozitních pokladen, které se zabývají přeshraničními iniciativami -, a chtěla jsem se tedy vyslovit pro větší objem dlouhodobých investic a rovněž pro větší míru sledování, protože tyto systémy jsou vhodné pro to, čeho se společnými silami snažíme dosáhnout. To je podle mého názoru to nejmenší, čeho bychom se měli nadít.
<P>
V každém případě vás podporujeme a byli bychom rádi, kdyby vás veškeré události posledních dní povzbudily k hlubší a daleko širší diskusi.
<SPEAKER ID="015" NAME="Pascal Canfin" LANGUAGE="FR">
Pane předsedající, pane komisaři, pane Maystadte, jak víte, skupina Zelených / Evropské svobodné aliance je EIB tradičně velmi nakloněna. Domníváme se, že se jedná o mimořádně důležitý nástroj veřejné politiky, a právě proto, že jsme EIB velmi nakloněni, klademe na ni rovněž velice vysoké nároky - to spolu úzce souvisí.
<P>
Přistupujeme k EIB tak, že je to ve své podstatě především banka a jako taková podléhá bankovním omezením, to je třeba respektovat. Několik mých kolegů správně zmínilo, že EIB by snad měla brát v potaz i nová omezení spjatá s bankovním odvětvím. Současně je postavení této banky vskutku výjimečné, jelikož je prakticky financována z peněz daňových poplatníků. Její povinností je provádět taktéž činnosti, které ostatní banky nevykonávají, a přijímat pravidla jdoucí nad rámec oprávnění soukromého sektoru.
<P>
Rád bych zdůraznil jednu nebo dvě oblasti, v nichž by si EIB podle mého názoru mohla, třebaže v posledních měsících došlo k pokroku, počínat ještě lépe. První z nich je otázka daňových rájů. Nejen pro nás, ale myslím, že i pro drtivou většinu mých kolegů poslanců v této sněmovně, je to mimořádně důležitý boj. Krize ukázala, že daňové ráje znepřehledňují, podrývají a oslabují celý finanční systém a světové hospodářství.
<P>
Proto v této zprávě podpořila většina poslanců Evropského parlamentu myšlenku, že byste měli zajistit ještě větší transparentnost půjček, které poskytujete podnikům a které procházejí daňovými ráji. Domnívám se, že takové praxi je třeba učinit přítrž. Jsem si dobře vědom, že existují provozní omezení, je zde však i hledisko politické - jestliže jste evropskou hybnou silou, musíte bojovat. A jestliže bojujete, pak by jednou z vašich bitev měl být boj proti daňovým rájům.
<P>
Pokud jde o nás, rozhodně bychom chtěli jít dále; jinak řečeno, chtěli bychom přidat podmínky pro půjčky EIB, pokud jde o podniky, které nejsou součástí celého hodnotového řetězce v daňových rájích, a přinejmenším spojit tyto podmínky se všemi těmi podniky, které byly uvedeny na černou listinu OECD, jež je v současnosti revidována.
<P>
Druhá záležitost, kterou bychom rádi zmínili, se týká sledování a řízení. Paní Goulardová o tom již před okamžikem hovořila. Domnívám se, že bychom měli rozšířit výběr, že bychom měli zvýšit míru společné odpovědnosti tak, aby výběr projektů zahrnujících peníze daňových poplatníků probíhal maximálně demokratickou a transparentní cestou.
<P>
Třetí bod se týká měření přínosů vašich opatření. Samozřejmě, že je měříte i z finančního hlediska. Jak jsem řekl již dříve, oprávněně jste bankou, což znamená, že musíte obstát z hlediska poměru rizika a zisku. Je na vás však kladen požadavek poskytovat i jiné přínosy, a to proto, že jsou využívány veřejné peníze. Žádá se od vás pozitivní působení v oblasti sociální soudržnosti, boje proti chudobě, ochrany životního prostředí. Domnívám se, že byste mohli mnohem více pracovat i na hlášení a měření těchto nefinančních přínosů, které tvoří samotné jádro vaší činnosti a vaší legitimity. Myslím, že spíše než porovnávat finanční přínosy s nefinančními byste měli v co nejvyšší míře provést právě toto hodnocení a neomezovat se výhradně na měnové a finanční otázky.
<P>
A konečně posledním bodem mého vystoupení je změna klimatu. Zpráva výslovně uvádí, že musíte sledovat veškeré cíle vytyčené EU. Jedním z oficiálních cílů Evropské unie je zajistit, aby byly emise skleníkových plynů sníženy do roku 2050 o 80 %. To nebude možné za situace, kdy budeme i nadále financovat uhelné elektrárny, jejichž životnost činí 40 let a produkují ohromné množství CO2.
<P>
(Řečník souhlasil s položením otázky postupem modré karty podle čl. 149 odst. 8 jednacího řádu)
<SPEAKER ID="016" NAME="William" AFFILIATION="The Earl of) Dartmouth  (EFD">
Pane předsedající, uvědomil si pan Canfin, že použití finančních prostředků EIB jakožto nástroje veřejné politiky, které on a jeho strana obhajují, přinese přímé finanční náklady daňovým poplatníkům v EU, a konkrétně britským daňovým poplatníkům? Pomyslel na to vůbec?
<SPEAKER ID="017" NAME="Pascal Canfin" AFFILIATION="Verts/ALE">
(FR) Na to mám jen velmi stručnou odpověď. Jsem si jist, že EIB stojí britské daňové poplatníky mnohem méně, než je stály jiné veskrze soukromé britské banky, a domnívám se, že EIB mnohem lépe slouží obecnému zájmu daňových poplatníků, včetně těch britských, než jiné britské banky, jež museli daňoví poplatníci zachraňovat.
<SPEAKER ID="018" NAME="Kay Swinburne">
jménem skupiny ECR. - Pane předsedající, Parlament v této sněmovně strávil mnoho hodin diskusemi o tom, jak z evropských orgánů dohledu zodpovědných za naše finanční služby učinit ty nejtransparentnější a nejzodpovědnější ze všech organizací. Výsledkem bylo vytvoření evropských orgánů dohledu, které jsou plně pod kontrolou tohoto Parlamentu. Avšak v této nové éře odpovědnosti po finanční krizi a ve světle změn, které přinesla Lisabonská smlouva, musíme nastolit srovnatelnou míru dohledu a kontroly i pro stávající instituce EU, včetně EIB.
<P>
Vzhledem k tomu, že EIB se stala ústředním prvkem financování strategií členských států EU a zahraniční činnosti EU, nastal čas pro zvýšení míry odpovědnosti za její činnost vůči tomuto Parlamentu. Úvěrový objem a obecně bankovní a výpůjční činnost EIB je nutné posuzovat stejně, jako bychom posuzovali naše komerční banky. Musejí podléhat přísnému testování odolnosti a veškerá finanční činnost musí zůstávat v rozvaze. Pokud jde o pákový efekt a o riziko, měli bychom sankcionovat omezení rizik, neboť každé selhání v důsledku znamená, že je opět bude muset uhradit daňový poplatník. Je načase, aby se tento Parlament začal kontrole činnosti EIB více věnovat, zejména pokud vzroste význam banky při vytváření nových finančních nástrojů.
<SPEAKER ID="019" NAME="Jürgen Klute" LANGUAGE="DE">
Pane předsedající, pane Maystadte, pane komisaři, dámy a pánové, klíčovým úkolem Evropské investiční banky (EIB) je podporovat cíle EU prostřednictvím dlouhodobého financování životaschopných investic. To mimo jiné znamená, že má EIB povinnost uznávat hodnoty EU; jinak řečeno sociální normy, transparentnost, přísné normy v oblasti životního prostředí, rozvoj udržitelného hospodářství a vytváření nových pracovních míst. Jak jsme se však dozvěděli od nevládních organizací zapojených do místní realizace projektů financovaných EIB, dodržování těchto norem zdaleka není důsledně zajišťováno. Zmínili to i ostatní řečníci. Nevládní organizace kritizují nedostatečnou transparentnost, co se týče způsobu monitorování půjček na území EU i po celém světě, toho, jak jsou použity a jak o nich informují finanční zprostředkovatelé EIB. Do jaké míry je si EIB vědoma této kritiky a do jaké míry se jí skutečně zabývá? To je věc, kterou bychom rádi věděli.
<P>
Podle našeho názoru jsou přinejmenším některé požadavky nevládních organizací vůči EIB oprávněné: větší transparentnost při poskytování úvěrů finančními zprostředkovateli a vypracování jednoznačnějších podmínek financování pro finanční zprostředkovatele i kritérií účinnosti pro udělování půjček. Pro zlepšení transparentnosti nevládní organizace dále navrhují, aby byly před schválením environmentální a finanční informace o projektech financovaných EIB zveřejněny. Zejména v případě projektů EIB ve třetích zemích by mělo být prováděno nezávislé posouzení udržitelnosti, které by stanovilo hospodářský, sociální i ekologický dopad daného projektu.
<P>
Kromě otázky transparentnosti se však objevují i další problémy. Terčem kritiky nevládních organizací se dále stalo dodržování norem EU v oblasti životního prostředí, oblasti sociální a při zadávání veřejných zakázek. Přísné sledování dodržování těchto norem by mělo být samozřejmostí ve všech finančních operacích EIB. Projekty, které tyto normy nenaplňují, by měly být vyloučeny z podpory.
<P>
A závěrem bych se rád zmínil o otázce energetické politiky. Je potěšující, že EIB již mezi své aktuální cíle zařadila podporu udržitelných a bezpečných dodávek energie. S ohledem na katastrofu, která postihla reaktor ve Fukušimě, se musí stát hlavní prioritou podpora progresivní výroby energie z obnovitelných zdrojů, neprodukující CO2 a nevyužívající jaderné technologiei podpora energetické účinnosti ve všech oblastech, do nichž EIB investuje.
<P>
(Řečník souhlasil s položením otázky postupem modré karty podle čl. 149 odst. 8 jednacího řádu)
<SPEAKER ID="020" NAME="Hans-Peter Martin" AFFILIATION="NI">
(DE) Pane předsedající, prezident Evropské investiční banky (EIB) ve svém výhledu do budoucnosti uvedl, že EIB by se v budoucnosti mohla, po boku Číny, stát hnací silou v rozvojových zemích. Vy jste se nyní k této rozvojové spolupráci vyjádřil kriticky. Můžete se vyslovit poněkud konkrétněji? Jaký je váš názor na základní myšlenku, že by EIB mohla být vhodným nástrojem pro vyvážení či doplnění činnosti, kterou v rozvojových zemích vyvíjí Čína?
<SPEAKER ID="021" NAME="Jürgen Klute" AFFILIATION="GUE/NGL">
(DE) Pane předsedající, domnívám se, že s ohledem na čas, který máme k dispozici, není možné zacházet do podrobností. Mám však k dispozici řadu hlášení od nevládních organizací, které milerád zveřejním. Jsem přesvědčen, že je s nimi obeznámena i Evropská investiční banka (EIB). Tyto zprávy hovoří o tom, jak podporuje EIB na lokální úrovni v afrických a asijských zemích rozvojovou pomoc, a místy jsou i kritické. S potěšením tyto zprávy zveřejním, v tuto chvíli však na tuto zprávu nemohu podrobně odpovědět.
<SPEAKER ID="022" NAME="Godfrey Bloom">
jménem skupiny EFD. - Pane předsedající, cílem mého dnešního vystoupení ve sněmovně je zmínit jednu nebo dvě záležitosti, které myslím mohou pomoci. Třicet pět let jsem pracoval jako investiční bankéř, investiční manažer, investiční poradce a ekonomický stratég a nikdy v životě jsem nekoupil problémovou banku. Nikdy jsem od svých klientů nekoupil problematickou banku, avšak v posledních několika letech mně, jako daňovému poplatníku, drží politici a byrokraté pistoli u hlavy a nutí mne koupit víc problematických bank, než si dovedete představit. Nejsou to jen britské problematické banky, jsou to i zahraniční problematické banky, a jak jsem se dnes dozvěděl, britští daňoví poplatníci jsou žádáni, aby vydávali peníze Portugalsku.
<P>
Kdybych chtěl investovat v zámoří, nakoupím fond na nově se rozvíjejících trzích. Nechci, aby nějaká podřadná zestátňovaná banka násilím investovala moje peníze nebo peníze mých voličů. Říkám "podřadná banka", pane Maystadte, protože jsme od vás zatím slyšeli jen to, že budete investovat do změny počasí. V životě jsem neslyšel takový nesmysl. Nevím, odkud čerpáte rady, ovšem počasí je statisticky za posledních patnáct či šestnáct let stále stejné - do čeho tedy hodláte všechny ty peníze nalít?
<P>
Nechci do vaší banky investovat - a mluvím za všechny britské občany. Dovolím si vám poradit, abyste, chcete-li si udržet rating AAA, ignoroval nářky této sněmovny plné excentriků, environmentalistů a znuděných hospodyněk, a to zejména ve vztahu k bodu 48 zprávy. Se solárními panely v krajině pakoňů, žiraf a bubnů bongo o status AAA v mžiku přijdete.
<SPEAKER ID="023" NAME="Hans-Peter Martin" AFFILIATION="NI">
(DE) Pane předsedající, člověk má pocit ztráty kontaktu s realitou, když naslouchá komentářům mého britského předřečníka a pak se podívá na aktuální vývoj, k němuž v posledních letech dochází na finančních trzích a v bankách, do nichž bychom měli vložit takovou důvěru.
<P>
Abych se vrátil ke konkrétním věcem: Evropská investiční banka (EIB) je důležitým nástrojem ve třech oblastech. Myslím, že to, co říká pan Klute, by ve strategii pro vnější svět mělo být. Je hrozivé pozorovat, jak čínští investoři, státní investoři, stále více oslabují místní politické systémy na základě toho, že se na místě zapojují v několika projektech budování mostů. Hledáme-li příspěvek Evropské unie, nenajdeme téměř nic. Myslím, že byste měl tímto směrem pokračovat.
<P>
Moje druhá poznámka se týká malých a středních podniků, které jsou ze strany tradičních bank orientovaných výhradně na maximalizaci zisků svévolně přehlíženy.
<P>
Zatřetí došlo ke změně v energetické politice. Katastrofa, která postihla japonský reaktor, je sice tragédií, mohla by však dodat vítr do plachet, aby se něco v tomto ohledu změnilo i zde v Evropě.
<SPEAKER ID="024" NAME="Jean-Paul Gauzès" AFFILIATION="PPE">
(FR) Pane předsedající, pane Maystadte, pane komisaři, po slovech, která jsem právě vyslechl a která nejsou této sněmovny hodna, bych vás rád ujistil, že většina z nás považuje činnost EIB za velmi prospěšnou. Zlepšení, která přinesla Lisabonská smlouva, skýtají nový prostor pro jednání, což by EIB mohlo pomoci, aby se stala ještě účinnější a nabízela vhodná řešení světové finanční krize.
<P>
Jak jste zdůraznil, EIB poskytuje skutečnou podporu malým a středním podnikům a zásadním způsobem tak přispívá k cíli konvergence v rámci politiky soudržnosti. Takové kroky je třeba prosazovat a případně rozšířit.
<P>
EIB se musí více angažovat v prosazování strategických investic v Evropě, a proto bych vás rád vyzval, abyste podpořili ty, kdo přijali iniciativy ke zlepšení dlouhodobého financování, a zejména depozitní pokladny - the caisse des dépôts a cassa dei depositi - a KfW. Domnívám se, že by se měly podpořit, neboť platné bankovní a účetní předpisy nás nepobízejí, abychom provozovali dlouhodobé investice, a ty, kdo tak učiní, postihují. Navíc v rozporu s tím, co často zaznívá, potřebujeme změny, ne jen úpravy. Dlouhodobé financování je, jak jste sám řekl, nezbytné k tomu, aby se Evropě otevřel nový obzor.
<P>
Pokud jde o činnost mimo Evropskou unii, správně říkáte, že EIB musí působit jako hnací síla, a tudíž musí přicházet s iniciativami, a to obzvlášť s iniciativami pro financování zemí Středomoří. V nynějších neklidných podmínkách, které většinu těchto zemí postihují, může EIB prostřednictvím svého zacíleného financování pozitivně přispět k hospodářskému rozvoji v souvislosti s Unií pro Středomoří a tedy pomoci k nastolení demokratické vlády v těchto zemích, jejichž budoucnost je stále nejistá.
<P>
Zaznamenal jsem vaši ochotu přispět, pokud vás o to Unie požádá, a já doufám, že tak učiní.
<SPEAKER ID="025" NAME="Antolín Sánchez Presedo" AFFILIATION="S&amp;D">
(ES) Pane předsedající, pane Maystadte, pane komisaři, dámy a pánové, především bych rád blahopřál panu Cutaşovi k jeho vynikající zprávě.
<P>
Evropská investiční banka musí mít výraznější, lepší a rychlejší výsledky. Hospodářská krize jen zdůraznila význam její úlohy při financování projektů napříč všemi odvětvími ekonomiky v zájmu Evropské unie.
<P>
Krize ztížila přístup k úvěrům a zvýraznila, že je třeba od základů přehodnotit náš hospodářský model. Role EIB je zásadní. Pro splnění svých úkolů si musí zachovat vysokou míru solventnosti a dostatečně silné finanční postavení, aby měla přístup k finančním prostředkům na kapitálových trzích za příznivých podmínek. Dále musí mít k dispozici potřebné nástroje pro uskutečnění nezbytných projektů, které by jinak nezískaly finanční podporu od komerčních bank, a získat finanční prostředky za příznivých podmínek jinde by pro ně bylo velmi obtížné.
<P>
EIB dosáhla v roce 2009 určitých pozitivních výsledků, kdy její aktivita vzrostla o 40 %, její financování malých a středních podniků se zvýšilo o 55 %, financování méně rozvinutých regionů vzrostlo o 36 % a její finanční prostředky určené pro boj proti změně klimatu a na podporu energetické účinnosti byly navýšeny o 73 %.
<P>
Stále však zbývá mnoho práce a naplnění strategických cílů Evropské unie dál vyžaduje udržitelné dlouhodobé financování. Dostupnost takových finančních zdrojů vinou krize poklesla.
<P>
Proto musíme prosazovat eurobondy. Musíme zavést nové nástroje a nové změny v oblasti finančního inženýrství a současně musíme vytvořit společnou platformu, která by zapojila i ostatní mezinárodní finanční instituce. Zároveň je nutné zdokonalit řízení samotné EIB a podrobit přezkumu její vnitřní mandát. Zkrátka EIB by měla být mostem účinně propojujícím investice a potřeby EU.
<SPEAKER ID="026" NAME="James Elles" AFFILIATION="ECR">
Pane předsedající, hovořím zde jako zástupce Británie, který se domnívá, že bychom měli v Evropské unii být a změnit ji. Pan Bloom, zástupce britské Strany nezávislých, nehovoří hlasem britského lidu. Jeho strana není zastoupena v Dolní sněmovně a není ani naděje, že by se tato situace v blízké budoucnosti změnila.
<P>
(Potlesk)
<P>
Myslím, že předmětem této konkrétní rozpravy je pragmatická politika a hledání možnosti, jak dosáhnout pro evropské občany finanční rentability ve vztahu k omezeným zdrojům. Děkuji předsedovi Evropské investiční banky za práci, kterou řadu let odvádí v úsilí o vybudování důvěryhodnosti této instituce. Moje otázky jsou k problematice projektových dluhopisů.
<P>
Až bude tento dokument v červnu předložen, budete předkládat samostatný dokument nezávisle na textu Komise, abychom při přípravě víceletého finančního výhledu znali vaše názory, nebo budeme mít vše spojeno dohromady?
<P>
Budou tyto finanční prostředky potenciálně projektovými dluhopisy pro účely mimo Unii, nebo to budou jednoduše projektové dluhopisy pro dopravu a další věci, které komisař zmínil?
<P>
A konečně, co je možná nejdůležitější, budeme moci počítat s úsporami ve strukturálních fondech a Fondu soudržnosti plynoucími z toho, že poskytnete dodatečné finanční prostředky pro infrastrukturu? To bude totiž zásadní otázka při úvahách o možném zmrazení finančního výhledu do roku 2020.
<SPEAKER ID="027" NAME="Claudio Morganti" AFFILIATION="EFD">
(IT) Pane předsedající, dámy a pánové, zpráva o činnosti Evropské investiční banky (EIB) zdůrazňuje některé důležité a vítané skutečnosti. Zaprvé je nutné naše snahy víc a víc zaměřovat na to, aby se usnadnil přístup malých a středních podniků k úvěrům. Vítám i zmínku o iniciativě projektových dluhopisů, kterou považuji za užitečný nástroj pro růst a rozvoj v tak strategickém odvětví, jako je infrastruktura.
<P>
Jsem poněkud rozpačitý z informací o vnější činnosti EIB, pro niž jsou požadovány další finanční i lidské zdroje. Zpráva EIB za rok 2009 uvádí, které země jsou příjemci těchto půjček, a já se znepokojením konstatuji, že lví podíl směřuje do Turecka - téměř třetina celkového objemu půjček poskytnutých všem třetím státům. Tento údaj rovněž odpovídá čtvrtině prostředků poskytnutých Itálii, která je jedním z hlavních akcionářů EIB. I sama Itálie potřebuje značné půjčky a dotace. Proto tuto situaci vnímám jako absurdní nerovnováhu. Podle mého názoru je nepřijatelné, aby byly tak obrovské zdroje poskytnuty zemi, jako je Turecko, která není členem EU a ani by se jím, podle mě, nikdy stát neměla.
<SPEAKER ID="028" NAME="Dimitar Stoyanov" AFFILIATION="NI">
(BG) Pane předsedající, v prvé řadě bych rád podotkl, že tak stručná, přesná a jasná zpráva o předmětné otázce je v tomto Parlamentu ojedinělým jevem. Evropská investiční banka má z hlediska rozvoje Evropy nepochybně zásadní a velmi významnou úlohu. Rád bych však řekl několik slov ke zprávě a k tomu, co v této Sněmovně dnes zaznělo.
<P>
Zaprvé podporují z vnitřní perspektivy politiku Evropské investiční banky pro rozvoj malých a středních podniků. Podle mého názoru je tato otázka pro Evropu mnohem důležitější než změna klimatu. Banka na ni musí zaměřit své úsilí a ne se tolik věnovat rozvoji zelených technologií. Ačkoliv, v případě, že budou malé a střední podniky podporovány, bude se i tato oblast rozvíjet.
<P>
Bez ohledu na to, z vnitřní perspektivy, rovněž souhlasím s názorem Výboru pro rozpočtovou kontrolu na případný dohled ze strany Evropského orgánu pro bankovnictví, jenž je novým orgánem odpovědným za provádění takové činnosti.
<P>
A konečně údaje, které před okamžikem citoval pan Morganti, jsou mimořádně znepokojivé. Dále souhlasím s vyjádřeným názorem, že je, zejména v případě zahraničních investic, vhodné provádět také parlamentní kontrolu, neboť je nepřijatelné, aby země mimo EU obdržely více evropských finančních prostředků než evropské země samotné.
<SPEAKER ID="029" NAME="Alfredo Pallone" AFFILIATION="PPE">
Pane předsedající, dámy a pánové, plně souhlasím s panem Gauzèsem. Evropská investiční banka (EIB) hrála významnou úlohu a má klíčové postavení v rozvoji Evropské unie. Její role a činnost jsou v době současné krize dokonce ještě důležitější.
<P>
Nedávné reformy v oblasti správy ekonomických záležitostí v souvislosti s dopady krize by mohly vést k tomu, že členské státy vyčlení méně finančních prostředků pro důležité projekty, jako je vybudování infrastruktury strategického významu pro rozvoj Unie jako celku. Jedním z příkladů je projekt TEN-T v oblasti železniční dopravy.
<P>
Souhlasím s iniciativou Evropské komise pro projektové dluhopisy. Projektové dluhopisy představují vynikající řešení pro hledání finančních zdrojů a podporu infrastruktury, kterou Evropa potřebuje pro modernizaci a plné využití potenciálu vnitřního trhu. Úloha EIB při vydávání a spravování těchto dluhopisů je tudíž klíčová.
<P>
Tato zpráva požaduje navýšení finančních prostředků pro malé a střední podniky a já souhlasím s tím, že činnost EIB musí být zacílená a orientovaná na výsledky. Pane předsedající, dovolte mi podotknout, že se v souvislosti s činností Banky objevila i kritika. V prvé řadě bych rád připomněl, že řada malých a středních podniků často nedokáže využít příležitostí, které se jí nabízejí, neboť projekty, které obdrží financování, vyžadují rozsáhlé investice a organizaci, což v důsledku účast malých a středních podniků vylučuje.
<P>
Dalším problémem je čas potřebný pro příslušné procedury. Často jsou zmatečné a byrokratické a nijak nesouvisí s činností a požadavky v daném odvětví. Nechci zde opakovat, jak jsou tyto společnosti důležité pro naši socio-ekonomickou strukturu, a doufám tudíž, že bude možné zahájit dialog s malými a středními podniky, který napomůže k urychlení postupů a v maximální možné míře odstraní byrokracii.
<P>
EIB může, a musí, mít významné postavení při řízení událostí, k nimž v poslední době došlo v oblasti Středomoří. Evropa musí myslet i dál a nesoustředit se jen na řešení krize a provádět dlouhodobou strategii, která zajistí, aby se s finančními prostředky a investicemi disponovalo v místě, na základě společných rozhodnutí a za účelem podpory demokracie a rozvoje sociální a tržní ekonomiky.
<SPEAKER ID="030" NAME="Olle Ludvigsson" AFFILIATION="S&amp;D">
(SV) Pane předsedající, rád bych zdůraznil dva hlavní body této zprávy. Zaprvé, Evropská investiční banka má ústřední úlohu při realizaci strategie Evropa 2020. Týká se to zejména investic do zelené infrastruktury. K tomu, aby evropské hospodářství mohlo být silné a udržitelné, jsou nezbytné větší investice do železnic a přístavů. Ty je třeba v účinných dopravních uzlech navázat na silniční síť. Infrastruktura musí tvořit kvalitně fungující celek. Evropská investiční banka by měla v těchto klíčových oblastech vystupovat ještě aktivněji. To si žádá nový přístup k pružným finančním řešením. Evropské projektové dluhopisy jsou skvělým krokem správným směrem, měly by však být doplněny dalšími novými možnostmi financování. Především zde spatřuji příležitost rozvinout model, ve kterém by docházelo k produktivnější spolupráci na vnitrostátní, regionální i místní úrovni.
<P>
Zadruhé má Evropská investiční banka důležitou úlohu v rozvojové politice EU. Zde je rozhodně potenciál ke zlepšení. Činnosti banky by měly být transparentnější, více soustředěné na místní úroveň a jasně zaměřené na hlavní cíle rozvojové práce Unie. Při rozhodování Evropské investiční banky by se vždy mělo přihlížet k aspektům environmentálním a aspektům souvisejícím s chudobou a rozvojem.
<SPEAKER ID="031" NAME="Struan Stevenson" AFFILIATION="ECR">
Pane předsedající, EIB poskytuje ve Spojeném království až jednu miliardu EUR na výstavbu větrných elektráren a dalších projektů v oblasti obnovitelné energie. I když toto plně odpovídá strategii boje proti změně klimatu, znepokojuje mne, že současná kritéria pro financování EIB znamenají malou transparentnost a žádnou zodpovědnost, jde-li o posuzování a řádnou pozornost v případě těchto projektů. Na výstavbu větrných elektráren po celé EU bylo, podle pana Maystadta, poskytnuto 6 miliard EUR, ovšem EIB zkrátka schvaluje veškeré žádosti příslušných vlád o finanční prostředky, aniž by je podrobovala kontrole. Nemyslím si, že je to dobře.
<P>
Společnosti vyrábějící energii z obnovitelných zdrojů ve Spojeném království uvádějí, že jejich větrné elektrárny jsou vytížené ze 30 %. Ve skutečnosti byly v posledním roce vytíženy jen z 21 %. Nepracují v době, kdy je počasí nejchladnější a poptávka po elektrické energii dosahuje vrcholu. Nejsou ekonomicky udržitelné a spotřebitelům zdvojnásobí až ztrojnásobí ceny enegie, aniž by přitom došlo ke snížení emisí CO2. Jsme svědky jednoho z nejhorších finančních skandálů a EIB by měla s financováním větrné energie přestat.
<SPEAKER ID="032" NAME="Mairead McGuinness" AFFILIATION="PPE">
Pane předsedající, chtěla bych poděkovat Jamesi Ellesovi za jeho poznámky, jimiž reagoval na slova pana Blooma, a vysvětlit kolegům ze strany UKIP, že chtějí-li se vyjádřit či projevit nesouhlas s ostatními, není nutné nás při tom urážet. Pan Bloom poslance označil za excentriky, environmentalisty a znuděné hospodyňky - ráda bych věděla, do které kategorie spadá on sám.
<P>
A nyní k věci - k Evropské investiční bance. Irsko bylo díky financování malých a středních podniků příjemcem, možná se však pan prezident či někdo jiný vyjádří k tomu, jak jsou tyto finanční prostředky dostupné - jsou vydávány výzvy a malé a střední podniky jsou těmito výzvami povzbuzovány, když se však o úvěr začnou zajímat blíže, zjistí, že jeho získání může být mimořádně obtížné. Přesto se domnívám, že odvětví malých a středních podniků pociťuje praktický význam toho, a proto bych ráda slyšela vaši odpověď v této záležitosti.
<SPEAKER ID="033" NAME="Jaroslav Paška" AFFILIATION="EFD">
(SK) Pane předsedající, Evropská investiční banka byla vytvořena za účelem podpory cílů a politik Evropské unie, a to jak v rámci Unie, tak v zahraničí. Banka se financuje sama prostřednictvím dluhopisů, za které ručí členské státy Unie.
<P>
Pan zpravodaj Cutaş nás upozornil, že záruky rozpočtu Evropské unie za činnost Investiční banky dosáhly na konci roku 2009 objemu téměř 20 miliard EUR, což je i na poměry Evropské unie hodně, a proto Parlament, podle mne oprávněně, očekává vysvětlení rizik spojených s tímto závazkem. Stejně tak by bylo vhodné vědět více o způsobu využití úroků z poskytnutých úvěrů a o administrativních poplatcích získaných z rozpočtu Evropské unie.
<P>
Evropská investiční banka je odpovědná členským státům Unie, Účetnímu dvoru a rovněž úřadu OLAF. Návrh na zavedení případného regulačního dohledu, který by dohlížel i na kvalitu financí, finanční situace, na přesné měření výsledků či na dodržování pravidel osvědčených postupů uvedených ve zprávě poslance Cutaşe, je podle mne podnětný a proto bych Evropské komisi doporučil, aby se jeho zřízením v zájmu zvýšení transparentnosti při nakládání s prostředky Evropské unie vážně zabývala.
<SPEAKER ID="034" NAME="Elena Băsescu" AFFILIATION="PPE">
(RO) Pane předsedající, i já bych chtěla blahopřát panu Cutaşovi za vypracování této kvalitně strukturované zprávy.
<P>
Činnost Evropské investiční banky musí být lépe zacílená, selektivní a orientovaná na konkrétní výsledky. Banka musí navazovat partnerství s odpovědnými a transparentními finančními zprostředkovateli. Je nutné navýšit objem strategických dlouhodobých investic v Evropě. Musíme se zaměřit na infrastrukturu a soudržnost na evropské úrovni. Těší mne, že se banka zaměřuje na oblasti, které byly nejvíce zasaženy krizí: malé a střední podniky, regiony soudržnosti a opatření proti změně klimatu.
<P>
Pokud jde o poskytnuté půjčky, musí EIB prosazovat aktivní politiku poskytování informací prostřednictvím svých internetových stránek. Je nutné informovat o poskytnutých částkách, počtu příjemců a regionech, do nichž tyto finanční prostředky plynou.
<SPEAKER ID="035" NAME="Antonio Cancian" AFFILIATION="PPE">
(IT) Pane předsedající, dámy a pánové, ve světle hospodářské krize, krize ve Středomoří a energetické krize, jejímž nejčerstvějším příkladem je Japonsko a jeho jaderná energie, se domnívám, že Evropská investiční banka jakožto operační arzenál uvedené politiky musí hrát klíčovou roli. Jsem přesvědčen, že EIB musí svou činnost vykonávat jak na území Evropy, tak mimo ni. V současnosti se zabýváme Středomořím v podobě významného nového plánu, který bude nutné co nejrychleji začít realizovat.
<P>
Jak to uděláme? Jak jsme již mnohokrát uvedli - prostřednictvím nových finančních mechanismů, jako jsou projektové dluhopisy. Pane komisaři, objasněte nám prosím načasování a zavedení těchto projektových dluhopisů.
<P>
Rád bych se otázal prezidenta EIB, co se stalo s fondem vytvořeným z prostředků zbylých po zavedení plánu obnovy před několika měsíci. Vzhledem k tomu, že nyní jde o čas, řekněte nám několik slov o tomto principu a také o fondu Marguerite, jelikož nevím, co se s nimi stalo. Pokud jde o tyto finanční prostředky, které by měly povzbudit a podpořit hospodářství, je nyní jejich načasování mimořádně důležitým faktorem.
<SPEAKER ID="036" NAME="Alfreds Rubiks" AFFILIATION="GUE/NGL">
(LV) Pane předsedající, podle mého názoru by výroční zpráva banky za rok 2009 měla být schválena a přijata. Co se týče budoucnosti, souhlasím s řadou řečníků, kteří tu vystoupili. Osobně se domnívám, že by bylo vhodné provést strategický přezkum a analýzu financování investic (dotace nevyjímaje), splácení kapitálových příjmů členskými státy Evropské investiční bance, půjček, inovativních nástrojů, finančního plánování a řízení v souvislosti s těmito dlouhodobými projekty, jelikož tyto projekty nepřinášejí výsledky okamžitě, a zlepšení systémů zajištění, vytvoření investiční sekce v rámci rozpočtu Unie, finančního konsorcia za účasti institucí na evropské, vnitrostátní i místní úrovni, politických a veřejných partnerství a dalších možností. Opět by se tím zvýšila kvalita činnosti banky. Děkuji.
<SPEAKER ID="037" NAME="Iosif Matula" AFFILIATION="PPE">
(RO) Pane předsedající, směřování investic EIB do regionů soudržnosti, malých a středních podniků a kroky pro boj proti změně klimatu je reakce na dopady krize v těch nejhůře postižených oblastech.
<P>
Regiony soudržnosti se těší výrazné podpoře ze strany EIB. Účelem půjček pro strukturální prograny je zvýšit úroveň absorpce a účinnější využití a zvýšení efektu zdrojů evropské finanční pomoci, zejména v oblastech s nízkou mírou přístupu k finančním prostředkům. Společné iniciativy EIB a Komise na podporu soudržnosti se snažily povzbudit malé a střední podniky k využívání finančních prostředků, rozvíjet mikroúvěry s ohledem na hospodářský růst a vytváření pracovních míst a poskytovat podporu udržitelným investicím v městských oblastech. Finanční nástroje JESSICA, JEREMIE a JASPERS měly skutečný přínos. Díky jejich velmi úspěšné realizaci podporuji rozšiřování oblasti jejich působnosti a nalézání inovativních finančních produktů v budoucnosti.
<P>
Blahopřeji panu Cutaşovi k velmi kvalitní zprávě, kterou předložil.
<SPEAKER ID="038" NAME="Werner Kuhn" AFFILIATION="PPE">
(DE) Pane předsedající, pane Maystadte, tato rozprava má velký význam pro hospodářství našich členských států. Ukázalo se v ní, že země, které mají zdravý poměr velkých koncernů a malých a středních podniků, vyvázly z krize nejlépe. Například v Německu tvoří 70 % hospodářství malé a střední podniky, a to nám umožňuje nabídnout odpovídající počet pracovních míst a míst v zařízeních odborné přípravy.
<P>
Musíme jednotlivým bankám v členských státech vyslat signál, že díky tomu máme možnost snáze investovat, malé a střední podniky se mohou rozvíjet, a že Evropská investiční banka k tomu poskytuje podporu. Chceme-li, aby se naše hospodářství navrátilo k růstu a bylo na trzích tváří v tvář Americe a jihovýchodní Asii konkurenceschopné, je to velmi důležité. Proto považuji tuto iniciativu Evropské investiční banky za iniciativu nejvyššího významu. Současně však je potřeba, aby nás účinně vedla k růstu a pomohla nám z hospodářské a finanční krize.
<SPEAKER ID="039" NAME="Maroš Šefčovič">
místopředseda Komise. - Pane předsedající, někteří vážení poslanci se zmínili o otázce vhodného regulačního dohledu. Rád bych je ujistil, že Komise téma regulačního dohledu nad EIB velmi důkladně zvažuje. Vskutku je nutné vytvořit vhodný rámec dohledu, aby se zajistilo, že si EIB za všech okolností udrží vynikající kredibilitu. Nutno však řádně zohlednit nadnárodní povahu EIB a její právní úpravu, která je zakotvena ve Smlouvě.
<P>
EIB v nedávnu přijala konkrétní kroky k řešení dané situace, zejména účinným prosazováním jejího výboru pro audit, který má značné zkušenosti s bankovním dohledem. Kromě toho od okamžiku, kdy bylo EIB uděleno refinancování ze strany ECB, má rovněž nezbytnou povinnost podávání zpráv i ve vztahu k ECB.
<P>
Na druhé straně jsme si jisti, že Evropský orgán pro bankovnictví ani ECB nemohou zajistit regulační dohled nad EIB, nebudeme však vylučovat možnost, že by EIB financovala i jiné typy řešení, založené na dobrovolném přístupu zastávaném EIB vůči jiným regulačním orgánům.
<P>
Pokud jde o spolupráci a úlohu Komise ve vztahu k EIB, rád bych zde zdůraznil, že Komise již má významné postavení z hlediska řízení EIB v tom, že vydává stanovisko ke všem půjčkám poskytovaným EIB, k jejím vlastním zdrojům, a její zástupci se účastní ve správní radě EIB. Mohu vás ujistit, že spolupráce mezi Komisí a EIB je příkladná a vysoce kvalitní.
<P>
Co se týče dohledu nad vnějšími programy EU a s tím souvisejících postupů udělování absolutoria, kromě aktivit EIB vyvíjených pod záštitou Evropského fondu pro rozvoj, tedy většinou investičního nástroje SZP, které jsou prováděny podle zvláštního finančního nařízení Evropského fondu pro rozvoj, neuvědomujeme si žádnou jinou rozpočtovou aktivitu EU realizovanou s využitím zdrojů z EIB, která by nepodléhala obvyklému postupu udělování absolutoria.
<P>
Abych zodpověděl otázku paní Hübnerové, samozřejmě, že plně souhlasíme s požadavky co nejvíce využít potenciál EIB prostřednictvím provozování nových způsobů, které přitahují další finanční prostředky, s cílem nabízet úvěry a pomoci malým a středním podnikům, zejména v době po finanční krizi a existujícího tlaku na úvěry. Proto rovněž hledáme inovativní přístupy, jak toto provést. Rád bych této sněmovně připomněl, že v nedávné době bylo pozměněno finanční nařízení tak, aby výslovně odráželo tento požadavek na inovativní nástroje. Již je používáme, zejména v programech, které jsou zaměřeny na financování výzkumu a inovací. Jsem si jist, že s využitím zkušeností získaných v rámci tohoto projektu bude možné inovativní nástroje financování využít i v jiných oblastech.
<SPEAKER ID="040" NAME="Philippe Maystadt" LANGUAGE="FR">
Pane předsedající, děkuji všem vystupujícím za jejich příspěvky, třebaže jeden z nich považuji za mimořádně nevhodný. Je zřejmé, že v době, která je mi vyhrazena, nemohu podrobně odpovědět na všechny nesmírně zajímavé otázky, které tu padly. Některými z nich by se podle mne mohl podrobněji zabývat výbor.
<P>
Velmi důležité téma zde nadnesla paní Hübnerová. Jestli chcete, aby EIB mohla skutečně zásadně přispět k provádění strategie Evropa 2020, zejména prostřednictvím rozvoje společných nástrojů s Komisí, pak to samozřejmě regulační rámec musí umožňovat. Vzhledem k tomu, že v současnosti diskutujete o návrhu nových finančních pravidel, pak byste podle mne měli dbát na to, abyste zajistili, že bude Evropská investiční banka takového příspěvku skutečně schopna. Návrh učiněný Komisí se nám z tohoto pohledu jeví jako maximálně vhodný. Ovšemže jej ještě musí přijmout Rada a Parlament. Vy se tedy budete muset podílet při přezkoumání finančních pravidel.
<P>
Jsem přesvědčen, že i další zde zmíněné otázky by si zasloužily hloubkovou analýzu - problematika daňových rájů, o níž hovořil pan Canfin. Mohu jej ujistit, že Evropská investiční banka uplatňuje v této věci přísnější politiku než jiné mezinárodní finanční instituce, čímž se vysvětluje i to, proč jsme v poslední době museli odmítnout spolufinancování některých projektů s Africkou rozvojovou bankou, Světovou bankou a Evropskou bankou pro obnovu a rozvoj - nedokázaly naplnit přísná kritéria, jež v tomto směru máme my.
<P>
Nicméně vám, pane Canfine, mohu říci, že je pro nás vyloučeno financovat zprostředkovatele se sídlem v zemi, která je uvedena na černé listině OECD; jsem ale ochoten se touto otázkou více zabývat ve spojitosti s tématem, o kterém hovořil pan Klute, tedy půjčkami malým a středním podnikům a transparentností v tomto ohledu. Nemyslím si, že by existovalo mnoho finančních institucí, které by byly ochotny poskytovat tolik informací o prostředcích vyčleněných malým a středním podnikům, a já bych rád zdůraznil, že výrazně narostl počet malých a středních podniků, které byly příjemci půjček, jež Evropská investiční banka poskytla zprostředkovatelským bankám. V roce 2010 využilo těchto půjček 60 tisíc malých podniků.
<P>
Rád bych zdůraznil tři rysy, které charakterizují jedinečné postavení Evropské investiční banky. Prvním rysem je, na rozdíl od toho, co zde bylo jedním z vás řečeno, že nevyužíváme peníze daňových poplatníků.
<P>
prezident EIB. Abych se vyjádřil jasně, od britských daňových poplatníků jsme nežádali ani cent.
<P>
prezident EIB. (FR) Nepoužíváme peníze daňových poplatníků; využíváme finanční prostředky, které každý den vyděláváme na světových finančních trzích. A právě proto je pro nás důležité udržet si AAA rating. Půjčujeme Asii a Spojeným státům a s prostředky takto shromážděnými můžeme za výhodných podmínek financovat projekty. Jediným dopadem na rozpočet je záruka poskytnutá v souvislosti s politickým rizikem spjatým s prováděním vnějšího mandátu, který nám udělila Rada a Parlament. Ano, to je skutečně záruka, která je pro evropský rozpočet provozním nákladem, jelikož jsme vyčlenili 9 % z půjček poskytnutých v rámci vnějšího mandátu - činíme tak po dva roky od první úhrady - přičemž tato částka se samozřejmě snižuje úměrně s tím, jak je půjčka splácena. Jelikož tuto záruku ve skutečnosti nepoužijeme, evropský rozpočet to ve výsledku nic nestojí. Nic! Tudíž je důležité, abychom si uvědomili, že jednoznačně nejsme institucí hrazenou z peněz daňových poplatníků.
<P>
Druhý specifický rys: jsme jedinou skutečně evropskou finanční institucí; našimi akcionáři jsou všechny členské státy, zároveň jsou to výhradně členské státy Evropské unie. Jsme jedinou finanční institucí, která má zákonnou povinnost, zakotvenou ve Smlouvě, finančně podporovat politické cíle Evropské unie. Navíc jsme jedinou finanční insititucí, která nemůže financovat projekty, aniž by předem obdržela příznivé stanovisko Evropské komise. Evropská komise své stanovisko poskytuje po posouzení všemi službami, všemi generálními ředitelstvími, od generálního ředitelství pro hospodářskou soutěž po generální ředitelství pro životní prostředí. Jsme tedy nucení přísně uplatňovat evropskou právní úpravu a politiky. V rozsahu stanoveném třístrannou dohodou podléháme auditu prováděnému Účetním dvorem. Dlouhodobě spolupracujeme s Evropským úřadem pro boj proti podvodům (OLAF) a rád bych jen doplnil, že se blížíme sjednání dohledu ze strany nového Evropského orgánu pro bankovnictví. V každém případě, pokud jde o Evropskou investiční banku, doopravdy rádi zavedeme oficiální formu bankovního dohledu. Jsme pod dohledem nepřímo, například lidmi, kteří mají s bankovním dohledem zkušenosti a podílí se na činnosti našeho výboru pro audit. Rád bych však znovu potvrdil, že jsme zcela otevřeni řádnému dohledu vykonávanému tímto novým evropským orgánem.
<P>
A konečně třetí rys, na nějž bych rád upozornil, je skutečnost, že Evropská investiční banka je rovněž poměrně jedinečná kvůli tomu, jakého stupně odbornosti dosáhla. Jsme orgánem, který trvale zaměstnává více než 100 inženýrů a dále mnoho specializovaných konzultantů, což není pro banku obvyklé.
<P>
Navíc máme uznávanou odbornost a zkušenosti v řadě oblastí. Uvedu jeden příklad - byli jsme požádáni o technické poradenství u projektů, které nemůžeme financovat, neboť se uskutečňují v regionech, které nespadají do našeho mandátu. Domnívám se proto, že by byla ostuda takovou odbornost nevyužít. V některých oblastech, jako je městská doprava, energetická účinnost, koloběh vody a podpora malých a středních podniků jednoznačně dosáhla EIB takové odbornosti, že je to poměrně ojedinělé. Chtěl bych tedy na závěr říci, že by byla ostuda plně nevyužít takový potenciál prostřednictvím spolupráce s Evropským parlamentem, případně spolupráce více strukturované a systematické.
<P>
Padlo zde několik velmi dobrých otázek. Turecku poskytujeme větší objem finančních prostředků postě proto, že je to náš mandát, o němž společně rozhodly Rada a Parlament. Stanovily nám, že máme více financovat kandidátské země, což znamená, že Turecko a Chorvatsko financujeme řádově více než jiné země. Naším úkolem je naplňovat mandát, který nám evropské orgány, jmenovitě Rada a Parlament, udělily. Z toho důvodu by podle mne možná byla na místě systematičtější a strukturovanější spolupráce s Evropským parlamentem.
<P>
(Potlesk)
<SPEAKER ID="043" NAME="George Sabin Cutaş" LANGUAGE="RO">
Pane předsedající, rád bych na úvod poděkoval všem řečníkům, kteří se této konstruktivní diskuse zúčastnili. Musím přiznat, pane Maystadte, že i přes několik kritických poznámek všichni poslanci, kteří vystoupili, uznali, že Evropská investiční banka může v současné hospodářské a finanční krizi hrát důležitou úlohu.
<P>
Evropská unie rozhodně potřebuje investice a projekty udržitelného rozvoje. Proto se domnívám, že musíme provádět a navrhovat ambiciózní myšlenky a nebát se s takovými nápady přijít.
<P>
V neposlední řadě bych rád na závěr zdůraznil následující: nezapomínejte na transparentnost a lepší komunikaci se všemi evropskými orgány.
<P>
A konečně, pane Maystadte, myslím, že mohu jménem všech svých kolegů říci, že se v budoucnosti budete moci spolehnout na podporu Evropského parlamentu.
<SPEAKER ID="044" NAME="Předsedající">
Rozprava je skončena.
<P>
Hlasování se bude konat v poledne.
<P>
Písemná prohlášení (článek 149)
<SPEAKER ID="045" NAME="Ilda Figueiredo" AFFILIATION="GUE/NGL">
písemně.
<P>
(PT) Vnímáme, jak důležité mohou být půjčky od Evropské investiční banky (EIB) pro rozvoj a sociální pokrok díky jejich nízkým úrokovým sazbám a dlouhým lhůtám splatnosti.
<P>
Avšak možnosti, které EIB nabízí, nejsou dostatečně transparentní ani jednoznačné, a navíc země a regiony, které získavají největší objem půjček, nejsou ty, které by půjčky nejvíce potřebovaly. Tato zpráva, již podporujeme, tudíž obsahuje kritická slova i návrhy.
<P>
Nesouhlasíme však s tím, aby se EIB změnila v pouhý nástroj pro provádění politik EU, ani s tím, aby řešila problémy sociální a hospodářské soudržnosti a sociálního rozvoje, jimiž by se měl zabývat rozpočet EU a strukturální fondy a fondy soudržnosti EU. EIB nepochybně může tyto snahy sledovat a zlepšovat je, nemůže však rozpočtové politiky EU nahrazovat.
<SPEAKER ID="046" NAME="Edit Herczog" LANGUAGE="HU">
Nejdůležitějšími požadavky je, aby se zvýšila transparentnost Evropské investiční banky ve vztahu k Evropskému parlamentu a aby finanční nástroje, které jsou touto bankou zadávány externě, byly využívány s lepším zacílením. Doporučujeme zvážit návrh na zavedení obezřetnostního dohledu nad touto institucí, a to jak v zájmu přesného měření kvality finanční situace EIB a výsledků banky, tak také s ohledem na dodržování efektivní a úspěšné podnikové praxe. Ráda bych zdůraznila, že za tímto návrhem nestojí naše pochyby o správnosti činnosti EIB, nýbrž fakt, že jak před dvěma lety jasně zaznělo v prohlášení skupiny G-20 na zasedání v Londýně, "veškeré systémově důležité finanční instituce, trhy a nástroje by měly podléhat vhodné míře regulace a dohledu", což by podle našeho názoru mělo platit jako obecné pravidlo. Navrhujeme vyzvat Evropskou komisi, aby Evropskému parlamentu do 30. listopadu 2011 poskytla analýzu právních možností obezřetnostního dohledu nad EIB, neboť podle platné právní úpravy nemá žádný z evropských orgánů pravomoc nad EIB dohled vykonávat. Avšak s ohledem na posílené postavení EIB a rovněž na to, že byly rozšířeny záruky EU vůči EIB, je na místě takovou bezodkladnou změnu požadovat. Bylo by vhodné zavést posílený odborný a sociální dohled obdobný postupu, který byl v poslední době vytvořen pro ostatní jiné než bankovní finanční instituce. Poskytování půjček EIB musí v budoucnosti probíhat selektivněji, účinněji a více se orientovat na výsledky, zejména pokud jde o financování malých a středních podniků. Za tím účelem je mimo jiné nutno systematičtěji shromažďovat a zveřejňovat informace o poskytnutých půjčkách.
