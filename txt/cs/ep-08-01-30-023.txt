<CHAPTER ID="023">
Snížení nežádoucích vedlejších úlovků a odstranění výmětů v evropském rybolovném odvětví (rozprava) 
<SPEAKER ID="278" NAME="Předseda">
Na pořadu je zpráva Carla Schlytera za Výbor pro rybolov ohledně politiky snížení nežádoucích vedlejších úlovků a odstranění výmětů v evropském rybolovném odvětví (2007/2112(ΙΝΙ)) (Α6-0495/2007).
<SPEAKER ID="279" NAME="Carl Schlyter">
zpravodaj. - (SV) Paní předsedkyně, jsem vděčný stínovému zpravodaji za pomoc k tomu, že jsme odevzdali dobrou zprávu. Také chci poděkovat komisaři Borgovi, že nakonec - konečně! - navrhl účinná opatření v zájmu zvládnutí problému výmětů ryb a nežádoucích vedlejších úlovků.
<P>
V současnosti máme rybářskou politiku, která vyprazdňuje světové oceány, plení mořská dna, ničí ekosystémy a způsobuje kolapsy rybích populací. Naše současná rybářská politika zabíjí dokonce i mořské ptáky. Kdyby k takové destrukci docházelo na pevnině - kdybychom ohrožovali své lesy stejně, jako nyní ohrožujeme moře - v ulicích by se bouřilo, ale ničení oceánů se odehrává mimo dohled a v klidu. Kniha Rachel Carsonové Tiché jaro měla v roce 1962 mocný dopad a mnohé lidi vyburcovala k tomu, aby se začali zajímat o životní prostředí a ochranu přírody. My jsme momentálně v období Tichého moře. Ve skutečnosti v loňském roce novinářka Isabella Lövinová vydala knihu právě s tímto titulem. Pojďme nyní vlít trochu života do boje za záchranu budoucích generací ryb a rybářů.
<P>
Návrhy Komise budou ve skutečnosti znamenat konec pro systémy kvót a podrobné předpisy, které v praxi dovolovaly rybářům vyprazdňovat moře a nevýnosné mrtvé ryby házet zpět a podle nichž byl rozvoj rybářského vybavení zaměřen zejména na to, vytěžit z moře stále víc a víc. Rybáři EU čelí hrozbě, že své lodě budou muset plnit nevýnosnými rybami, a to je nutí k selektivnějšímu rybaření.
<P>
Ale úspěšná politika vyžaduje jak bič, tak cukr. Můžeme například povolit více dnů rybolovu za používání lodí se selektivním zařízením nebo jim dát přístup k oblastem, které jsou uzavřené pro lodě bez selektivního zařízení.
<P>
Pro všechny typy rybolovu je důležité nastavit meziroční cíle omezení pro vedlejší úlovky a výměty a vést dialog se zúčastněnými stranami, abychom dosáhli co možná nejlepších výsledků. Pozitivními příklady jsou Biskajský záliv, Kattegat a Skagerrak. V těchto oblastech francouzští a švédští rybáři používají s velkými úspěchy třídicí rošty při lovu humrů severských, čímž prakticky zcela vymýtili vedlejší úlovky.
<P>
Při trochu větší svobodě a zodpovědnosti pro rybářské loďstvo by snad mohla vzrůstat spolupráce mezi komunitami výzkumných pracovníků a rybářů, což může vést k pozitivnímu vývoji. S tím souvisí i získávání lepších údajů o tom, jaké ryby se chytají. Je třeba zaměřit se na systémy s použitím elektronických lodních deníků a možných sledovacích systémů, abychom zjistili, jestli dokážeme najít dobré řešení pro udržení osobní bezúhonnosti.
<P>
Dalším důležitým aspektem je otázka, co máme dělat s rybami ulovenými ve formě vedlejších úlovků, když je zákaz výmětů. Je důležité, aby bylo možné nějakým způsobem výměty provádět, ale zároveň by úroveň kompenzací měla být natolik nízká, že se nevyplatí vedlejší úlovky aktivně vyhledávat.
<P>
Doufám a věřím, že Komise rychle dokončí návrh, který by mohl být zaveden. Potom by se stal důležitým prvkem v boji proti vychytávání ryb a za dosažení udržitelného rybolovu. Ovšem to samozřejmě nestačí - potřebujeme také obecné snížení intenzity rybolovných činností týkajících se momentálně ohrožených druhů, ale to snad budeme moci probrat jindy.
<SPEAKER ID="280" NAME="Joe Borg">
člen Komise. - Paní předsedkyně, nejprve bych rád poděkoval zpravodaji a všem členům Výboru pro rybolov za skvělou práci.
<P>
Sdílíme názor, že výměty jsou, abych použil nejmírnější výraz, zbytečné plýtvání dobrým přírodním a hospodářským zdrojem, které by mělo být zastaveno. Nicméně každý typ rybolovu je jiný a vyžaduje řešení šitá na míru. My jsme proto zvolili přístup založený na výsledcích, což znamená, že stanovíme cíle snižující objem výmětů a poté necháme na dotyčných rybářích, aby si zvolili cestu, jak těchto cílů dosáhnou - mezi takové způsoby by mohla patřit například větší oka v sítích, použití selektivních zařízení, zavírání v reálném čase, změny míst působnosti nebo jakákoli jiná možná opatření, případně jejich kombinace.
<P>
Nyní se obracím konkrétně ke zprávě. Ohledně akčních plánů Společenství pro mořské ptáky a žraloky vás mohu informovat, že plán pro žraloky je na cestě a ohledně akčního plánu pro mořské ptáky mé útvary shromažďují informace a vědecká doporučení s výhledem na dokončení plánu do konce roku 2009.
<P>
Zásadně souhlasím s tvrzením, že politika týkající se výmětů by neměla být vnímána odděleně, ale jako součást obecného přístupu postupovat k cíli maximálního udržitelného výnosu. Shodneme se také na individuálním přístupu a na důležitosti spolupráce a konzultací sektoru na všech úrovních. Zde se zájmem upozorňuji na váš návrh zkoušet nová užití monitorování provádění výmětů, jak již se dělo v některých třetích zemích.
<P>
Mimo to musíme zajistit, aby tyto podněty přinášely skutečně omezení výmětů. Proto je třeba je pečlivě zvážit, aby nakonec nevedly k opačným výsledkům. Samozřejmě členské státy již mají možnosti podporovat čistší rybolov přidělováním kvót. Zastávám názor, že podněty by měly doprovázet různé fáze provedení v zájmu povzbuzení změny v chování, dokud nedosáhneme konečného cíle.
<P>
Ohledně provedení politiky obecně souhlasím s vašimi návrhy, ale s odlišným zaměřením. Měli bychom za cíl stanovit zákaz výmětů v rybolovu, kdykoli je to možné již od začátku, a nikoli jako poslední možnost, jak navrhujete vy. Musím zde ovšem upřesnit, že v některých případech může stanovený cíl být cíl snížit četnost výmětů na absolutní možné minimum.
<P>
Takže v jaké fázi procesu nyní jsme? Na základě brzy očekávaných vědeckých doporučení vybereme během letošního roku druhy rybolovu pro konkrétní právní předpisy a zároveň sestavíme plán s časovým rámcem pro pozdější návrhy, které časem pokryjí všechny evropské druhy rybolovu.
<P>
Souběžně s tím, jak bylo rozhodnuto na prosincovém setkání Rady, členské státy vyzkouší omezit výměty u výlovu bělomasých ryb v Severním moři v zájmu snížení výmětů o 30 %. Norsko se zavázalo snížit výměty tresky obecné na méně než 10 %. Mezi další aktivity patří návrh na technická opatření v Atlantském oceánu, návrh na pozměnění plánu obnovy populací tresky obecné, revize nařízení o kontrolním režimu a několik studií a posouzení dopadů legislativních návrhů.
<P>
Nakonec mohu souhlasit se změnami číslo 1, 3, 5, 6, 8 a 10 až 12. Změny číslo 2 a 7 spolu souvisejí a mohu s nimi souhlasit po malé opravě. Změnu číslo 9 je třeba pečlivě promyslet, protože tyto techniky vyžadují další průzkum. Jsou zde problémy s vysokými náklady a spolehlivostí.
<P>
A konečně nemohu podpořit změnu číslo 4 jako celek. S úctou ke změnám číslo 13, 14 a 15 zde potřebuji delší rozvahu, protože celou otázku týkající se příhodných podnětů, které by podpořily rybáře, aby přijali efektivní politiku výmětů, je třeba hlouběji prostudovat a ohodnotit dříve, než bude přijato konečné stanovisko.
<P>
Dovolte mi zakončit tím, že znovu konstatuji naléhavou potřebu legislativního opatření ohledně tohoto dokumentu, a těším se na vaši další spolupráci ve vývoji této politiky.
<SPEAKER ID="281" NAME="Avril Doyle">
jménem skupiny PPE-DE. - Paní předsedkyně, výměty ryb do evropských vod zničí milion tun ryb za rok, obzvláště v případě vícedruhového rybolovu. Globálně jsou podle FAO hozeny zpět do moře každý rok miliony tun nežádoucích vedlejších úlovků. To má velmi negativní dopad na ekonomickou situaci budoucích rybolovných odvětví a na zdraví mořských ekosystémů. Tato činnost je nemorální, neetická a naprosto neudržitelná a je přímým důsledkem společné rybářské politiky, která kriminalizuje rybáře za lovení vedlejších úlovků, čímž je nutí k výmětům - rybáře, kteří se zoufale snaží vydělávat si na živobytí, přičemž musí čelit stále klesajícímu množství rybích populací.
<P>
Naším konečným cílem musí být snížení těchto nežádoucích vedlejších úlovků a praktické odstranění výmětů jejich zákazem se zavedením podnětů pro zajištění, že všechny nežádoucí vedlejší úlovky skončí na pevnině. Ale jak a kdy k zákazu dojdeme, to by měly rozhodnout všechny zúčastněné strany včetně Komise, regionálních dozorčích rad, rybářů, vědeckých odborníků, vlád jednotlivých členských států a nevládních organizací, a bude-li to nutné, tak každé jednotlivé rybolovné odvětví. Je třeba vyvarovat se negativní spirále mikromanagementu a společná rybářská politika se musí od základu změnit, protože otázka výmětů ji vážně poškozuje. Vyřešení problému výmětů bude výhodné pro všechny zúčastněné, obzvláště pro rybáře. Zákazy je možné zavádět, jak dokazují příklady Norska a Islandu.
<P>
Těší mě, že tato zpráva zdůrazňuje, že je třeba, aby rybáři a jiní zúčastnění převzali zodpovědnost a vlastnictví nad všemi politikami omezujícími výměty. Mohly by se používat nové způsoby monitorování rybářských lodí, jako jsou elektronické lodní deníky a použití uzavřeného obvodu televizních kamer, který se poměrně úspěšně testuje v Kanadě a na Novém Zélandu. Jediná cesta k úspěšnému zavedení jakéhokoli úplného zákazu výmětů vede přes zapojení rybářů do systému monitorování a kontroly a především přes vzájemný tlak, který zajistí rovné příležitosti. Děkuji zpravodaji za veškerou spolupráci a za tuto vyváženou zprávu, kterou doporučuji sněmovně.
<SPEAKER ID="282" NAME="Catherine Stihler">
jménem skupiny PSE. - Paní předsedkyně, výměty jsou otřesným plýtváním. Ohromná množství ryb se každý rok vyhodí v rámci evropských rybolovných odvětví po celém světě: celých sedm až osm milionů tun. Nedělat nic v zájmu snížení výmětů není volba a my zde máme nyní zprávu pana Schlytera jako odpověď na sdělení Komise z roku 2007.
<P>
Sdělení Komise je vítané, navzdory opožděným opatřením, a Komise má nyní v úmyslu jednat rychle, se zahrnutím některých aspektů v novém nařízení ohledně technických opatření v roce 2008.
<P>
V dokonalém světě bychom přikročili k naprostému a okamžitému zákazu výmětů. Ale skutečnost je komplikovanější. Zpráva pana Schlytera připouští složitost řešení problému výmětů ryb a já jeho otevřený přístup skutečně oceňuji.
<P>
Zpráva zdůrazňuje praktické aspekty včetně nákladů na řešení problému výmětů a toho, jak naložit s výměty na souši, nákladů na zavedení více selektivních zařízení, důsledků celkových přípustných odlovů a režimů kvót v případě, že by byly výměty zakázány, a potřeby poskytovat rybářům podněty k lovení udržitelnějším způsobem. Uznává, že případy výmětů a opatření na jejich snížení se liší podle jednotlivých rybolovných odvětví, takže žádné jednotné řešení pro celé Společenství nebude účinné.
<P>
Amnestie výmětů také není řešení, protože namísto podpory udržitelného způsobu rybaření by se tu mohl vytvořit trh s výměty. Vzhledem k úrovni nadměrného rybolovu a k obavám o rybí populace včetně tresek a tuňáků stále potřebujeme dobře spravovat existující populace.
<P>
Zpráva také dává otázku výmětů do širšího kontextu s problémem vedlejších úlovků mořských ptáků a žraloků a volá po široké škále geograficky rozšířených zkušebních programů týkajících se výmětů.
<P>
Vyzývám kolegy k podpoře této zprávy, která tvoří důležitý příspěvek k vyřešení ostudného problému výmětů.
<SPEAKER ID="283" NAME="Elspeth Attwooll">
jménem skupiny ALDE. - Paní předsedkyně, skupina ALDE vřele vítá obsah zprávy pana Schlytera, kterou doporučujeme pro její citlivý, a přesto velmi praktický přístup.
<P>
Zástupcům veřejnosti připadá téměř nepochopitelné, jak můžeme dovolit, aby byly loveny ryby a poté mrtvé házeny zpět do moře. Rybáře také velmi znepokojuje skutečnost, že jsou do určité míry k takovým krokům donuceni, protože současná kombinace zákonů a technických možností znamená, že některé ryby zkrátka nejsou na palubách rybářských lodí žádoucí. Někdy je to vinou toho, že nemají dostatečnou ekonomickou hodnotu. Musíme rychle a soustředěně jednat, abychom zabránili takovým výmětům, které jsou následkem potřeby vysokého ocenění. Domnívám se, že již nyní jsou tyto praktiky méně lákavé v rybolovných odvětvích, která mají omezený limit pobytu na moři.
<P>
Někdy jsou však výměty důsledkem podmínek, které sami stanovíme, například minimální velikost při vykládce a omezení kvót. Samozřejmě, pokud to se zachováním rybích populací myslíme vážně, potřebujeme celkové přípustné odlovy. Ale podle mého názoru se potřebujeme vážně zaměřit na metody, které používáme k udržení rybolovu v normách, které jsou stanoveny celkovými přípustnými odlovy, abychom mimo jiné určili, do jaké míry je propojeno zavedení kvót s problémem výmětů, obzvláště tam, kde jsou zainteresována smíšená rybolovná odvětví.
<P>
Toto se spolu se zavedením opatření navržených ve zprávě musí podstupovat při plné účasti všech stran. Bez toho nemáme naději na úspěch. Někde už se tak děje. Jsem obzvlášť hrdý na skotský systém zavírání v reálném čase. Potřebujeme náležité podněty k pozitivním krokům tohoto druhu, protože většina opatření se teprve musí provést. Věřím, že Parlament tuto zprávu plně podpoří a že Komise a Rada posune věci dopředu tak, jak zpráva doporučuje.
<SPEAKER ID="284" NAME="Seán Ó Neachtain">
jménem skupiny UEN. - (GA) Pane předsedo, rád bych řekl, že tuto zprávu schvaluji; podle mého názoru zpravodaj pracoval s praktickým, vyčerpávajícím přístupem k problému výmětů ryb do moře. Ale věci nejsou tak jednoduché a každý přemýšlí o použití nových metod.
<P>
Je čas skončit s debatami na toto téma a přistoupit k činům. Ve zprávě je spousta praktických návrhů, které by se mohly převést do praxe. Jediná věc, kterou si rozhodně nemůžeme dovolit, je nedělat nic. Musíme jednat, dokud zde problém výmětů je.
<P>
Rád bych také Komisi požádal, aby zajistila, že drobné rybáře nepostihnou žádné další náklady na opatření řešící problém výmětů.
<SPEAKER ID="285" NAME="Ian Hudghton">
jménem skupiny Verts/ALE. - Paní předsedkyně, společná námořní politika je nešťastný omyl. Selhala v ochraně rybích populací, selhala v podpoře společností závislých na rybolovu a selhala v získávání veřejné podpory a důvěry.
<P>
Jedním z hlavních důvodů jsou skandální výměty. Samotný systém kvót SRP je přímá příčina výmětů. Nepočítá množství ulovených ryb; počítá jen množství ryb při vykládce.
<P>
Vzhledem k řečenému vřele vítám tuto zprávu pana Schlytera. Obzvláště souhlasím s principem pozitivních podnětů oceňujících rybáře, kteří učiní opatření ke snížení nebo odstranění výmětů.
<P>
Také souhlasím s tím, že opatření musí být přizpůsobena na míru různým rybolovným odvětvím. Hlavní chybou SRP je, že je příliš centralizována a neflexibilní. Upozorňuji na odstavec 15, který vítá systém dobrovolného zavírání v reálném čase zavedený ve Skotsku, skvělý příklad činnosti, která by měla být podporována a oceňována SRP, alespoň dokud ji bereme jako řídicí nástroj.
<SPEAKER ID="286" NAME="Thomas Wise">
jménem skupiny IND/DEM. - Paní předsedkyně, výměty jsou jen jedním aspektem noční můry, kterou je SRP. EU svou špatně promyšlenou politikou ničí živobytí v rozvojových zemích po celém světě. Vývoz ryb je pro rozvojový svět mnohem důležitější z hlediska trhu než jiné druhy zboží jako rýže, káva a čaj.
<P>
Například v Mauritánii na rybolovném průmyslu závisí polovina vývozu, což představuje 15 % HDP. Ale poté, co zdevastovala Mauritánské vody, chce Komise zrušit svou smlouvu. Nemyslí si, že tyto nyní prázdné vody mají cenu 86 milionů eur ročně. Toto odsouzení smlouvy rybolovných odvětví má být tajné; tedy, do teď bylo. Myslím, že afričtí obyvatelé by se měli dozvědět o nekalých a nečestných plánech EU. Toto je kolonializmus ve své nejhorší podobě a já viním tyto instituce z rasismu a vykořisťování zranitelných společností. Neimperiální impérium předsedy Barrosa není tak neškodné, jak chce, abychom si mysleli, takže, pokud se chcete posunout dopředu, proveďte výmět ústavní smlouvy a zavrhněte Lisabonskou smlouvu stejně jako SRP.
<SPEAKER ID="287" NAME="Jim Allister" AFFILIATION="NI">
Paní předsedkyně, skandální výměty je jeden z nešvarů, které si EU přivodila sama. Na smíšená rybolovná odvětví jsou uvaleny nedosažitelné kvóty a omezení, nevyhnutelně se vylovují zakázané rybí populace a nakonec jsou vraceny zpět - mrtvé - do moře. A to vše se děje, když v mnohých částech světa vládne hlad.
<P>
EU nad tím léta lomí rukama, ale upřímně řečeno neudělala nic, aby to zastavila. Domnívám se, že vedlejší úlovky by se měly vykládat; měly by se prodávat za pevnou cenu, dostatečně vysokou, aby se jejich vyložení vyplatilo.
<P>
Také je rozumné a správné, abychom odměňovali používání selektivních nástrojů. Ale rozhodně odmítám jakýkoli plošný zákaz výmětů jako další nástroj, který by připravil další naše rybáře o práci.
<P>
O tomto problému uvažujeme celá léta. Nyní přišel čas s ním konečně něco udělat.
<SPEAKER ID="288" NAME="Carmen Fraga Estévez" AFFILIATION="PPE-DE">
(ES) Paní předsedkyně, obecně řečeno, podporuji tuto zprávu jako výraz dlouho trvajícího zájmu o nepružnosti společné rybářské politiky v oblasti řešení problémů, které jsou zakořeněny ve správním systému našeho rybolovu, jehož jsou výměty jen dalším příkladem.
<P>
Obzvláště souhlasím s články, které obhajují zavádění omezení nežádoucích vedlejších úlovků a výmětů a jejich postupné odstraňování individuálně, podle jednotlivých rybolovných odvětví. A jakýkoli zákaz by měl přijít až ve chvíli, kdy je jisté, že není jiná možnost, jak řekla Komise a regionální konzultační výbory.
<P>
Nemohli bychom přijmout jiný přístup a nemohli bychom přikročit k plošnému zákazu výmětů v rámci systému řízení, který je podporuje jak prostřednictvím nepružného systému celkových přípustných odlovů a platných kvót, tak absencí příslušných technických opatření, která tvoří základní činitel v předcházení vedlejším úlovkům a na jejichž posouzení jsme čekali celé roky, abychom je mohli zavést pro oblast Atlantského oceánu.
<P>
Co nemohu přijmout, paní předsedkyně, je změna číslo 10, která by umožnila vytvořit paralelní rybí trh založený na výmětech, což by bylo nezákonné. Myslím, že bychom měli pevně bránit zásadu nekomercializace výmětů, jak vysvětluje zpráva v článku 32, tak jako v zemích s delší historií v tomto ohledu, jako je například Norsko.
<P>
Podněty k zabránění výmětů musí být jiného druhu: například podněty zaměřené na snížení výmětů na minimum používáním selektivních nástrojů. Je mnohem lepší, když mladá ryba žije dále v moři, vyroste a stane se potravou pro lidi nebo jiné ryby, než když přijde do výmětu a stane se předmětem vyjednávání o výrobě rybího masa.
<SPEAKER ID="289" NAME="Stavros Arnaoutakis" AFFILIATION="PSE">
(EL) Paní předsedkyně, nejprve bych rád vyjádřil spokojenost s předběžnou zprávou o výmětech ryb a zdůraznil, že toto je jeden z nezávažnějších problémů evropského a mezinárodního rybolovu.
<P>
Dovolte mi přednést několik poznámek ohledně zprávy. Domnívám se, že vedle navržených bodů je třeba zavést společnou politiku pro konečné odstranění výmětů. Tato politika by měla vzejít z prostudování problému ve všech zemích EU s rybolovným průmyslem a měla by zahrnovat všechny vnitrostátní studie a globální výzkum.
<P>
V zájmu radikálního vyřešení tohoto problému musí EU okamžitě financovat prozkoumání veškerého rybářského vybavení, rybolovných odvětví a druhů úlovků. EU také musí pověřit odborné výzkumné instituce, které tento průzkum povedou. To EU umožní zavést nejlepší a nejúčinnější možná řešení centrálně, pomocí nařízení, v členských státech. Pokud se tak nestane, obávám se, že tento problém bude probrán a poté odložen a všechny rybí populace budou zničeny.
<SPEAKER ID="290" NAME="Philippe Morillon" AFFILIATION="ALDE">
(FR) Paní předsedkyně, také bych rád řekl, že souhlasím s postupem nápravy právem kritizovaného plýtvání zdroji při výmětech, který navrhuje zpravodaj.
<P>
Když vypracovával svou zprávu, byl si pan Schlyter vědom účinků, které by mohlo mít okamžité zavedení naprostého zákazu výmětů především na křehkou finanční rovnováhu lidí pracujících v tomto sektoru a také na monitorování jeho provádění členskými státy a Komisí a které by je nutily zpřísnit metody dozoru, což odporuje požadavku na rozpočtovou přísnost.
<P>
Z toho důvodu měl za to, že je vhodnější navrhnout postupné zavedení řady opatření, která přimějí samotné rybáře, aby změnili metody a vybavení, což je postup, který Komise vřele podporuje.
<SPEAKER ID="291" NAME="Struan Stevenson" AFFILIATION="PPE-DE">
(neslyšitelné) ... od začátku, myslím, že je velmi ambiciózní. Mohu také blahopřát panu Schlyterovi a paní Doylové za to, kolik práce vykonali na této zprávě?
<P>
Velmi rád podpořím politiku vylodění veškerého úlovku, kterou navrhuje paní Doylová a podle které budou rybáři nuceni vylodit všechno, co chytí. Tato politika má mnoho výhod. Vědci dostanou mnohem jasnější představu o tom, jaké ryby se chytají a kde, což umožní zavést mnohem přesnější plány na ochranu a obnovu. Kromě toho, když budou vyloděny mladé, podměrečné ryby, kontroloři rybolovu budou okamžitě moci zajistit dočasné uzavření konkrétních rybářských oblastí, aby předešli dalšímu ohrožování nedospělých populací.
<P>
Podle této politiky by podměrečné ryby a jiné živočišné druhy, které by dříve skončily ve výmětech, mohly být prodány do výrobního sektoru, který zoufale shání suroviny na výrobu rybích výrobků a tuku. Byly by placené - z regionálního kompenzačního fondu - symbolickou cenou, řekněme 50 eur za tunu, což by nestačilo na to, aby z těchto úlovků vznikl černý trh, kterého se obává paní Fraga Estévezová, ale bylo by to dost na to, aby je rybáři nenaházeli mrtvé zpět do vody.
<P>
Vše by mohlo být hlídáno vodě odolnými kamerami uzavřeného obvodu umístěnými na každé lodi. V průmyslu již tak sužovaném omezeními počtu dní, které smějí rybáři strávit na moři, je čas strávený tříděním ryb bez komerční hodnoty ztracený. Proto se domnívám, že rybáři tento návrh podpoří.
<SPEAKER ID="292" NAME="Rosa Miguélez Ramos" AFFILIATION="PSE">
(ES) Dámy a pánové, ráda bych poděkovala panu Schlyterovi za jeho práci a jsem obzvláště potěšena, že některé mé návrhy změn byly také začleněny do textu, o němž zde dnes hovoříme.
<P>
Mám na mysli obzvláště návrhy, které tvrdí, že výměty nesouvisejí jen s používáním konkrétního typu zařízení, ale ovlivňuje je také povaha toho kterého rybolovního odvětví. Například evropský rybolov je z převážné většiny vícedruhový, kde jsou rizika výmětů větší. Proto každé přijaté opatření musí být ušité na míru.
<P>
Také díky mým návrhům můžeme ze zprávy vidět, že výměty jsou důsledkem mnoha faktorů včetně přílišné intenzity rybolovu a současného přístupu celkových přípustných odlovů požadujících výměty pro ryby, pro něž nejsou žádné kvóty. Proto musí být přijata opatření, která zabrání tomu, aby druhy v legální velikosti, jejichž odchyt je nevyhnutelný, musely skončit ve výmětech kvůli tomu, že pro ně nejsou kvóty.
<P>
Proto bych ráda varovala pana Schlytera, aby byl opatrný, protože poté, co zde zkritizoval rybáře a nezištnou starou tradici rybaření, si nejsem jistá, co tu vlastně děláme, nebo jestli pan Schlyter hodlá pana komisaře, členy Výboru pro rybolov a rybáře připravit o práci. (To byl vtip, paní předsedkyně.)
<SPEAKER ID="293" NAME="Neil Parish" AFFILIATION="PPE-DE">
Paní předsedkyně, mnohokrát děkuji panu Schlyterovi za jeho zprávu. Myslím, že je vynikající. Rád bych také poděkoval panu komisaři za jeho postřehy v úvodu, v nichž se přiklonil k zákazu výmětů, protože si je dobře vědom, že jsem ho mnohokrát viděl, stejně jako mnoho jiných poslanců této sněmovny, že vznáší návrh na zákaz výmětů, a já se domnívám, že je nejvyšší čas, abychom zákaz prosadili.
<P>
Také si myslím, že nakonec, pokud můžeme ochránit rybí populace, je to lepší pro rybáře z dlouhodobého hlediska, protože potřebujeme, aby rybolov byl udržitelný. Samozřejmě, vědecká doporučení, kterými se řídíme, se často mohou mýlit. Proto nám vylodění všech úlovků, i vedlejších úlovků, abychom je mohli podrobně prozkoumat, pomůže dostat mnohem lepší přehled o tom, co je v moři. Také si myslím, že některé praktiky, jako je odlov párovými vlečnými sítěmi, který má velmi velký podíl vedlejších úlovků, jen zhorší to, co se děje. Samozřejmě spousta problémů s chytáním delfínů, žraloků a sviňuch a spousta dalších věcí se zdůrazní, když se vedlejší úlovky vylodí. Takže můžeme-li dodat správné množství cukru, abychom podpořili vyloďování, ale ne příliš, abychom nepodporovali vedlejší úlovky, myslím, že to je správná cesta vpřed. Proto vítám podporu pana komisaře této zprávě, vítám také samotnou zprávu a měli bychom ji podpořit všichni.
<SPEAKER ID="294" NAME="Joe Borg">
člen Komise. - Paní předsedkyně, nejprve bych rád poděkoval poslancům za jejich zajímavé komentáře, které znovu ukázaly, že máme společný cíl - odstranit tuto otřesnou praxi.
<P>
Jak jsem již řekl, náš návrh bude uskutečňován postupně, ale bude účinný. Realisticky řečeno, nemůžeme zkrátka zavést zákaz výmětů přes noc. Nicméně, jak pronesl jeden z řečníků, nelze nedělat nic. A je nepochybné, že během letošního roku přijdeme s třemi legislativními návrhy na snížení výmětů pro konkrétní rybolovná odvětví vedle podnětů a podpory členským státům, aby přinášely zkušební projekty, na jejichž základě bychom mohli dosáhnout zavedení omezení výmětů, nebo dokonce možná zákazu výmětů.
<P>
Příklad Skotska, který byl přijat Radou v prosinci, byl velmi chvályhodný.
<P>
Ohledně názoru, který byl vznesen ohledně pozitivních podnětů, souhlasím, že tyto podněty jsou důležité, ale je třeba, abychom našli správný poměr a správné úrovně, neboť jinak by mohly být kontraproduktivní a mohlo by dojít k situaci, kdy budeme podporovat vyšší úlovky, když z důvodů udržitelnosti bychom je chtěli snížit, abychom dosáhli úrovně maximálního udržitelného výnosu.
<P>
Rovněž bych rád poukázal na to, že naprosto souhlasím s názorem, že naše návrhy musí být šité na míru konkrétním rybolovným odvětvím a musí obsahovat podněty a, jak jsem řekl, podporu pro změny v chování, které si rybáři budou muset osvojit.
<P>
V našich nařízeních o celkových přípustných odlovech a kvótách jsme již přijali podněty pro rybáře, v zájmu využívání selektivnějších metod, aby zabránili výmětům.
<P>
V úplně prvním příspěvku i v některých dalších bylo uvedeno, že výměty jsou důsledkem společné rybářské politiky. Rád bych uvedl, že to není úplně pravda, protože příčiny výmětů mohou vycházet z toho, že rybáři ryby hodně třídí, aby dosáhli lepší kvality ryb, což se děje bez ohledu na kvóty, a také z lovení mladých ryb, což také nezávisí na kvótách. Platí to jen tam, kde jsou kvóty překračovány, a opět záleží na okolnostech, protože jedná-li se o čistou rybolovnou oblast a překročí se kvóty, pak jsou kvóty stanovovány z důvodu udržitelnosti.
<P>
To v praxi znamená, že pokud máte smíšený úlovek, v němž máte jeden druh, který má nízké kvóty z důvodu udržitelnosti, a ostatní druhy jsou cílené, máte povolen výmět jako výsledek nařízení o celkových přípustných odlovech a kvótách.
<P>
To jsou aspekty, na které bychom se rádi soustředili, abychom mohli zavést selektivnější nástroje, takže úlovky se ještě více pročistí, což je jedna z metod, díky nimž bychom mohli výměty efektivněji omezovat.
<P>
Rád bych také poukázal na to, že podle odhadů FAO množství výmětů v rámci Společenství je kolem jednoho milionu tun. Celosvětově se pohybují okolo osmi tun. Toto jsou velmi umírněné odhady. Když člověk uváží, že systém, který používáme, produkuje méně než desetinu veškerých výmětů - když bereme v úvahu nařízení o celkových přípustných odlovech a kvótách - myslím, že jsou zde různé jiné faktory, které vedle systému řízenému společnou rybářskou politikou k výmětům přispívají.
<P>
Vzhledem k tomu aktivně hledáme způsoby a prostředky, jimiž bychom vylepšili řízení tak, aby nařízení o celkových přípustných odlovech a kvótách fungovala způsobem, který by snižoval výměty na naprosté minimum nebo je přímo zakazoval.
<P>
Nakonec k připomínce ohledně Mauritánie bych rád řekl, že jsme právě s Mauritánií podepsali nové memorandum o porozumění, což povede k novému protokolu, který Mauritánii zaručí stejné úlovky, jako jí zaručuje stávající protokol, který však bude odrážet skutečné možnosti rybolovu realističtějším způsobem.
<P>
Takže budeme platit Mauritánii z rozvojových fondů, abychom jí pomohli posílit infrastrukturu rybolovu a hospodářství obecně, tudíž Mauritánie má tímto způsobem zaručen celý úlovek. Ale to, co platíme za ryby, se alespoň odrazí ve skutečném množství ryb, které se dá chytit v mauritánských vodách.
<SPEAKER ID="295" NAME="Carl Schlyter">
zpravodaj. - (SV) Děkuji vám, paní předsedkyně. Ano, pane komisaři, je zřejmé, že ryby se házejí přes palubu z mnoha důvodů, ale já jsem stále přesvědčen, že situace se zhoršila vinou aspektů naší rybářské politiky.
<P>
Chtěl bych se vás zeptat na jednu věc: skutečně nechápu, proč nesouhlasíte se změnou číslo 4, když míří stejným směrem, jakým se chcete vydat i vy. Zpráva v současné době tvrdí, že zákaz výmětů by měl být přijat, teprve až se vyzkoušejí jiné možnosti. Tento návrh na změnu znamená, že k zavedení zákazu výmětů by došlo teprve po zavedení jiných negativních podnětů. Tudíž pokud bude návrh na změnu číslo 4 schválen, vycházíme ze stejného předpokladu, konkrétně že máme politiku o zákazu výmětů, ale její zavedení závisí na podmínkách v konkrétních rybolovných odvětvích. Skutečně nerozumím tomu, proč jste řekl, že nesouhlasíte se změnou číslo 4, ale možná si o tom budeme moci promluvit později.
<P>
Optimismem mě naplňuje jedině skutečnost, že navzdory všemu jsme dospěli k jakémusi konsenzu. Hovořil jsem jak s výzkumnými pracovníky, tak s rybáři. Existuje zde slibný konsenzus ohledně toho, co je třeba udělat. Komise a Parlament jsou stejného názoru a rybáři a ochránci životního prostředí jsou také s námi. To mi dodává trochu optimismu. Snad všechny zúčastněné strany budou spolupracovat a dobereme se k nějakému výsledku.
<P>
Ohledně změny číslo deset byla požadována rovnost hlasů. Tudíž bude možné vzít v úvahu, co říkala paní Fraga Estévezová, pokud budeme moci hlasovat pro první část a proti druhé části.
<P>
Děkuji vám a děkuji všem, kteří se účastnili rozpravy i samotné práce. Bylo mi potěšením pracovat na této zprávě.
<SPEAKER ID="296" NAME="Předseda">
Rozprava je uzavřena.
<P>
Hlasování se bude konat zítra, 31. ledna 2008.
<P>
Písemná prohlášení (článek 142 jednacího řádu)
<SPEAKER ID="297" NAME="Bogdan Golik  " AFFILIATION="PSE">
písemně. - (PL) Dámy a pánové, množství výmětů ryb, které zpravodaj odhaduje jako asi čtvrtinu veškerých úlovků, je závažným ekologickým a hospodářským problémem, k němuž nemůžeme zůstat lhostejní. Rozměr tohoto fenoménu ukazuje na ohromné plýtvání zdroji a závažné poškozování biologické rozmanitosti způsobované nezodpovědnými lidskými zásahy.
<P>
Pitvání se v předpisech nepřinese požadované výsledky. Situace si vyžaduje mnohem rozsáhlejší akci - úplnou změnu přístupu a uvažování o této záležitosti. Musíme jasně definovat své cíle, přijmout odpovídající promyšlené nástroje společné rybářské politiky a zajistit potřebné finance. Musíme předejít situacím, jako je ta současná, kdy jsou prostě přehlíženy vedlejší účinky některých právních prostředků. Uvalení limitů celkového povoleného objemu úlovků nebo minimální velikost ryb, které mohou být vyloděny (obzvláště u smíšených úlovků), jsou toho příkladem, vzhledem k tomu, že vedou k výmětům.
<P>
Plně souhlasím s názorem zpravodaje, že náš přístup k omezování výmětů by měl spočívat zejména na podnětech pro rybáře, aby hledali nová, inovativní řešení rybářských postupů a nástrojů. Jejich zkušenosti by měla více využívat vědecká komunita.
<P>
Zdůraznil bych, že pro úspěch této strategie bude důležitá účinná informační kampaň. Bez porozumění zásadní důležitosti odstranění nadměrných výmětů ze strany rybolovného průmyslu a bez podpory rybářů je tato strategie odsouzena k neúspěchu.
