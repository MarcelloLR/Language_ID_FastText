<CHAPTER ID="016">
Doba vyhrazená pro otázky (otázky Komisi)
<SPEAKER ID="427" NAME="Předsedající">
Dalším bodem je doba vyhrazená pro otázky (B6-0009/2009), která bude výjimečně trvat až do 20:00.
<P>
Nejprve vás informuji, že pan Kovács nebude přítomen, takže na otázky č. 1 a 3 v první části této doby adresované komisaři odpoví paní Redingová.
<P>
Následující otázky byly položeny Komisi.
<P>
První část
<SPEAKER ID="428" NAME="Předsedající">

<P>
Předmět: Opatření pro podporu výrobků a služeb, které pomáhají zvyšovat energetickou účinnost a podporu obnovitelné energie
<P>
Na jarním zasedání Evropské rady v roce 2008 se vedoucí představitelé států a vlád dohodly na budoucí revizi směrnice o zdanění energie zaměřené na podporu zvýšení podílu obnovitelné energie v rámci celkové spotřebované energie.
<P>
Zvýšení energetické účinnosti je jedním z nejrychlejších, nejbezpečnějších a nejlevnějších způsobů snížení závislosti EU na energetických zdrojích třetích zemí, snižování energetické spotřeby a snižování emisí CO2 a evropských veřejných výdajů za energii.
<P>
Mohla by Komise s ohledem na potřebu zvýšení energetické účinnosti uvést, která opatření a které finanční a daňové nástroje má na mysli pro podporu výrobků a služeb, které pomohou zvýšit energetickou účinnost a podpořit obnovitelné energie?
<SPEAKER ID="429" NAME="Viviane Reding">
členka Komise. - V plánu evropské hospodářské obnovy - který mimochodem schválil Parlament a Rada - se uvádí, že Komise podporuje rychlé využívání ekologických výrobků. Navrhla mimo jiné snížení sazeb DPH pro ekologické výrobky a služby zaměřené zejména na zvýšení energetické účinnosti budov. Kromě toho Komise vybízí členské státy, aby vytvářely další pobídky pro spotřebitele, které podpoří poptávku po ekologických výrobcích.
<P>
Komise v současné době provádí přezkum stávajících daňových předpisů Společenství. Cílem je odstranění všech stávajících pobídek, které odporují cílům v oblasti energetické účinnosti a snížení emisí uhlíku, a rovněž vytvoření pobídek tam, jde to bude pro splnění těchto cílů vhodné.
<P>
Kromě zmíněných daňových pobídek usiluje Komise o lepší využívání dalších finančních nástrojů podporujících energetickou účinnost, zejména u budov. Na iniciativě pro financování obnovitelné energie v současné době Komise spolupracuje s Evropskou investiční bankou. Iniciativa se zaměřuje na uvolnění finančních prostředků z kapitálových trhů a jejich použití prostřednictvím Paktu primátorů. Pro rok 2009 se očekává rozpočet 15 milionů EUR.
<P>
Komise také navrhla změnu nařízení (ES) č. 1080/2006 o Evropském fondu pro regionální rozvoj, která by nám měla umožnit využití tohoto fondu všemi členskými státy pro zvýšení výdajů na zlepšení energetické účinnosti a používání obnovitelné energie ve stávajících budovách.
<SPEAKER ID="430" NAME="Silvia-Adriana Ţicău" AFFILIATION="PSE">
(RO) Nejprve bych ráda uvedla, že byla stávající směrnice uplatňována špatně nebo nepřiměřeně, a proto bych se chtěla zeptat Komise, zdali uvažuje o snížení DPH také u budoucích výrobků. Kromě toho se domnívám, že by bylo důležité navýšit prostředky Evropského fondu pro regionální rozvoj pro podporu energetické účinnosti obytných budov a sociálního bydlení ze 3 na 15 %.
<P>
Za důležité bych považovala také finanční prostředky pro energetickou účinnost a obnovitelnou energii.
<SPEAKER ID="431" NAME="Viviane Reding">
členka Komise. - Víme, že je důležité pro pomoc občanům a vládám na cestě k energetické účinnosti, abychom měli tato opatření k dispozici. Nyní máme studie o případných daňových pobídkách pro energetické a environmentální účely a Komise připravuje návrh změny směrnice o DPH, která umožní snížení sazeb DPH uplatňovaných na některé ekologické zboží a služby.
<P>
Jak stanoví plán hospodářské obnovy, Komise může navrhnout snížení sazeb DPH u ekologických výrobků a služeb za účelem zlepšení energetické účinnosti zejména budov. Je však třeba zdůraznit, že již návrh Komise z července 2008 poskytuje členským státům možnost uplatňovat snížené sazby DPH u služeb zahrnujících renovaci, opravy, adaptace a údržby obytných budov, církevních budov a památek kulturního dědictví a historických památek. Sem náleží práce za účelem zvýšení energetické účinnosti a úspor energie u dotčených budov.
<P>
Rada Ecofin dnes nalezla kompromis. Je příliš brzy na to, abychom přesně řekli, co budeme podrobně dělat s návrhy rady Ecofin, ale Komise prostuduje naše dnešní návrhy.
<SPEAKER ID="432" NAME="Reinhard Rack" AFFILIATION="PPE-DE">
(DE) Pane předsedající, do zápisu bych rád uvedl mé poděkování panu komisaři a Komisi zejména za to, že zajistili, aby se zde hovořilo o tepelné izolaci budov. Je to jeden z nejúčinnějších způsobů úspor energie, a proto se mi zdá, že se jedná o důležitou a správnou cestu, po níž se máme ubírat. V této souvislosti má otázka zní: Vidí zde Komise příležitost pro provedení odpovídajícího snížení DPH v období prefabrikovaných staveb pro nízkoenergetické a energeticky neutrální budovy? Může se o tom uvažovat a jaký bude výsledek?
<SPEAKER ID="433" NAME="Viviane Reding" LANGUAGE="DE">
Pane předsedající, návrh pana Racka je zajímavou myšlenkou. Komise ji samozřejmě společně s dalšími předloženými návrhy týkajícími se energetické účinnosti obytných budov a renovací analyzuje. Mohu rovněž sdělit, že se Komise chystá restrukturalizovat strukturální fondy tak, aby bylo možné jejich pomocí investovat do těchto energeticky účinných budov.
<SPEAKER ID="434" NAME="Předsedající">

<P>
Předmět: Pružnější výklad Paktu stability a růstu
<P>
Sdělí Komise, zdali během současné velmi závažné hospodářské krize trvá na svém názoru, že všechny země se schodkem jej musí snížit během spíše dvou než tří let, přestože se druhé uvedené období jeví podle dostupných údajů jako rozumnější? Pokud ano, proč? Jak se to slučuje s názory předsedy euroskupiny týkající se pružnějšího výkladu Paktu stability a růstu (viz prohlášení ze dne 21. ledna 2009, Agence Europe)?
<SPEAKER ID="435" NAME="Viviane Reding">
členka Komise. - Za normálních okolností Pakt stability a růstu stanoví rychlou nápravu rok po určení výrazného schodku. Avšak revidovaný Pakt stability a růstu umožňuje rovněž delší lhůty v případě výjimečných okolností - podle článku 34 nařízení Rady (ES) č. 1467/97.
<P>
Pakt neuvádí výslovnou definici těchto výjimečných okolností. Avšak při přípravě zprávy podle článku 143 Smlouvy zahájené kvůli existujícímu nebo plánovanému výraznému schodku je třeba zohlednit takzvané "významné faktory". V této zprávě Komise zohlední rozvoj střednědobé ekonomické situace, zejména možného růstu, hlavní cyklické podmínky, provádění politik v kontextu lisabonské agendy a politiky pro podporu výzkumu a vývoje a inovace. Bude rovněž odrážet vývoj střednědobé rozpočtové situace, zejména daňovou konsolidaci v příznivé době, úroveň veřejného dluhu a otázky udržitelnosti, vnější potřeby financování, veřejné investice a celkový dobrý stav veřejných financí. Rovněž se bude zabývat všemi ostatními faktory, které jsou podle názoru dotčených členských států významné pro komplexní kvalitativní posouzení překročení referenční hodnoty a které členské státy samozřejmě předloží Komisi a Rady.
<P>
Ustanovení o významných faktorech, která budou projednávána, naznačují, že by určení výskytu výjimečných okolností měla vycházet z celkového posouzení těchto faktorů. Dne 18. února Komise přijala doporučení ke stanoviskům Rady o poslední aktualizaci stabilizačních a konvergenčních programů pro 17 členských států. Současně s tím a při zohlednění posouzení těchto programů Komise přijala zprávy týkající se Irska, Řecka, Španělska, Francie, Lotyšska a Malty. Rada Ecofin přijala dnes dopoledne stanovisko k těmto zprávám. Komise navrhne Radě doporučení, aby ukončila stav, kdy existují nadměrné schodky. Tato doporučení budou obsahovat lhůty, o nichž bude rozhodnuto podle Paktu stability a růstu, tj. zohlední se existence výjimečných okolností tam, kde to bude vhodné.
<SPEAKER ID="436" NAME="Giorgos Dimitrakopoulos" AFFILIATION="PPE-DE">
(EL) Pane předsedající, chtěl bych poděkovat paní komisařce za její velmi podrobnou odpověď, přestože musím říci, že jsem byl poněkud překvapen, že mezi všemi těmi věcmi, o kterých jste hovořila, nebyla zmínka o konceptu lhůt, jinými slovy jestli Komise doporučí konkrétní lhůty pro každý případ a, zadruhé, jestli Komise ve svých doporučeních spojí jednotlivé fáze lhůt s procentním omezením nad 3 %.
<SPEAKER ID="437" NAME="Jörg Leichtfried" AFFILIATION="PSE">
(DE) Pane předsedající, paní komisařko, mám dvě stručné otázky. První zní: Co se stane těm členským státům, které mají opravdu provokativně nízké daně právnických osob, nebo nemají vůbec žádné? Je spravedlivé přehlížet, že tyto členské státy uvolňují pakt, když se dostanou do obtíží kvůli nízkým příjmům z daní způsobeným jejich politikami?
<P>
Druhá otázka je následující. Neměla by být tato otázka spojena s určitou mírou úspěchu? Jinými slovy, tam, kde členské státy utrpí větší schodek kvůli boji proti nezaměstnanosti, a nezaměstnanost poté dramaticky poklesne, nemělo by smysl takový přístup podporovat?
<SPEAKER ID="438" NAME="Avril Doyle" AFFILIATION="PPE-DE">
Změnil se jednací řád? Domnívám se, že to byl tazatel, kdo měl doplňující otázku, a dva další poslanci.
<P>
Zadruhé, jak dlouho bude dnes večer doba vyhrazená pro otázky trvat, když jsme začali tak pozdě?
<SPEAKER ID="439" NAME="Předsedající">
Paní Doyleová, opravdu skončíme ve 20:00, jak bylo naplánováno. Začali jsme pozdě a skončíme pozdě. Nemá ctěná poslankyně nějakou doplňující otázku?
<P>
Přejete si položit doplňující otázku, paní Doyleová?
<SPEAKER ID="440" NAME="Avril Doyle" AFFILIATION="PPE-DE">
Pane předsedající, chci. Omlouvám se. Pochopila jsem, že jste ji udělil tazateli a pak ještě jednu. Nepochopila jsem vaši poznámku.
<P>
Ráda bych dále komisařku požádala, aby jmenovala jakýkoliv členský stát, který nebude mít nadměrný schodek, rozumí se nyní.
<P>
Zadruhé, mohla by přesně rozvinout, co se Komise chystá navrhnout Radě ohledně Irska, jak o tom bylo dnes dopoledne rozhodnuto?
<SPEAKER ID="441" NAME="Viviane Reding">
členka Komise. - Odpověď na otázku pana Dimitrakopoulose - když bude Komise navrhovat členským státům lhůty pro návrat k udržitelnému stavu veřejných financí, zohlední manévrovací prostor dotčeného členského státu. Požadavek na rychlou daňovou konsolidaci může být očekáván pouze v případech nebezpečí krize veřejných financí, přičemž se vezmou v potaz finanční potřeby celého hospodářství.
<P>
Pokud se týká druhé otázky, která byla dvojitá, odpověď na první část zní: "ne". Odpověď na druhou otázku týkající se zemí s nízkými daněmi právnických osob - Pakt stability a růstu posuzuje celkovou fiskální situaci členského státu, nikoliv daňovou strukturu každého členského státu.
<P>
Odpověď na třetí otázku, zdali existují nějaké členské státy bez nadměrného schodku - samozřejmě jsou některé členské státy bez nadměrného schodku, jak se můžete dočíst v tabulkách, které Komise pravidelně zveřejňuje.
<SPEAKER ID="442" NAME="Předsedající">

<P>
Předmět: Zrušení daňových rájů
<P>
Navrhla Komise zrušení daňových rájů, zejména v EU, nebo tak zamýšlí učinit?
<P>
Přijala EU nějaké rozhodnutí navrhující, aby členské státy zrušily daňové ráje na svém území?
<P>
Jaká opatření Komise přijme ke zrušení daňových rájů, boji proti finančním spekulacím a omezení volného pohybu kapitálu, zejména v Unii?
<SPEAKER ID="443" NAME="Viviane Reding" LANGUAGE="FR">
Pane předsedající, od konce devadesátých let sleduje Komise rozhodnou politiku proti podvodům, daňovým únikům a škodlivé daňové konkurenci.
<P>
Klíčovým prvkem této politiky je podpora transparentnosti daňových systémů a výměny informací mezi daňovými správami. Konečně byla tato politika potvrzena jasnými prohlášeními G20, která jsou ostře proti netransparentním postupům v určitých jurisdikcích, často pokud se týká daňových rájů.
<P>
Komise na konci roku 2008 a na počátku roku 2009 posílila svou politiku v této oblasti předložením dvou návrhů.
<P>
Cílem prvního je podpora výměny informací podle ustanovení směrnice o zdanění příjmů z úspor. Druhý účinně navrhuje, že by všechny členské státy měly co nejotevřeněji sjednocovat své normy pro výměnu informací zejména tím, že zajistí, aby členské státy nepoužívaly bankovní tajemství jako výmluvu pro odmítnutí poskytování informací, které ostatní státy potřebují pro výpočet daní svých rezidentů.
<P>
Rada v květnu 2008 rozhodla o prosazování této politiky dobré finanční správy vůči třetím zemím, a to včetně zásad transparentnosti, výměny informací a spravedlivé daňové konkurence, a požádala Komisi, aby za tímto účelem vyjednala klauzule ve smlouvách se třetími zeměmi.
<P>
Záměrem Komise je brzy předložit politickou iniciativu zaměřenou na zdůraznění soudržnosti této politiky a klíčových faktorů, které zajišťují její úspěch. Zejména se zdá, že by opatření koordinovaná na evropské úrovni měla reagovat na obavy vyjádřené panem Guerreirem.
<SPEAKER ID="444" NAME="Pedro Guerreiro" AFFILIATION="GUE/NGL">
(PT) K platnosti toho, co zde bylo řečeno - zdá se, že se více mluví, než jedná. Jinými slovy, daňové ráje a jejich zrušení nejsou na pořadu dne, ale chtěl bych se zeptat: Jak chce Komise zabránit bankám v činnosti prováděné ze zámořských center, jak tvrdí? A rovněž jaká plánuje opatření pro boj proti finančním spekulacím, které jsou hlavní příčinou stávající finanční a hospodářské krize?
<SPEAKER ID="445" NAME="Robert Evans" AFFILIATION="PSE">
Paní komisařka musí o daňových rájích něco vědět, protože Lucembursko spadá do této kategorie. Nemyslí si, že narušuje celý princip společného trhu, když zde nákladní automobily po cestě tankují levnější palivo?
<P>
Pak zde máme Jersey, Guernsey, ostrov Man - které jsou ve Spojeném království, ale mimo EU - Lichtenštejnsko, Monako, San Marino atd. Všechno to jsou malé daňové ráje se zámořskými bankami, o kterých jsme právě slyšeli a které podporují bohaté. Existují jen proto, že jim to EU dovolí.
<P>
Toto jsou její slova: "rozhodná politika proti daňovým únikům". Je-li to pravda, neměla by Komise zahrnout nějaké návrhy pro zrušení těchto daňových rájů?
<SPEAKER ID="446" NAME="Viviane Reding">
členka Komise. - Odpověď na první otázku - Komise navrhla dvě nové směrnice, které mají řešit tyto problémy, protože finanční krize zdůrazňuje problémy více, než tomu bylo v minulosti.
<P>
Jeden návrh jsme předložili na konci roku 2008 a druhý na začátku roku 2009, první se týká lepší výměny informací a druhý vymezení práva českého státu získávat informace, aniž by druhý členský stát uplatňoval bankovní tajemství.
<P>
Pokud se týká druhé otázky, chtěla bych pouze zdůraznit, že nákladní vozidla nemají co do činění s daňovými ráji.
<P>

<P>
Předmět: Internet a zločiny nesnášenlivosti
<P>
Podněcování k rasové nesnášenlivosti je trestný čin ve všech členských státech EU. Avšak podle Zprávy o zločinech nesnášenlivosti z roku 2008 zveřejněné nevládní organizací Human Rights First počet těchto trestných činů v Evropě roste a je důležité vidět, že v tom internet hraje klíčovou úlohu.
<P>
Podnikne Komise jako součást svého boje proti kyberkriminalitě a cíle vytvoření bezpečnějšího internetu pro všechny nějaká konkrétní opatření pro boj proti internetovým stránkám, jež podněcují rasovou nesnášenlivost a násilí?
<SPEAKER ID="449" NAME="Viviane Reding">
členka Komise. - Položená otázka je velmi závažná a ráda bych zdůraznila, že Komise důrazně odmítá rasismus, xenofobii a jakékoliv projevy nenávisti, o nichž se zmínil pan poslanec. Komise rovněž sdílí vzniklé obavy a je si vědoma, že určitý internetový obsah může mít velmi negativní dopad.
<P>
Komise bojuje proti rasismu, xenofobii a antisemitismu ve všech sdělovacích prostředcích, pokud je to možné podle pravomocí přidělených Smlouvami. Na tomto základě přijala Komise několik iniciativ - legislativních i nelegislativních -, jejichž cílem je bránit diskriminaci a projevům rasismu, xenofobie a antisemitismu. Zaprvé existuje směrnice o audiovizuální službě, která rozšiřuje minimální normy pro obsah všech audiovizuálních a mediálních služeb a která zahrnuje internetový obsah na vyžádání. Sem patří: "zákaz podněcování násilí z důvodu rasy, pohlaví, náboženství nebo národnosti". Kromě toho Komise přijala politiky zaměřené na omezení rasistického on-line obsahu. Ráda bych ještě zdůraznila doporučení o ochraně nezletilých a lidské důstojnosti a o právu na odpověď, které žádá provedení opatření proti diskriminaci ve všech sdělovacích prostředcích.
<P>
Nedávno přijaté rámcové rozhodnutí Rady o boji proti některým formám a projevům rasismu a xenofobie prostřednictvím trestního práva stanoví společný přístup EU k rasismu a xenofobii. Cílem rámcového rozhodnutí je kriminalizace mezinárodního jednání, například podněcování nenávisti vůči skupině obyvatel nebo osobám náležejícím ke skupině určené na základě rasy, barvy pleti, původu, náboženství, přesvědčení nebo národnostního či etnického původu.
<P>
Podněcování k násilí nebo nenávisti by mělo být rovněž trestné, je-li spácháno veřejným šířením a distribucí článků, obrázků a jiných materiálů. Členské státy mají povinnost splňovat tato ustanovení do 28. listopadu 2010.
<P>
A kromě tohoto právního přístupu podporuje Komise soubor opatření pro bezpečnější používání internetu. Domnívám se, že Parlament velmi dobře ví o programu Bezpečnější internet plus, jehož rozpočet na období 2009-2013 čítá 55 milionů EUR a který spolufinancuje projekty s těmito cíli: zvýšení veřejného povědomí, vytvoření internetových kontaktních míst pro hlášení škodlivého obsahu a jednání, zejména materiálů s pohlavním zneužíváním dětí, podvodů za účelem pohlavního zneužívání a počítačové šikany, podpora samoregulačních opatření v této oblasti a zapojení dětí do vytváření bezpečnějšího on-line prostředí, vytvoření znalostní základny pro nové trendy v použití počítačových technologií a jejich dopadu na životy dětí.
<P>
Komise dále podporuje odpovědné využívání sdělovacích prostředků a internetu. Ve svém sdělení o mediální gramotnosti z prosince 2007 Komise vyzývá členské státy k tomu, aby se zavázaly k efektivnější podpoře mediální gramotnosti a výzkumu v této oblasti. Letos předloží doporučení o mediální gramotnosti.
<P>
Rovněž je cenné poznamenat, že náš soused, Rada Evropy, vytvořila k této problematice řadu mezinárodně závazných i nezávazných nástrojů, které všechny ukazují, že kyberprostor není bezprávným prostorem a že mají členské státy povinnost chránit individuální práva a svobody prostřednictvím svých právních předpisů, mimo jiné Úmluvu o kyberkriminalitě a její dodatkový protokol č. 3.
<SPEAKER ID="450" NAME="Claude Moraes" AFFILIATION="PSE">
Paní komisařko, nepochybuji ani minutu o vašem závazku v této oblasti. Vím, že se jí zabýváte velmi podrobně. Avšak pokud se týká otázky, kterou jste zmínila, tedy "bezprávné oblasti" kyberkriminality, jste přesvědčena, konkrétně v souvislosti s podněcování nenávisti - která je podle mě trestným činem ve všech členských státech -, že uplatňování rámcového rozhodnutí, směrnice o audiovizuální službě a mnoha dalších nástrojů, které jste zmínila, opravdu zabrání šíření těchto stránek? Podle dosavadních průzkumů se jejich počet takříkajíc zvyšuje. Nemyslíte si, že bychom měli podniknout další opatření?
<SPEAKER ID="451" NAME="Jim Allister" AFFILIATION="NI">
Paní komisařko, není horšího zločinu z nenávisti, než je vražda, a tento týden jsme v mém volebním obvodu v Severním Irsku zažili tři vraždy příslušníků bezpečnostních sil irskými republikánskými teroristy.
<P>
A do několika hodin se na internetu objevilo několik stránek oslavujících tyto ohavné vraždy a opěvujících ty, kteří je spáchali. Takže pokud se zabývá rasismem a xenofobií, zaměřuje se Komise na to, jak si poradí se zneužíváním internetu teroristickými parazity?
<SPEAKER ID="452" NAME="Viviane Reding">
členka Komise. - Pro zločin, kdekoliv je spáchán, neexistuje žádná omluva, kdekoliv byl spáchán - ať již ve skutečném světě, nebo na internetu -, ale je samozřejmě snazší bojovat proti trestným činům ve skutečném světě, protože existují nástroje umožňující přímý zásah. Na internetu je to mnohem složitější, a proto jsme pro boj s touto trestnou činností vypracovali celou řadů nástrojů.
<P>
Z rozhovorů se svým kolegou Jacquesem Barrotem vím, že policejní složky vytvářejí analytickou síť pro boj proti této trestné činnosti na internetu a že jsou ve stíhání pachatelů stále účinnější. Avšak objevují se stále nové stránky. Sama jsem se snažila něco udělat prostřednictvím programu Bezpečnější internet. Tedy umožnit lidem - a zejména mladým lidem -, kteří používají internet, aby věděli, co dělat, když se setkají se škodlivým obsahem. Například - a nemluvíme o trestném činu, ale o šikaně na internetu, která může být pro mladé lidi hrozná -, že zde existuje zvláštní tlačítko pro nahlášení, kde mohou požádat o pomoc.
<P>
Takže se různými prostředky snažíme bojovat proti pachatelům pomocí policejních složek, umožňujeme vyučujícím, rodičům a dětem, aby se mohli sami rozhodovat nebo podávat zprávy, a samozřejmě prostřednictvím programů mediální gramotnosti, u kterých bych si osobně přála početnější zastoupení v členských státech. Musíte příští generaci poskytnout nástroje, aby nalezla řešení a bojovala, protože pokud nebude, pak budeme mít možná s internetem problém a rodiče by například mohli svým dětem zakazovat prohlížení internetu, a to by nebyla ta správná cesta. Chceme, aby se pozitivním internetovým stránkám dařilo a ty negativní aby byly blokovány.
<P>
Nyní k otázce vraždy, kterou zdůraznil ctěný pan poslanec. Stala se hrozná věc a jsem přesvědčena, že patří k činnosti policejní a bezpečnostních složek, aby jakékoliv podobné činnosti zabránily. Tyto nástroje by samozřejmě neměly být považovány za něco, čím se budou řešit všechny společenské problémy, ale pokud jde o trestné činy, není místo pro jakoukoliv diskusi. Proti trestné činnosti je třeba bojovat, a to velmi silně.
<SPEAKER ID="453" NAME="Předsedající">

<P>
Předmět: Informační a komunikační technologie a informační společnost
<P>
Komise učinila z rozvoje informačních a komunikačních technologií a informační společnosti, která má velký potenciál přínosu pro evropskou ekonomiku a společnost, ústřední bod svých programů. Avšak co dělá Komise pro zajištění toho, že určité skupiny evropské společnosti - například starší osoby a osoby s nízkými příjmy - nezůstanou stranou tohoto procesu?
<SPEAKER ID="454" NAME="Viviane Reding">
členka Komise. - Pro pomoc starším osobám mají informační a komunikační technologie obrovský význam. Je to jednoduché vyslovit, ale není jednoduché to realizovat, protože zde existuje digitální propast. Jsou to ti lidé, kteří naléhavě potřebují tyto technologie, kdo je nepoužívají, protože je nikdy v životě nepoužívali. Například pouze 15 % straších osob používá internet. Musíme rozvíjet celou politiku, abychom tuto překážku odstranili, protože potřebujeme, aby informační a komunikační technologie udržely starší osoby déle aktivní a produktivní, aby se účastnili života společnosti prostřednictvím dostupnějších on-line služeb a aby si déle užívaly zdravější a vyšší kvality života.
<P>
Právě proto Komise předložila v roce 2007 akční plán pro kvalitní stárnutí rovněž v informační společnosti, který obsahuje velmi konkrétní opatření.
<P>
První opatření se týká výzkumu a inovace, aby se rozvíjely a testovaly technologie sociální péče a nezávislého života starších osob. Musím ocenit náš průmysl, protože prostřednictvím výzkumných programů tento průmysl rozvíjí celou řadu mechanismů, služeb a produktů, které pomáhají straším osobám zůstat déle ve svých domovech.
<P>
Druhým opatřením je zvýšení povědomí o přínosech, které má pro uživatele i veřejné orgány vytvoření internetového portálu osvědčených postupů a evropského systému odměňování inteligentních domácností - například samostatného bydlení.
<P>
Třetím je omezení roztříštěnosti přístupů při prosazování těchto technologií v Evropě.
<P>
V roce 2008 přijala Komise další dvě iniciativy.
<P>
První je nový společný program pro podporu společného výzkumu v členských státech v oblasti asistovaného žití v domácím prostředí: to jsou technologie pro samostatné bydlení a mobilitu, které pomáhají starším osobám v jejich každodenním životě a využívání sociální péče.
<P>
Druhou je nové sdělení o elektronické dostupnosti, které podporuje využívání informačních a komunikačních produktů a služeb staršími osobami a osobami se zdravotním postižením a které vyzývá členské státy k tomu, aby podnikly všechny nezbytné kroky pro zlepšení přístupu na veřejné internetové stránky.
<P>
Podle těchto opatření, od současnosti do roku 2013, EU ve spolupráci s členskými státy a soukromým sektorem investuje více než 1 miliardu EU do výzkumu a inovací pro stárnoucí společnost.
<P>
Takže vidíte, že to opravdu bereme velmi vážně a že jsme přesvědčeni, že disponujeme možnostmi pro zlepšení života stárnoucí společnosti.
<P>
K problému uživatelů s nízkými příjmy bych chtěla nejprve uvést druhý balíček roamingové generace, který včera večer přijal Parlament ve výboru ITRA. Součástí tohoto balíčku je snížení cen mobilního telefonování, pevných linek, internetu atd.
<P>
Komise rovněž vypracovala hodnotící zprávu spotřebitelského trhu, která umožňuje sledování přínosů trhu pro spotřebitele. Údaje ve zprávě nám pomohou lépe přihlížet zájmům spotřebitelů.
<P>
Nový návrhy předložené Parlamentu a týkající se přezkumu telekomunikačního trhu se zaměřují rovněž na posílení práv spotřebitelů a uživatelů s ohledem na zlepšení dostupnosti a podporu společnosti otevřené všem.
<P>
Existuje například návrh na změnu některých předpisů, aby lépe zohledňovaly potřeby starších osob a osob se zvláštními potřebami, což by mělo být hlavní zásadou řídící činnost vnitrostátních regulačních orgánů.
<SPEAKER ID="455" NAME="Eoin Ryan" AFFILIATION="UEN">
Chci poděkovat paní komisařce. Ani minutu nepochybuji, že toho Komise dělá pro informační technologie opravdu hodně. Můžete se přesvědčit, kolik toho vykonala. Nedávno jsem navštívil službu twitter a musím říci, že jsem byl více než překvapen a potěšen, kolik je zde informací z Evropské unie. Je to obrovské množství informací a rád bych k tomu poblahopřál.
<P>
Avšak stále máme problém s osobami ze znevýhodněného prostředí a staršími osobami při přístupu k internetu a novým technologiím a jejich používáním. Neustále se to mění, ale máme příležitost, nebo je to výzva, nyní, do červnových voleb, přilákat k internetu v Evropské unii více lidí za účelem propagace těchto voleb a rád bych se vás zeptal, zdali tomu odpovídají nějaké vaše plány.
<SPEAKER ID="456" NAME="Silvia-Adriana Ţicău" AFFILIATION="PSE">
(RO) Ráda bych vám poblahopřála k tomu, co děláte pro děti a internet, a rovněž k rozhodnutí dosáhnout do roku 2010 100% pokrytí širokopásmovým internetem.
<P>
Chci uvést, že v Rumunsku starší osoby a rodiče levně a efektivně komunikují po internetu se svými dětmi, jež se nacházejí v zahraničí; mohou je vidět a slyšet. Ale chci se vás zeptat, co děláte pro rozvoj on-line služeb. Tím myslím veřejnou klíčovou infrastrukturu.
<SPEAKER ID="457" NAME="Reinhard Rack" AFFILIATION="PPE-DE">
(DE) Pane předsedající, paní komisařko, průmysl dnes vyrábí zařízení velmi vhodná rovněž pro různé potřeby starších osob a osob se zdravotním postižením v informační společnosti. Přesto jsou skoro všechny mobilní telefony, zařízení pro tísňová volání a podobné přístroje nabízeny převážně za velmi vysoké ceny.
<P>
Může s tím Komise něco udělat? Jak víte, prodej převážně jednoduché technologie za velmi vysoké ceny není pro uživatele právě přívětivý.
<SPEAKER ID="458" NAME="Viviane Reding">
členka Komise. - Nejprve k internetu a volbám. To je otázka, kterou by měli zohlednit lidé účastnící se voleb, poslanci Evropského parlamentu a kandidáti, a na jejím základě by měly zlepšovat svou komunikaci s občany. V posledních letech se s pomocí Evropského parlamentu realizovala celá řada pozitivních akcí, takže by nemělo být příliš obtížné předkládat všechny tyto prospěšné akce občanům.
<P>
Při pohledu na příklady, třeba na elektronické začlenění Irska, vám mohu předložit seznam těch, které byly uvedeny do praxe na území Irska irskými společnostmi, výzkumnými středisky a nevládními organizacemi. Dokonce i pro samotné poslance Evropského parlamentu bude zajímavé vysvětlení, co bylo učiněno s pomocí evropského rozpočtu pro zlepšení života občanů.
<P>
Druhá otázka se týkala mladých a starých a možností jejich lepší komunikace. Mohu vám říci, že moje matka, která nikdy nepoužívala mobilní telefon, si jeden koupila, aby mohla komunikovat se svými vnoučaty, protože pochopila, že to jediný způsob, kterým ji mohou kontaktovat. Nyní se velmi zlobí, když jí nevolají často. Ale setkala jsem se rovněž s lidmi, kteří se dostali k internetu díky službě Skype, protože jsou jejich děti nebo vnoučata v zahraničí a chtěli by s nimi mluvit.
<P>
Pokoušíme se rozvíjet opatření směřující ke skutečnému evropskému internetovému komunikačnímu trhu, aby byla komunikace rychlá a nepříliš drahá.
<P>
Tím se dostávám ke třetí otázce: Jaká bude cena komunikace? Existuje mnoho funkčních služeb, které stlačují ceny komunikací. Je pravda, že se tyto služby nebo produkty drží na tuzemském trhu, protože trh ještě není příliš rozvinutý, a jsou velmi drahé.
<P>
Řešení je pouze jedno, a to rozvoj trhu, protože pokud budou tyto služby využívat tisíce a tisíce starších osob, pokud budou využívat tyto nástroje, cena bude příznivá. Takže musíme zvýšit povědomí, abychom podpořili využívání těchto produktů a služeb, o nichž jsem přesvědčena, že se stanou jedním z řešení problémů stárnoucí společnosti.
<SPEAKER ID="459" NAME="Předsedající">

<P>
Předmět: Sledování internetu
<P>
Všiml jsem si, že se internet stává bezpečným útočištěm pro rasisty a další extremisty, kteří zde šíří své názory.
<P>
Zabývá se tím Komise, a pokud ano, jaká opatření podnikne?
<P>
Otázky č. 37 a 40 budou zodpovězeny písemně.
<SPEAKER ID="460" NAME="Viviane Reding">
členka Komise. - Otázka položená ctěným poslancem není nová, a to dokazuje, že se jedná o záležitost, která je poslancům Evropského parlamentu velmi blízká.
<P>
Chtěla bych připomenout své odpovědi na otázky pana Moraese o internetu a zločinů nesnášenlivosti, pana Lucy Romagnoliho o obsahu a používání blogů a pana Roberta Kilroye-Silka o rasismu a násilí na internetových stánkách sociálních sítí. Mohu vám říci, že tyto otázky byly nejen položeny, ale Komise rovněž v této oblasti něco dělá.
<P>
Pokud hovoříme pouze o internetových stránkách sociálních sítí, před několika týdny všichni provozovatelé těchto stránek zasedli u kulatého stolu a podepsali kodex chování, který má pomoci dětem a mladým lidem v boji proti škodlivému obsahu na těchto internetových stránkách.
<P>
Jak víte, Komise důrazně odmítá všechny rasistické a xenofobní názory prezentované na internetu a také všechny projevy nesnášenlivosti zmíněné ctěným panem poslancem v jeho otázce. Protože jsou na internetu velmi časté, je dojem velmi ostře protikladný. Na internetu se nejlepší setkává s nejhorším: na jedné straně představuje obrovskou příležitost pro šíření a získávání cenných, cílených informací, pro lepší sociální soudržnost; na straně druhé je to ideální fórum pro stereotypy, předsudky, zpátečnické názory a také nebezpečný obsah, jak bylo uvedeno v otázce.
<P>
Zde spočívá nebezpečí: Měl by stát zasáhnout a blokovat přístup k internetovým stránkám, nebo filtrovat výsledky vyhledávání? To již udělaly autoritářské státy. V demokratických zemí, jako jsou členské státy EU, jsou omezení svobody slova výjimečná a řídí se zásadami právního státu.
<P>
Je důležité poznamenat, že Rada Evropy vypracovala řadu mezinárodních, právně závazných nástrojů, jež se přímo či nepřímo týkají internetu. Ty podpoří důvěru v to, že kyberprostor není bezprávným prostředím, ale podléhá právním předpisům. Chtěla bych připomenout Úmluvy o kyberkriminalitě a její dodatkový protokol.
<P>
Komise rovněž přijala politiky zaměřené na omezení rasistického obsahu na internetu, zejména doporučení o ochraně nezletilých osob a lidské důstojnosti a právu na odpověď, které vyzývá k akci proti diskriminaci ve všech sdělovacích prostředcích.
<P>
Ráda bych rovněž upozornila na rámcové rozhodnutí o boji proti některým formám vyjadřování rasismu a xenofobie, jehož cílem je kriminalizace úmyslného jednání, jako je podněcování k násilí nebo nenávisti vůči skupině osob nebo proti osobě, která k takové skupině náleží. Veřejné šíření nebo distribuce článků, obrázků či jiného materiálu s tímto obsahem je trestným činem a členské státy mají v těchto případech povinnost splnit ustanovení rámcového rozhodnutí do 28. listopadu 2010.
<P>
Mohla bych rovněž zdůraznit, že evropské právo již zakazuje podněcování k nesnášenlivosti z důvodu pohlaví, rasy, náboženství nebo národnosti v televizním vysílání a televizním vysílání po internetu.
<P>
Takže již máme celou řadu mechanismů, celou řadu právních předpisů, celou řadu opatření pro uplatňování těchto právních předpisů. Ale jako vždy v případě škodlivého obsahu - ať již v tradičních sdělovacích prostředcích, nebo na internetu -, objevuje se rychleji, než se s ním dá bojovat.
<SPEAKER ID="461" NAME="Gay Mitchell" AFFILIATION="PPE-DE">
Chtěl bych poděkovat paní komisařce za její odpověď. V posledních dnech byli v Severním Irsku zabiti dva vojáci a policisté, jak o tom již hovořil jiný poslanec, lidmi, kteří si v tajnosti osobují právo dělat takové věci z důvodu extremismu a zločinu a - ano - rasismu a xenofobie. Ti a jim podobní používají prostředky, jako je internet, pro nábor členů a šíření svých zločinných slov a činů.
<P>
Podle mne je velmi jasné, že pokud budou například zpřísněna pravidla vstupu do chatovacích místností, třeba tím, že se zakáže používání služby Hotmail - přiznávám se, že o tom moc nevím, ale používá se velmi snadno -, a namísto toho se bude prosazovat nějaký druh sledovatelného e-mailu, pak lidé, kteří takové věci dělají, a nemohou tak činit otevřeně, budou lépe sledovatelní. Žádám paní komisařku, aby využila všech svých pravomocí a pokračovala v řešení této otázky, protože není přijatelné, aby internet sloužil k šíření rasismu a xenofobie.
<SPEAKER ID="462" NAME="Viviane Reding">
členka Komise. - Trestný čin zůstane trestným činem, kdekoliv je spáchán, a proto také máme nástroje pro stíhání zločinu v případě jeho spáchání na internetu. Společně se svým kolegou Jacquesem Barrotem zlepšíme tyto nástroje tak, aby byly silnější a byly účinněji využívány. Problém internetu je samozřejmě v tom, že překračuje státní hranice, a proto musí být posílena spolupráce mezi policejními a protiteroristickými složkami a složkami pro boj proti mezinárodnímu zločinu. V posledních letech tyto složky spolupracují s dobrými výsledky. Doufám a domnívám se, že tato spolupráce bude pokračovat.
<SPEAKER ID="463" NAME="Předsedající">

<P>
Předmět: Srbský status kandidátské země
<P>
Debata o udělení statusu kandidátské země EU Srbsku pokračuje. Neexistuje v tomto případě riziko, že pokud se Srbsko stane kandidátskou zemí, nebo dokonce členským státem, před Republikou Kosovo, že Bělehrad využije této výhody a zablokuje budoucí přístupová jednání, či dokonce vytvoření jakýchkoliv vztahů mezi Republikou Kosovo a EU?
<SPEAKER ID="464" NAME="Leonard Orban">
člen Komise. - (RO) Vyhlídky Srbska na přistoupení k Evropské unii závisí na to, jak tato země splní Kodaňská přístupová kritéria a také podmínky stanovené jako součást procesu stabilizace a přidružení, včetně podmínky úplné spolupráce s mezinárodním trestním tribunálem pro bývalo Jugoslávii.
<P>
Avšak Srbsko není kandidátskou zemí, a dosud ani nepožádalo o přistoupení k Evropské unii. Proto nejsem v situaci, kdy mohu vydat stanovisko k tomu, co by se mohlo stát v budoucnu, a o opatřeních, které by Srbsko mohlo či nemohlo podniknout ve vztahu ke Kosovu.
<P>
Pokud by Srbsko o přistoupení požádalo, Evropská komise by po žádosti Rady navrhla stanovisko vycházející ze stanovených objektivních kritérií platných pro všechny země, jež požádají o přistoupení k EU. Následně Evropská rada rozhodne, udělí-li status kandidátské země, či nikoliv.
<SPEAKER ID="465" NAME="Bernd Posselt" AFFILIATION="PPE-DE">
(DE) Pane předsedající, pane komisaři, osobně si vás velmi vážím, a proto lituji skutečnosti, že zde není komisař Rehn, protože nejsem zdaleka spokojen s odpovědí. To bych si mohl vytisknout z internetu.
<P>
Řeknu velmi jednoduše, co jsem mínil svou otázkou. Se Srbskem se vedou jednání o dohodě o stabilizaci, která se nyní navrhuje. Chtěl bych upozornit Komisi na nebezpečí, že by Srbsko mohlo v tomto ohledu Kosovo zablokovat, stejně jako v OSN a Radě Evropy. Ptal jsem se na to, co uděláme proto, aby se neopakovalo něco, jako je současné blokování Chorvatska Slovinskem.
<SPEAKER ID="466" NAME="Leonard Orban">
člen Komise. - (RO) Jak jsem uvedl ve své odpovědi, nechceme žádným způsobem předjímat případné budoucí akce. V současnosti se Srbsko nalézá v určitém bodě, kdy dosud nebyla podána žádost o přistoupení k Evropské unii. Uvidíme, co se stane v budoucnosti.
<P>
Proto, jak jsem již řekl, nespekulujme o budoucích hypotetických situacích.
<SPEAKER ID="467" NAME="Předsedající">

<P>
Předmět: Přistoupení Srbska
<P>
Doporučí Evropská komise výslovně a rozhodně zastavení pokroku ohledně srbského přistoupení k EU, dokud nebudou do Haagu dopraveni Ratko Mladić a Goran Hadžić, dva zbývající uprchlíci skrývající se před ICTY?
<SPEAKER ID="468" NAME="Leonard Orban">
člen Komise. - (RO) Přistoupení Srbska k Evropské unii závisí na tom, jak splní politickou podmínku úplné spolupráce s Mezinárodním trestním tribunálem pro bývalou Jugoslávii, a splnění všech dalších požadavků, jež jsou podmínkou pro integraci do EU.
<P>
V tomto ohledu souhlasí Komise se závěry Rady dosaženými v dubnu 2008, že úplná spolupráce s Mezinárodním trestním tribunálem pro bývalou Jugoslávii, včetně vyvinutí veškerého možného úsilí o zatčení a předání obviněných osob, je zásadním prvkem procesu stabilizace a přidružení.
<P>
V tomto ohledu je obzvláště významné hodnocení provedené hlavním žalobcem Mezinárodního trestního tribunálu Sergem Brammertzem. Jsme s ním stále v úzkém kontaktu. Kromě toho komisař Rehn využívá každé příležitosti, aby vyzval srbské orgány k úplnému provádění doporučení hlavního žalobce obsažení v jeho zprávě z prosince 2008 a zaslané Radě bezpečnosti OSN.
<P>
To je nejjistější způsob, jak umožnit Srbsku úplnou spolupráci s Mezinárodním trestním tribunálem a pokročit při naplňování jeho přání stát se členskou zemí Evropské unie.
<SPEAKER ID="469" NAME="Sarah Ludford" AFFILIATION="ALDE">
Jakožto bývalá členka příslušných delegací Evropského parlamentu velmi podporuji srbský pokrok na cestě k přistoupení k EU, stejně jako všech zemí západního Balkánu.
<P>
Problém tkví v tom, že pokud prohlásíme, že srbské přistoupení bude záviset na úplné spolupráci s ICTY, nabízí se otázka, odkdy bude toto kritérium platit.
<P>
Opravdu se chci pokusit a dostat z komisaře fakt, že nyní nebude pokračovat další pokrok, v příštích několika týdnech, dokud nebudou předáni uprchlíci.
<P>
Může mi rovněž sdělit, že nebude pokračovat ani přistoupení Chorvatska, dokud nebude ICTY spokojen s jeho plnou spoluprácí ohledně důkazů a svědectví týkajících se předvolaných Chorvatů?
<SPEAKER ID="470" NAME="Bernd Posselt" AFFILIATION="PPE-DE">
(DE) Pane předsedající, chtěl bych se připojit k otázce paní Ludfordové. Pan komisař správně uvedl, že toto je kritérium pro Srbsko. Co neřekl, je, zdali Srbsko toto kritérium plní. Odpověď by mě docela zajímala. Plní Srbsko kritérium úplné spolupráce? Víme, že u Chorvatska tomu tak je.
<SPEAKER ID="471" NAME="Leonard Orban">
člen Komise. - Víte, že v Radě panují ohledně této otázky různé názory, a víte, že v ní existuje určitá nejednotnost ohledně postoje k této problematice. Takže jak jsem uvedl ve své odpovědi, my - jako Komise - zcela souhlasíme se stanovisky Rady - odkazuji na závěry z jarního zasedání v dubnu 2008 -, že úplná spolupráce s tribunálem je zásadní pro pokračování tohoto procesu.
<SPEAKER ID="472" NAME="Předsedající">
Otázky č. 43 a 44 budou zodpovězeny písemně.
<SPEAKER ID="473" NAME="Předsedající">

<P>
Předmět: Tureckem financované zabírání majetku kyperských Řeků na okupovaném území Kypru
<P>
Podle veřejných prohlášení bývalé kyperské ministryně zahraničních věcí Eraty Markoulliové se za finanční podpory Turecka odehrává rozsáhlé zabírání majetku kyperských Řeků v oblasti poloostrova Karpas na okupovaném území Kypru.
<P>
Na tuto záležitost paní Markoulliová upozornila v souvislosti s řešením kyperské otázky, na němž se podílí, a na základě dalších informací. Turecko, které požádalo o přistoupení k Evropské unii, současně okupuje území Kyperské republiky, členského státu EU, a organizuje zábory majetku ve vlastnictví evropských občanů, čímž porušuje mezinárodní právo a lidská práva, stejně jako zásady a hodnoty EU.
<P>
Jaký názor má Komise na tuto tureckou politiku? Je přijatelné, aby taková země usilovala o členství v EU? Má Komise v úmyslu podniknout opatření proti Turecku, a pokud ano, jaká opatření jako reakci na zabírání majetku kyperských Řeků v okupované části Kypru?
<SPEAKER ID="474" NAME="Leonard Orban">
člen Komise. - (RO) Komise zaznamenala zacházení s majetkem náležejícím kyperským Řekům v severní části tohoto ostrova. Komise ví o tomto problému, který se zintenzivnil po vstupu Kypru do Evropské unie dne 1. května 2004, a sdílí obavy ctěného pana poslance.
<P>
Pokud se týká konkrétních případů uváděných panem poslancem, Komise o tom nemá žádné informace, a proto se nemůže vyjádřit.
<P>
Evropská komise potvrzuje svůj úplný závazek podporovat úsilí vedoucích představitelů komunit kyperských Řeků i Turků o nalezení komplexního řešení kyperského problému za dohledu Organizace spojených národů. Takové řešení přispěje k hladkému ukončení problému ohledně majetku na ostrově, o kterém se zmínil ctěný poslanec.
<SPEAKER ID="475" NAME="Yiannakis Matsis" AFFILIATION="PPE-DE">
(EL) Pane předsedající, jsem kyperský poslanec, podporuji integraci Turecka do Evropy od časů prezidenta Ozala dodnes.
<P>
Ve čtvrté mezistátní žádosti Soud pro lidská práva rozhodl o odpovědnosti Turecka za zabírání majetku kyperských Řeků. Co se bude konečně dělat? Jak se můžeme tuto situaci konzervovat z roku na rok? Existují lidská práva první a druhé kategorie, nebo jejich uplatňování závisí na velikosti země?
<SPEAKER ID="476" NAME="Leonard Orban">
člen Komise. - Komise vždy vybízela Turecko, aby provádělo všechna rozhodnutí Evropského soudu pro lidská práva. Rozprava se bude konat zítra v plénu a bude se týkat rovněž tohoto tématu.
<SPEAKER ID="477" NAME="Předsedající">

<P>
Předmět: Otevření energetické kapitoly v rámci přístupových jednání s Tureckem
<P>
Nedávná plynová krize mezi Ruskem a Ukrajinou znovu ukázala význam diverzifikace energetických zdrojů EU a jejích dodavatelských tras. Turecko je strategickou tranzitní zemí a je v tomto ohledu pro zabezpečení dodávek energie do EI životně důležitá. Je proto více než klíčové, aby jednání o energetické kapitole mezi EU a Tureckem bez překážek pokračovala a nebyla z politických důvodů blokována některými členskými státy.
<P>
Podnikne Komise kroky, které zajistí otevření této kapitoly jednání? Může naznačit časový rámec? Jaké jsou nejzávažnější překážky otevření této kapitoly?
<P>
Otázky č. 47 a 48 budou zodpovězeny písemně.
<SPEAKER ID="478" NAME="Leonard Orban">
člen Komise. - (RO) Evropská komise se domnívá, že je Turecko dostatečně připraveno na zahájení jednání o energetické kapitole, a proto doporučila, aby byla tato kapitola otevřena na jaře 2007. Naše stanovisko se v této věci nezměnilo.
<P>
Avšak pro otevření kapitoly je třeba jednomyslný souhlas členských států, což se dosud nestalo. V kontextu současné hospodářské krize s vámi zcela souhlasíme, že by zájmům EU i Turecka více prospěla úzká spolupráce a sjednocení tureckých právních předpisů v oblasti energetiky s obdobnou legislativou Společenství.
<P>
Zahájení jednání v odvětví energetiky by pro dosažení tohoto cíle znamenalo rozhodující pomoc.
<SPEAKER ID="479" NAME="Vural Öger" AFFILIATION="PSE">
(DE) Komise tedy podnikne kroky, které zajistí, že bude tato kapitola otevřena, nebo bude jednoduše čekat na souhlas členských stát? Nebude Komise na členské státy nějak působit?
<SPEAKER ID="480" NAME="Leonard Orban">
člen Komise. - Taková jsou pravidla. Komise předložila návrh a nyní je na Radě, aby jednomyslně rozhodla, bude-li tato kapitola otevřena, či nikoliv.
<P>
Takže tolik k postupům. Musíme je dodržovat.
<SPEAKER ID="481" NAME="Předsedající">

<P>
Předmět: Podpora trhu
<P>
Na začátku ledna Komise slíbila, že zavede nová opatření pro celoevropské zvýšení příjmů v odvětví mléka a producentů mléka jako součást boje proti některým negativním dopadům současné hospodářské krize na toto odvětví. Plánuje Komise nějaké podobné závazky na podporu ostatních zemědělských odvětví a výrobců, kteří jsou rovněž postiženi touto krizí?
<P>
Předmět: Odvětví mléka v EU
<P>
Komise zavedla opatření, jež mají pomáhat odvětví mléka. Komise opět zavede vývozní náhrady u másla, sušeného odstředěného mléka, plnotučného sušeného mléka a sýra. Kromě toho Komise odkoupí větší množství másla a sušeného odstředěného mléka, než je pevně stanoveno, pokud to bude odůvodněné situací na trhu. Domnívá se Komise, že budou tato opatření dostatečná k zastavení spirály klesajících cen v mlékárenském odvětví EU, a zejména v Irsku?
<SPEAKER ID="482" NAME="Mariann Fischer Boel">
členka Komise. - Obě otázky paní Harkinové a pana Ó Neachtaina se z větší části týkají stejné věci. Děkuji vám, že jste mi umožnili, abych na ně odpověděla současně.
<P>
S potěšením mohu uvést, že Komise v poslední době podnikla v odvětví mléka několik opatření jako pokus o zastavení sestupné cenové spirály.
<P>
Již jsme zavedli, dříve než obvykle, soukromé skladování. Spustili jsme také intervenční systém, přičemž doufáme, že bude schopen stabilizovat ceny másla a sušeného odstředěného mléka, protože tento systém určitě odstraní velkou kvantitu z trhu.
<P>
Původně jsme udávali 30 000 t másla a 109 000 t sušeného mléka, ale nedávno jsem uvedla, že budeme schopni či ochotni toto množství navýšit prostřednictvím zahájení výběrového řízení.
<P>
Vývozní náhrady byly v odvětví mléka nedávno sníženy. Nyní podle všeho čelíme výraznému propadu cen na světových trzích, přestože se evropská výroba nezvýšila a přestože bylo loni v dubnu schváleno 2% zvýšení mléčných kvót.
<P>
Takže si myslím, že mohu říci, že ti, kdo tvrdí o poklesu cen, že nastaly v důsledku navýšení kvót, nemají pravdu, protože vidíme, jak se i přes 2% zvýšení výroba udržela na nižší úrovni, než které jsme byli svědky dříve.
<P>
Zavedením vývozních náhrad bychom však měli dosáhnout stavu, kdy bude v našich možnostech zvýšit šance evropských producentů mléka, kteří budou přítomni na světovém trhu. Současně by se tak mohla v mlékárenském odvětví snížit nerovnováha.
<P>
Odpověď na konkrétní otázku položenou panem Ó Neachtainem - irské odvětví mléka se svým vysokým podílem mléka zpracovávaného na máslo a sušené odstředěné mléko a relativně vysokým podílem vývozu za hranice Evropské unie bude mít z opatření přijatých Komisí přínos především.
<P>
Mohu vám slíbit, že budeme situaci v odvětví mléka podrobně sledovat. To můžeme vidět na skutečnosti, že jsme před dvěma týdny opravdu v odvětví mléka zvýšili vývozní náhrady a jsme ochotni podniknout další nezbytná opatření.
<P>
Za přizpůsobení výroby poptávce nese samozřejmě odpovědnost i samotné odvětví, čímž by mělo usilovat o obnovení ziskovosti, a paní Harkinová chtěla vědět, jestli má Komise podobné plány pro další odvětví.
<P>
Rozumím té otázce tak, že může být zaměřena na náhrady pro odvětví vepřového masa. Ale musím říci, že nyní nevidím žádný důvod pro zavedení vývozních náhrad v odvětví vepřového masa, protože vidíme, že počty těhotných samic a selat klesají. Proto se sníží dodávky na evropský trh a proto doufáme, že důsledkem bude nárůst cen.
<P>
Musíme rovněž přihlédnout k tomu, že u produkce vepřového je situace zcela odlišná oproti konci roku 2007, protože ceny krmiv a energie jsou podstatně nižší, než když jsme zaváděli vývozní náhrady pro odvětví vepřového masa.
<P>
Takže mi prosím věřte, že budeme situaci nadále sledovat. Nepodceňuji potíže mlékárenského odvětví. Myslím, že jsme již po celá desetiletí nezažili situaci, jako je tato.
<SPEAKER ID="483" NAME="Marian Harkin" AFFILIATION="ALDE">
Paní komisařko, děkuji vám za velmi podrobnou odpověď. Hovořila jste o opatřeních přijatých pro zastavení sestupné cenové spirály. Jak dobře víte, ceny mléka se v současné době nacházejí pod výrobními cenami. Existence mnoha producentů mléka visí na vlásku.
<P>
Jsem velmi potěšena, když od vás slyším, že jste ochotna podniknout další nezbytné kroky. Takže říkáte, že byste byla připravena na větší využití některého z nástrojů řízení odvětví mléka, které máte k dispozici, například vývozní náhrady, podpora soukromého skladování a intervence?
<P>
Ráda bych, abyste mi to prosím objasnila.
<SPEAKER ID="484" NAME="Seán Ó Neachtain" AFFILIATION="UEN">
(GA) Pane předsedající, chtěl bych rovněž poděkovat paní komisařce za její komplexní odpověď. Avšak jak jistě chápe, producenti mléka mají závažné potíže. Náklady produkce mléka převyšují cenu, za níž je prodáváno.
<P>
Schvaluji vaši poznámku ohledně Irska, ale může být přijato nějaké další opatření - intervenční opatření -, které zvýší cenu nyní? Zemědělci nemohou pokračovat v produkci mléka za současných podmínek.
<SPEAKER ID="485" NAME="Jim Allister" AFFILIATION="NI">
Paní komisařko, jakou naléhavost a odhodlání přikládá Komise zajištění, že se trh s mlékem odrazí ode dna? Není zde nebezpečí, že rozmělněná postupná opatření způsobí, že to bude trhu trvat déle? A čas je jediná věc, kterou postrádáme. Není čas pro vývozní náhrady? Protože náš průmysl právě umírá, paní komisařko.
<SPEAKER ID="486" NAME="Jim Higgins" AFFILIATION="PPE-DE">
Chtěl bych vám poděkovat, paní komisařko, a zejména přivítat vaše rozhodnutí týkající se opětovného zavedení intervencí jakožto krátkodobého opatření pouze proto, že se nacházíme v krizi.
<P>
Nesouhlasila by komisařka s tím, že máme čtyři hlavní problémy: zaprvé směnný kurz eura a libry, zadruhé pokles výroby v důsledku melaminového skandálu v Asii a Číně, zatřetí 3% nárůst výroby ve Spojených státech a nakonec, ale v neposlední řadě, náš dávný nepřítel, Brazílie? Nepotřebovali bychom soustavně sledovat světový vývoj, abychom měli připravenou reakci na tyto druhy situací?
<SPEAKER ID="487" NAME="Mariann Fischer Boel">
členka Komise. - Především jsem jasně oznámila, že jsem připravena využít nástroje řízení, které máme k dispozici. Avšak máme určitá omezení a je velmi důležité, aby rozhodnutí, jež můžeme přijmout, nakonec neznamenala, že poškodíme sami sebe. Musíme zohlednit skutečnost, že intervence je dobré a - jsem ráda, že jsem to slyšela - krátkodobé opatření. To proto, že se musíme, nechtěla bych říci zbavit se, ale musí se uplatňovat na trh v pozdější fázi, což spíše prodlouží nepříjemné dopady, ale nemůžeme se jí prostě zbavit.
<P>
Jak jsem řekla dříve, ukázali jsme své odhodlání před deseti dny zvýšením vývozních náhrad u másla a sušeného mléka a sledujeme trh.
<P>
Pokud se týká kompenzací, zdá se, že docela dost producentů mléka zapomíná, že podle reformy z roku 2003 dostali kompenzace pouze prostřednictvím přímých plateb, a to částku, jež se neváže na kus dojnice, ale vypočítanou na základě dlouhodobé produkce mezi roky 2000 a 2002, což je nyní zahrnuto do přímých plateb.
<P>
Někdy musím také připomínat některým zemědělcům, že tuto kompenzaci již dostávají. Vím, že to není úplně uspokojivá odpověď v dnešní obtížné situaci, ale je třeba k ní přihlédnout.
<P>
Během Zeleného týdne na počátku ledna jsem v Berlíně vyslala velmi jasný signál, že jsem připravena poskytnout některé nevyužité peníze z rozpočtu na rok 2009, a Komise navrhla pro rok 2009 částku 1,5 miliardy EUR, která má pokrýt mezeru způsobenou tím, že zdravotní kontroly nevstoupí v platnost do 1. ledna 2010, kdy vstoupí v platnost soubor opatření, jímž se snažíme vyřešit nové problémy.
<P>
Otázka, chtějí-li členské státy utratit 1,5 miliardy EUR, není v mých rukou, ale je to věc vedoucích představitelů států a ministrů financí, a já doufám, že bude rovněž možné, prostřednictvím nějakého lobbování ze strany poslanců Evropského parlamentu nebo jejich vnitrostátních vlád, prosadit řešení.
<P>
Zcela souhlasím se třemi příčinami této situace. Pro Irsko je vývoz do Spojeného království se směnným kurzem ztěžujícím život samozřejmě velmi nevýhodný, konkrétně pro irské zemědělce. Nepodceňuji související důsledky skandálu v Číně, kdy mohou být někteří lidé opatrnější ohledně mléčných výrobků, které jedí a pijí.
<P>
Nárůst na světových trzích nezpůsobily pouze samotné Spojené státy. Zažili jsme výrazný nárůst na Novém Zélandu, a to dopadá na světové trhy s důsledky, o nichž jsme mluvili. Doufám, že se celková produkce na světových trzích sníží, protože se jedná o všeobecný problém, nikoliv pouze problém evropských producentů mléka. Nyní je velmi těžké vydělat si v odvětví mléka nějaké peníze. Proto nesmíme váhat a musíme vhodným a vyváženým způsobem použít dostupné nástroje.
<SPEAKER ID="488" NAME="Předsedající">

<P>
Předmět: Označování výrobků ze skopového masa
<P>
V současné době neexistují žádné konkrétní právní předpisy týkající se označování původu v odvětví skopového masa. Proto se v EU uplatňuje mnoho různých způsobů označování výrobků ze skopového.
<P>
Mohla by paní komisařka zvážit zavedení evropského nařízení pro označování výrobků ze skopového masa, které by spotřebitelům umožnilo rozlišit mezi výrobky z EU a ze třetích zemí?
<SPEAKER ID="489" NAME="Mariann Fischer Boel">
členka Komise. - Opravdu se domnívám, že mohou být evropští zemědělci pyšní na své normy, a Komise podporuje jakoukoliv iniciativu, která pomáhá zemědělcům, nejen v odvětví chovu dobytka, sdělovat spotřebitelům původ výrobku.
<P>
Jak prohlásil ctěný poslanec, nyní neexistují žádné konkrétní právní předpisy EU týkající se označování původu v odvětví skopového masa.
<P>
Na odvětví skopového masa se samozřejmě vztahují obecná pravidla vnitřního trhu týkající se označování a propagace potravin. Tato pravidla požadují povinné označování původu v případech, kdy by se mohli spotřebitelé splést, pokud se týká opravdového původu nebo provenience potravin.
<P>
Komise se nedomnívá, že by existoval nějaký obecný problém se zmatením spotřebitelů ohledně původu skopového. Proto poslední návrh nařízení Komise o potravinových informacích určených spotřebitelům nerozšiřuje seznam produktů, na něž se vztahuje povinné označování původu.
<P>
Chtěla bych zdůraznit, že označování původu hovězího masa a výrobků z něho je zvláštní případ, a domnívám se, že bychom neměli zapomínat, jak vzniklo, jako důsledek krize s BSE. Abychom obnovili důvěru spotřebitelů v hovězí maso, bylo nezbytné poskytnout spotřebitelům více informací prostřednictvím srozumitelného označení výrobku, včetně jeho původu.
<P>
Je rovněž důležité připomenout, že již stávající právní předpisy umožňují použít dobrovolné označení skopového masa. Shodne-li se celý dodavatelský řetězec na takovém systému označování, mohou doplňující informace spotřebitelům dodat jejich výrobkům poskytnout přidanou hodnotu.
<P>
Aby vnitřní trh fungoval bez problémů, zavádí návrh nařízení Komise o potravinových informacích určených spotřebitelům rámec pro dobrovolné označování původu.
<P>
Zejména pokud se týká skopového masa, u nějž je uváděn původ, uvádí se informace o různých místech narození, chovu a porážky zvířete. Provádí-li se tyto produkční fáze v různých členských státech, měla by být uvedena všechna místa původu.
<P>
Pokud se týká dlouhodobějšího výhledu, Komise projednává, zdali by všechny různé zemědělské produkty měly být označovány tak, aby bylo uvedeno místo zemědělské výroby, a zejména zdali byly dodrženy požadavky EU týkající se zemědělství.
<P>
Jsem si vědoma, že během konzultací o zelené knize o kvalitě zemědělských výrobků zástupci odvětví skopového masa obhajovali povinné označování původu. V květnu 2009 vydá Komise sdělení, jehož prostřednictvím bude usilovat o dosažení rovnováhy mezi zjednodušením, transparentností a specifikací výrobku. Tento týden se bude ve čtvrtek a v pátek konat konference uspořádaná na toto téma českým předsednictvím a jsem si jista, že proběhne živá a zajímavá diskuse o označování. Je to důležité. Není to vždy jednoduché, protože nikdo nechce v supermarketu číst na zadní straně obalu potravin romány, takže se domnívám, že je třeba nalézt rovnováhu a správné řešení. Jsem potěšena všemi poznámkami k zelené knize.
<SPEAKER ID="490" NAME="Liam Aylward" AFFILIATION="UEN">
Děkuji, paní komisařko. Zejména vítám konferenci, která se bude konat, a tím, že můžeme být v Evropě velmi pyšní na normy našich potravinářských výrobků - v tom s vámi určitě souhlasím.
<P>
Chtěl bych se však zmínit o navrhované povinné elektronické identifikaci ovcí, která vstoupí v platnost v lednu 2010 a kterou chce Komise prosadit i přes odpor členů Výboru pro zemědělství a organizací zemědělců. My, jakožto členové, jsme protestovali proti provozním a cenovým dopadům povinného elektronického označování a katastrofálním důsledkům pro již tak oslabený průmysl. Projedná Komise další odklad nebo odstranění povinné povahy tohoto návrhu? Pokud ne, mohly by Komise náhradu za splnění dodatečných nákladů povinného elektronického označování?
<SPEAKER ID="491" NAME="Mariann Fischer Boel">
členka Komise. - Především bych měla říci, že pokud si přejete hlubší diskusi o elektronickém označování ovcí, pak byste měl, jak pravděpodobně víte, vyzvat jiného komisaře - komisaře odpovědného za ochranu spotřebitelů -, ale ráda k tomu přidám svoje poznámky.
<P>
Zdá se, že je Rada nyní v této otázce jednotná. Měla jsem mnoho příležitostí cestovat a setkávat se s mnoha lidmi, kteří se domnívají, že elektronický systém označování zničí svými náklady mnoho malých producentů. Domnívám se, že se musíte podívat na možnost využití žádosti o finanční prostředky pro rozvoj venkova za účelem zmírnění nákladů elektronického označování. Existuje položka nazvaná "sbližování standardů", která může být použita pro žádost o finanční prostředky pro rozvoj venkova za účelem vyrovnání těchto dodatečných nákladů, které jistě pocítí mnozí drobní chovatelé ovcí.
<SPEAKER ID="492" NAME="Předsedající">
Otázky, jež nebyly zodpovězeny pro nedostatek času, budou zodpovězeny písemně (viz příloha).
<P>
Tím je doba vyhrazená pro otázky ukončena.
<P>
(Zasedání bylo přerušeno ve 20:05 a znovu zahájeno ve 21:00)
