<CHAPTER ID="014">
Slučitelnost nabíječek baterií mobilních telefonů (rozprava) 
<SPEAKER ID="465" NAME="Předsedající">
Dalším bodem je rozprava o otázce k ústnímu zodpovězení (B6-0225/2009), kterou Komisi položil pan Cappato jménem skupiny Aliance liberálů a demokratů pro Evropu, o slučitelnosti nabíječek baterií mobilních telefonů.
<SPEAKER ID="466" NAME="Marco Cappato">
autor. - (IT) Paní předsedající, dámy a pánové, skutečnost, o níž diskutujeme, je velmi jasná a srozumitelná: v Evropě se používá přibližně 500 milionů mobilních telefonů a 30 různých typů nabíječek. Technický důvod pro tyto rozdíly neexistuje. Není žádný technický důvod. Je to pouze zdroj nečestné obchodní taktiky ze strany výrobců na jedné straně a původce poškození životního prostředí na straně druhé, přičemž důsledkem této pasti na spotřebitele, z níž není úniku, je, že každé dva nebo tři roky se stovky milionů telefonních nabíječek rozptýlí do okolního prostředí.
<P>
Evropská komise - pan komisař Verheugen - již urychleně odpověděla na naši otázku, která volala po opatření pro standardizaci tohoto zařízení, a tak se dnes pana komisaře ptáme, v jaké jsme fázi. Jednou z možných cest je samoregulace, čímž myslím, že výrobci mobilních telefonů, a tudíž i nabíječek, se mohou velmi rychle dohodnout na zavedení normy, která tuto skutečně nesmyslnou a poškozující situaci ukončí.
<P>
Proto bychom měli hned říci, pane komisaři Verheugene, že bez ohledu na to, jakou záruku samoregulace chtějí výrobci dát, my budeme muset vyjasnit, že bude-li tato reakce nedostatečná, zasáhneme s nařízením, které se nebude vztahovat pouze k mobilním telefonům a nabíječkám jejich baterií, ale také k ostatním digitálním zařízením, u nichž se vyskytuje tentýž problém. Tímto způsobem by Evropa mohla také - již končím, paní předsedající - určovat normy, které by byly nakonec uznány také jako mezinárodní. Toto je skvělá příležitost, pokud jde o technické záležitosti, ale je také důležitá pro evropské spotřebitele.
<SPEAKER ID="467" NAME="Günter Verheugen">
místopředseda Komise. - (DE) Paní předsedající, dámy a pánové, těší mě, že mohu poslance Evropského parlamentu informovat, že v otázce harmonizace nabíječek baterií mobilních telefonů v Evropě bylo dosaženo skutečného pokroku.
<P>
Nejprve bych však rád poděkoval panu Cappatovi a panu Mandersovi za odhodlání, s jakým se věnovali tomuto problému, jenž je pro obyvatele Evropy každodenní skutečností.
<P>
Naprosto s nimi souhlasím, že musíme skoncovat se stále rostoucím počtem druhů nabíječek a že v budoucnu musí být možné nabíjet baterie mobilních telefonů pomocí jediné standardizované nabíječky. Stovky milionů zbytečných nabíječek a adaptérů v Evropě nesmyslně zatěžují životní prostředí a zároveň představují nepříjemnou a drahou záležitost pro spotřebitele. V současné době každý, kdo mění mobilní telefon, potřebuje většinou úplně jinou nabíječku, dokonce ani různé modely od téhož výrobce nepoužívají standardizované nabíječky.
<P>
Nejde o nový problém. Nicméně je třeba si uvědomit, že nabíjení baterie mobilního telefonu není jako čerpání benzinu do auta; je to technicky složitější věc. Před několika lety ještě technologie nedosahovala takové úrovně, aby byla možná úplná harmonizace, zejména kvůli bezpečnostním rizikům. Mobilní telefony se mohly přehřát nebo dokonce během nabíjení explodovat.
<P>
Tyto potíže již byly překonány a neexistují žádné technické důvody, které by bránily harmonizaci.
<P>
Proto jsem podnikl konkrétní kroky, abych přiměl průmysl k zavedení standardizované nabíječky na trh.
<P>
Věřím, že průmysl bude jednat rychle. Nicméně ve své úloze evropského orgánu se musíme mít stále na pozoru. Neměli bychom v žádném případě vylučovat možnost zavedení právních nařízení. Jak již možná víte, na svém posledním kongresu v Barceloně ohlásili poskytovatelé sítí, že od roku 2012 bude možné nabíjet většinu nových mobilních telefonů, které prodávají, jedinou standardizovanou nabíječkou.
<P>
To je dobré, ale není to dostačující. Komise by ráda viděla úplnou harmonizaci na základě jednotné normy a závazné rozhodnutí průmyslu k jejímu provedení. Komise očekává, že průmysl přijde do konce dubna se závaznou dohodou ve formě memoranda. Toto memorandum by mělo být podepsáno hlavními výrobci mobilních telefonů a mělo by zajistit, aby každá nabíječka mohla nabíjet každý mobilní telefon a aby každý mobilní telefon mohl být nabíjen každou nabíječkou.
<P>
Pokud průmysl nepředloží dobrovolnou dohodu, nebude Komise váhat s předložením legislativního návrhu.
<P>
Očekávám, že jakmile prolomíme hráz s mobilními telefony, bude problém automaticky vyřešen i pro ostatní zařízení, jako jsou digitální fotoaparáty a MP3 přehrávače. Pokud se tak nestane, může zde být také zapotřebí právního zásahu.
<P>
Komise nadále počítá s cennou podporou Evropského parlamentu pro vyřešení tohoto nepříjemného problému jednou pro vždy.
<SPEAKER ID="468" NAME="Paul Rübig" LANGUAGE="DE">
Paní předsedající, pane komisaři, dámy a pánové, dnes můžeme slavit evropský den mobilních telefonů, protože spolu s Komisí a Radou jsme dnes přijali "nařízení o roamingu II". Došli jsme k dobrému ujednání, které přinese snížení nákladů při používání mobilních telefonů. To je vzhledem k hospodářské krizi dobrá zpráva. Také plánujeme program na snížení nákladů u nabíječek, což je pro obyvatele Evropy velmi důležité.
<P>
Nabíječky by měly být opatřeny štítkem označujícím jejich výkonnostní třídu, podobně jako u ledniček, abychom viděli, kolik elektřiny spotřebují. Také je pro nás důležité zavést právní požadavek na automatické přerušení napájení, aby se nabíječka automaticky vypnula, když je zařízení nabito. Navíc bychom měli žádat instituty pro normalizaci, aby předkládaly návrhy, které toto umožní.
<P>
Domnívám se, že plán předložený Komisí je dobrý, protože vyžaduje, aby průmysl buď do dubna dosáhl dobrovolné dohody, nebo bude podléhat technickým právním předpisům. To samozřejmě není tak jednoduché, jak se zdá. Na jedné straně máme spojení mezi nabíječkou a mobilním telefonem. Pro něj nebude problém stanovit technickou normu. Ovšem na druhé straně je problém se zásuvkou, který známe z evropských norem. V tomto případě bychom také měli vyvinout návrhy na řešení problému, které se nevztahuje jen na Evropu, ale i na zbytek světa. Možná bychom mohli zapojit Mezinárodní organizaci pro normalizaci (ISO), abychom nalezli celosvětové řešení.
<SPEAKER ID="469" NAME="Silvia-Adriana Ţicău" LANGUAGE="RO">
Téma, o němž diskutujeme, bude mít vliv na mnoho spotřebitelů na úrovni Evropské unie. Musím také zmínit, že rok 2009, rok tvořivosti a inovací, je rokem, v němž můžeme udělat krok k normalizaci, pokud mezi výrobci mobilních telefonů dojde k dohodě, ačkoli momentálně na dobrovolné bázi.
<P>
Domnívám se, že především potřebujeme společnou technickou normu. Také jsem přesvědčena, že je důležité, aby se zapojily také evropské instituce, které se zabývají normalizací, aby mohl být uplatněn náležitý výzkum na úrovni trhu.
<P>
Myslím si, že důležitá je také informační kampaň pro spotřebitele, protože nestačí pouze zavést štítky na mobilní telefony s informací o jejich energetické výkonnosti. Také se domnívám, že je důležité, aby byla zahájena informační kampaň pro spotřebitele o typech nabíječek baterií mobilních telefonů.
<P>
Rok 2012 není daleko. Domnívám se, že pokud výrobci skutečně investují do nového typu jednotné nabíječky, bude dostatek času splnit limit roku 2012.
<P>
Nicméně chci zmínit, že výzkum již přinesl výsledky v podobě některých aplikací, které se již objevují na trhu: existují nabíječky, které mohou být použity k nabíjení dvou nebo tří zařízení. I pokud jsou to zařízení jiných značek a modelů, mohou být nabíjeny současně.
<P>
Proto je třeba, abychom více investovali do výzkumu, zejména, podle mého názoru, do výzkumu věnovaného odvětví informačních a komunikačních technologií. Dochází k vývoji. V sedmém rámcovém programu pro výzkum máme přiděleny velké finanční částky. Zdá se však, že pro poměrně úzké pole, jako jsou nabíječky mobilních telefonů, nebylo uděláno dost. Proto se domnívám, že dohoda mezi výrobci je krok vpřed, ale musí být doprovázena také společnými normami.
<SPEAKER ID="470" NAME="Toine Manders">
jménem skupiny ALDE. - (NL) Paní předsedající, dnes diskutujeme o tématu zvláštního významu pro spotřebitele, o normalizovaném připojení pro nabíječky mobilních telefonů. Jako liberál jsem samozřejmě zastáncem volného fungování vnitřního trhu a co možná nejmenších zásahů vlády do trhu. Na druhou stranu spotřebitelé také musí mít možnost volby. V současné době spotřebitelé, kteří si koupí nový telefon, nemají vůbec žádnou možnost volby. Nabíječka musí být automaticky zakoupena s telefonem, což spotřebitelům často velmi vadí. Co více, průzkum ukazuje, že spotřebitelé utratí 300 milionů EUR ročně za nové nabíječky, protože jsou automaticky zahrnovány do balení s novým telefonem. Výsledkem toho je, že i životní prostředí je zatěžováno 300 miliony EUR ročně, a to se nezmiňuji o plýtvání energií, které tyto levné nabíječky způsobují, protože často bývají ponechány v zásuvce i poté, co byl telefon odpojen, a dále spotřebovávají energii.
<P>
Můj kolega pan Capato a já vyzýváme k zavedení evropské normy už roky a já bych velmi rád poděkoval panu komisaři za způsob, jak to provedl - že průmysl trochu navnadil a zároveň mu pohrozil, když řekl: "Buď přijďte s řešením vy, nebo my zavedeme závazný právní předpis." Ještě více bych mu chtěl blahopřát k tomuto přístupu, protože jako liberál jsem proti závazným nařízením, pokud může být použita domluva. Domluva znamená, že lidé upřednostní nějaké opatření proto, že vidí jeho výhody, a já se domnívám, že pan komisař zde dosáhl mimořádného úspěchu.
<P>
Několikrát už jsem vyprávěl následující vtip: Když jsem před 35 lety potkal svou ženu, umluvil jsem ji, aby se mnou chodila. Kdybych ji donutil, pravděpodobně by neviděla přidanou hodnotu, kterou máme dnes, a tudíž by ta myšlenka nevydržela tak dlouho. Myslím, že tento příklad se vztahuje také na průmysl, protože pokud si průmysl musí vyřešit ten problém sám, vyřeší ho lépe, než kdyby řešení předkládali politikové.
<P>
Proto se domnívám, že toto řešení je skvělé. Doufám, že dokážete včas zavést normu nejen pro nabíječky telefonů, ale také pro více druhů elektrického vybavení, protože stejné znepokojení se vztahuje k dalším elektronickým zařízením. Pokud jede rodina pryč na víkend, může si s sebou brát 30 nabíječek. Vždy se najdou lidé, i zde ve sněmovně, kteří se musí ptát, jestli má někdo nabíječku, kterou si mohou půjčit, protože si svou zapomněli. Pak musíte najít specifickou nabíječku pro specifické značky a modelu. Znovu vám, pane komisaři, skládám poklonu. Doufám, že to bude v roce 2012 skutečně zrealizováno, a doufám, že pokud průmysl nedostojí svým závazkům, budete jednat rázně, protože to je třeba. Musíte mít hrozbu v rezervě, ale přednostně dosáhnout řešení pomocí dohody a samoregulace. V tom jste uspěl a máte můj obdiv.
<SPEAKER ID="471" NAME="Paul Rübig" AFFILIATION="PPE-DE">
(DE) Paní předsedající, mám další otázku na pana komisaře Verheugena. Porty USB 2 mohou přenášet nejen energii, ale také data. Nemohlo by to být alternativní řešení?
<SPEAKER ID="472" NAME="Günter Verheugen">
místopředseda Komise. - (DE) Paní předsedající, dámy a pánové, o tom jsem již mluvil, pane Rübigu. Chtěl jsem vám sdělit, že právě proto necítím v této otázce žádné napětí, protože se nedomnívám, že průmyslu zbytečně komplikujeme život, neboť norma pro USB je již zavedena. Všichni odborníci mi říkají, že stávající norma může být použita pro veškerá příruční a kapesní zařízení. Nemůžete ji používat zároveň pro stolní počítače a mobilní telefony, ale je možné ji využívat pro všechna příruční a kapesní zařízení.
<P>
To je také má odpověď paní Ţicăuové. Norma, kterou vyžadujete, je již vlastně zavedena. Navíc bych vám měl sdělit, paní Ţicăuová, že se již intenzivně pracuje na otázce spotřeby energie a dopadech takovýchto nabíječek na životní prostředí. Touto otázkou se budeme zabývat, nejpozději až začneme pracovat na provádění směrnice týkající se výrobků spotřebovávajících energii, na kterou jsme vám předložili nový návrh.
<P>
Má poslední poznámka směřuje k panu Rübigovi. Domnívám se, že myšlenka automatického přerušení napájení je velmi dobrá a nevztahuje se pouze k nabíječkám. Myslím, že to je téma, které by mělo být mnohem více rozvedeno. Komise na něm již pracuje a o výsledcích vám podá zprávu.
<SPEAKER ID="473" NAME="Předsedající">
Rozprava je ukončena.
