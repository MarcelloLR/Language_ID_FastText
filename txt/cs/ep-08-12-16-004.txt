<CHAPTER ID="004">
Vysvětlení hlasování
<P>
Ústní vsvětlení hlasování
<SPEAKER ID="060" NAME="Hubert Pirker" AFFILIATION="PPE-DE">
(DE) Pane předsedající, evropská rada zaměstnanců existuje již 14 let a je nejvyšší čas ji pozměnit. Hlasoval jsem pro zprávu, protože alespoň umožní přizpůsobit evropskou radu zaměstnanců novým podmínkám. Máme nadbytek takzvaných evropských společností, tedy těch, které jsou provozovány přes hranice. Proto bylo nezbytné přizpůsobit pravomoci evropské rady zaměstnanců tak, aby odpovídaly těmto novým požadavkům. Tuto zprávu musíme podpořit už jen proto, že zaručuje skutečné zastoupení zaměstnanců všech společností s přeshraniční činností a všech společností, kde je třeba brát v potaz přeshraniční zájmy zaměstnanců, na evropské radě zaměstnanců.
<SPEAKER ID="062" NAME="Daniel Hannan" AFFILIATION="NI">
Pane předsedající, při příležitostech, jako je tato, je často přínosné vrátit se k prvotním zásadám a ptát se, proč v této oblasti vůbec potřebujeme evropskou regulaci. Chcete-li mi něco prodat, a já to chci od vás koupit, a jak zákazník, tak prodejce jsou spokojeni s jednotkami měření, určitě by se mezi ně neměla stavět žádná vnitrostátní vláda, nebo dokonce Evropská unie, a prohlásit jejich transakci za nelegální? Možná to zní těžko srozumitelně nebo jako akademická otázka, ale v mé zemi byly podány žaloby, které zabírají velmi mnoho času a lidem způsobují obrovské potíže, protože obchodují se svými zákazníky v jednotkách, s nimiž jsou tito zákazníci spokojeni. To je další příklad toho, jak se pravomoci přesouvají z národních států směrem k osobám v evropských institucích, které nemůžeme volit.
<P>
Rád bych pouze zopakoval náš požadavek na referendum o Lisabonské smlouvě: Pactio Olisipiensis censenda est!
<SPEAKER ID="063" NAME="Martine Roure" AFFILIATION="PSE">
(FR) Pane předsedající, dnešek je pro náš Parlament skutečně historickým dnem. Pracovali jsme tvrdě, abychom se dostali do této fáze: zajdu tak daleko, že řeknu, že se na tomto dokumentu pracovalo 15 let.
<P>
Znáte ten příběh sám, protože předsedáte pracovní skupině, která se, zcela správně, domnívala, že je status asistentů velmi závažnou otázkou. Pro nás to představuje vrcholný bod velkého díla. Jak jste uvedl, všichni ostatní předsedové před panem Pötteringem k tomuto výsledku významně přispěli: právě jsem poděkovala paní Fontaineové, když jsem ji potkala na schodech.
<P>
Avšak musím rovněž uvést, že bych chtěla poděkovat pracovní skupině, jejímž jste byl členem. Do této pracovní skupiny patřili pan Friedrich, paní Lullingová, pan Nicholson, paní De Vitsová a paní Wallisová - doufám, že jsem na nikoho nezapomněla - a musím prohlásit, že v této skupině existovala velká solidarita, která byla příčinou našeho úspěchu. Chtěla bych rovněž ocenit Výbor pro právní záležitosti, který byl schopen ujmout se vedení, vyrovnat se s problémem a pracovat rychle: děkuji vám mnohokrát.
<SPEAKER ID="065" NAME="Christopher Heaton-Harris" AFFILIATION="PPE-DE">
Pane předsedající, chtěl bych poblahopřát panu zpravodaji k této zprávě. Hlasoval jsem na podporu jeho doporučení, protože mám doslova stovky voličů z East Midlands, od Nottinghamu do Daventry, od Glossopu do Lincolnu, které napálila jedna z těchto společností: European City Guide. Tato společnost skutečně podvádí lidi tím, že jim zasílá faktury a vyhrožuje jim žalobou, pokud nezaplatí za reklamu, která se prostě nikdy neobjevila v produktech, jejichž prodej předstírá.
<P>
European City Guide je jednou z největších příčin stížností, které jsem obdržel během 10 let, co zasedám v této sněmovně. První stížnosti vlastně přišly v první várce dopisů po mém zvolení a poslední dorazily do mé schránky dnes ráno. Proto mě těší, že mohu v této sněmovně podpořit něco, co napomůže změně.
<SPEAKER ID="066" NAME="Syed Kamall" AFFILIATION="PPE-DE">
Pane předsedající, stejně jako předchozí řečník bych chtěl ocenit zpravodaje za jeho zprávu k tomuto tématu, a to kvůli jeho zcela zřejmému významu. Několik z nás obdrželo dopisy od našich voličů, kteří se ptají na tento konkrétní podvod. Někteří velmi vyděšení lidé, včetně mnoha malých podniků z celé EU, mi píší do mého londýnského volebního obvodu a říkají mi, že se velmi obávají, že budou muset tuto částku zaplatit a že nechtějí čelit žalobě.
<P>
To je jedna z oblastí, ve kterých si EU vede dobře. Vím, že jsem kritický k další politické a hospodářské integraci, ale je mi také potěšením poukázat na případy, kdy Evropská unie funguje dobře. Někdy bychom se měli zaměřovat na to, co děláme dobře, a pokusit se zapomenout na věci, jež se nám tolik nepovedly, například smýšlení o jednom přístupu pro všechny.
<P>
Tento případ je nazýván jedním z prvních evropských podvodů, ale není to skutečně první evropský podvod. Chcete-li najít další evropské podvody, můžete se podívat na Evropskou ústavu a Lisabonskou smlouvu. Slýcháváme, že se Lisabonská smlouva od Evropské ústavy zcela odlišuje, ale v důsledku se jedná o úplně totožnou věc, a odpírat obyvatelům Spojeného království hlasovací právo je opravdovým podvodem a odpíráním demokracie.
<SPEAKER ID="067" NAME="Marcin Libicki" AFFILIATION="UEN">
- (PL) Pane předsedající, jako předseda Petičního výboru mohu říci, že byl tento výbor spokojen, když byl po námi obdržených informací přijat náš návrh zprávy o nekalých praktikách inzertních společností, jako je City Guide. Tuto zprávu připravil pan Busuttil a rád bych mu k tomuto úspěchu poblahopřál. Na zprávě pracoval celý Petiční výbor a jeho sekretariát. Chci poděkovat všem zúčastněným, zejména panu Busuttilovi a také všem poslancům, kteří hlasovali pro toto usnesení. Toto usnesení získalo v této sněmovně takřka jednomyslnou podporu.
<SPEAKER ID="068" NAME="Ewa Tomaszewska" AFFILIATION="UEN">
(PL) Pane předsedající, nejedná se o jedinou oblast, kde jsou požadovány platby za neposkytnuté služby. Proto důrazně podporuji tuto zprávu a hlasovala jsem pro ni. Rovněž bych chtěla uvést, že jsem nemohla hlasovat pro několik prvních dnes předložených zpráv. Blokáda před Parlamentem mně a mnoha dalším mým kolegům znemožnila dostat se do sněmovny. Chtěla bych, aby byl zaznamenán můj protest proti tomuto stavu.
<SPEAKER ID="069" NAME="Mairead McGuinness" AFFILIATION="PPE-DE">
Pane předsedající, jsem velmi potěšena, že zpráva o City Guide a obchodních adresářích získala tak velkou podporu, a blahopřeji zpravodaji k jeho práci. Tato otázka se týká širokého okruhu a Parlament na ni reaguje. Týká se jednotlivců, klubů, škol a podniků podváděných společnostmi těžícími z nedostatečné koordinace.
<P>
Doufám, že dnešní hlasování bude signálem, aby byli lidé velmi opatrní při podepisování, a že Parlament bude naslouchat jejich obavám a že budeme požadovat opatření ze strany členských států a na evropské úrovni, která zastaví praxi ždímání peněz z podniků pod falešnými záminkami.
<P>
Je to velmi úspěšný den pro zpravodaje Simona Busuttila a velmi úspěšný den pro Petiční výbor, který tuto otázku ve všech fázích prosazoval. Těším se, až informuji své voliče - stovky z nich mě ohledně tohoto tématu kontaktovaly - a podám jim zprávu, že zde skutečně došlo k pokroku.
<SPEAKER ID="070" NAME="Tadeusz Zwiefka" AFFILIATION="PPE-DE">
(PL) Pane předsedající, chtěl bych učinit všeobecnou poznámku. Ani já jsem se kvůli blokádě Parlamentu nemohl zúčastnit několika prvních dnešních hlasování. Podle mě je zcela nepřijatelné, aby francouzský policista bránil vozidlu identifikovanému jako vozidlo ve službách Parlamentu v příjezdu ke sněmovně. To se děje jen ve Štrasburku. Bude-li se to opakovat, budu tíhnout k tomu, přidat se na stranu těch, kdo nechtějí, aby bylo sídlo Parlamentu ve Štrasburku. Konec konců, situace, jakou jsem právě popsal, v Bruselu nevznikají.
<SPEAKER ID="072" NAME="Christopher Heaton-Harris" AFFILIATION="PPE-DE">
Pane předsedající, požádal jsem o vystoupení, abych mohl vysvětlit hlasování o ochraně eura. Už budu na řadě?
<SPEAKER ID="073" NAME="Předsedající">
Vzhledem k tomu, že neproběhla rozprava, jednací řád stanoví, že nejsou povolena žádná ústní vysvětlení. Proto máte dvě možnosti: buď předložíte své prohlášení písemně, nebo - pokud budeme mít trochu času - můžete jej učinit ústně a bude přepsáno.
<P>
Učiňte jej tedy ústně.
<SPEAKER ID="074" NAME="Christopher Heaton-Harris" AFFILIATION="PPE-DE">
Pane předsedající, jste velmi laskav a doufám, že toho nebudete jednoho dne litovat!
<P>
Konzervativci ze Spojeného království se zdrželi hlasování o slavném euru. Protože jsme přesvědčeni, že je čestné, aby ti, kdo si nepřejí přistoupit ke společné měně, přenechali rozhodnutí o této měně zemím, které ji mají. Avšak během posledních měsíců je stále zřejmější, že někteří starší poslanci této sněmovny nejednají čestným nebo zdvořilým způsobem. Nedávné akce některých vedoucích představitelů našich skupin při návštěvě prezidenta České republiky byly velmi vzdáleny úctě, která by měla být prokazována prezidentovi demokratické evropské země.
<P>
Jak se blíží evropské volby, mnoho zde přítomných poslanců bude naříkat, že nejsou bráni vážně, nebo že si jich jejich voliči neváží tak, jak by si zasloužili. Možná by si měli uvědomit, že si zasloužíte úctu pouze tehdy, když nějakou ukážete, zejména vůči těm, s nimiž zásadně nesouhlasíte. Zdá se, že staří revolucionáři nikdy nevymřou: pouze zapomínají, za co bojovali!
<SPEAKER ID="076" NAME="Ingeborg Gräßle" AFFILIATION="PPE-DE">
(DE) Pane předsedající, hlasovala jsem proti zprávě pana Garganiho, protože jsem přesvědčena, že to, co máme před sebou a v nařízení Rady, v jehož případě máme pouze právo naslouchat, je dalekosáhlým zásahem do svobod poslanců. Chtěla bych podotknout, a tím nechci nijak snižovat práci Výboru pro právní záležitosti, že v případě dopadů tohoto nařízení Rady na naše asistenty zůstává ještě mnoho nevyřešených otázek a problémů.
<P>
Jako členka Výboru pro rozpočtovou kontrolu jsem se vždy domnívala, že by se mělo v otázce statutu asistentů naléhavě něco udělat. Vždy jsem byla jednou z těch, kdo za své zaměstnance odvádí příspěvky sociálního pojištění a zaměstnává je za řádných podmínek. Ti kolegové poslanci, kteří tak nečiní, na nás toto nařízení Rady takříkajíc uvalili. Bylo by lepší, kdyby parlamentní administrativa reagovala rychleji a přispěla k realizaci stávajícího modelu. Tento model není docela špatný a chceme ho zachovat pro místní asistenty. To by bylo lepší řešení pro svobodu všech.
<SPEAKER ID="078" NAME="Richard Corbett" AFFILIATION="PSE">
Pane předsedající, chtěl bych se přidat k těm, kdo blahopřejí panu Busuttilovi k jeho zprávám a vyjadřují politování nad manýry různých adresářových společností.
<P>
Jedním z často neznámých aspektů je způsob, jak agresivně tyto společnosti prosazují své požadavky na platby. Oběti společnosti European City Guide a dalších adresářových společností vytvořily internetovou stránku nazvanou Zastavte European City Guide, která má přispět k šíření informací o nebezpečích těchto podvodů a pomáhat malým podnikům, sportovním klubům, charitativním organizacím atd., které se chtějí bránit, nikoliv se jimi nechat okrádat. Nyní je vlastníci adresářových společností šikanují a snaží se, aby poskytovatelé internetu, kteří umožnili vytvoření tohoto nástroje, dotčenou internetovou stránku odstranili. Proto nyní tuto internetovou stránku hostuji na své vlastní internetové stránce, protože se pravděpodobně neodváží zaútočit na poslance Evropského parlamentu.
<P>
Chtěl bych však vyzvat oběti a potenciální oběti tohoto podvodu, aby využily této organizace při koordinaci své činnosti a aby s námi spolupracovaly na uzavření právních mezer, které všechny uvedené podvody definitivně zastaví.
<P>
Písemná vysvětlení hlasování
<SPEAKER ID="081" NAME="Alessandro Battilocchio  " LANGUAGE="IT">
Pane předsedající, dámy a pánové, hlasuji pro tuto dohodu, která tvoří součást vztahů mezi Evropou a Maghrebem.
<P>
Chtěl bych však využít příležitosti a zdůraznit opakované porušování lidských práv a nedodržování mezinárodních závazků týkajících se otázky Sahrawiů ze strany Maroka. Jednoduše je po něm požadováno, aby dodržovalo ustanovení různých rezolucí OSN týkajících se této otázky. Musí být potvrzeno právo všech Sahrawiů vyjádřit se k sebeurčení. Jedná se o poslední baštu kolonialismu v Africe a mezinárodní společenství nemůže nadále mlčet. V této souvislosti by Evropa měla převzít svou odpovědnost.
<SPEAKER ID="082" NAME="David Casa  " LANGUAGE="MT">
Zcela souhlasím s významem, který musíme přikládat vztahům mezi Evropskou unií a jejími sousedy, zejména ve Středomoří. Marocké království vždy zdůrazňovalo, že je třeba podporovat těsnější vazby s Evropskou unií a mělo by být naší povinností zajistit další rozvoj a posilování této spolupráce.
<SPEAKER ID="083" NAME="Dragoş Florin David  " LANGUAGE="RO">
Hlasoval jsem pro návrh rozhodnutí Rady o uzavření protokolu k Evropsko-středomořské dohodě mezi Evropskými společenstvími a jejich členskými státy na jedné straně a Marokem na straně druhé s ohledem na přistoupení Bulharské republiky a Rumunska týkajícímu se rozvoje institucionálních a obchodních vztahů s Marokem.
<SPEAKER ID="084" NAME="Lena Ek  " LANGUAGE="SV">
Kdyby se Maroko neangažovalo v Západní Sahaře, hlasovala bych pro toto usnesení. Nenamítám nic proti přidružení a výměně mezi EU a Marokem. Aby však získalo mou podporu, musí Maroko nejprve dodržovat lidská práva a zastavit útlak obyvatel Západní Sahary.
<SPEAKER ID="085" NAME="Glyn Ford  " AFFILIATION="PSE">
písemně. - Zdržel jsem se hlasování o protokolu k Evropsko-středomořské dohodě mezi ES a Marokem. Nebylo to kvůli technickým aspektům zprávy pana Saryusze-Wolskiho, ale spíše z politických důvodů. Marocká okupace západosaharské Saharské arabské demokratické republiky, jeho válka proti bojovníkům odboje usilujícím o osvobození své země a porušování lidských práv civilního obyvatelstva mě donutily alespoň k malému protestnímu gestu. Přeji si pouze, kdyby toho mohlo být více.
<SPEAKER ID="999" NAME="Luca Romagnoli  " LANGUAGE="IT">
Pane předsedající, dámy a pánové, podporuji doporučení pana Saryusze-Wolskiho o návrhu rozhodnutí Rady o uzavření protokolu k Evropsko-středomořské dohodě zakládající přidružení mezi členskými státy a Marockým královstvím. Přimlouval bych se pro to, aby Parlament souhlasil s uzavřením takové dohody po přistoupení Bulharska a Rumunska k Evropské unii, což vyžaduje změnu této dohody. To Maroku umožní, aby rychleji odstraňovalo cla na některé výrobky, jež tato země dováží.
<SPEAKER ID="087" NAME="Alessandro Battilocchio  " LANGUAGE="IT">
Pane předsedající, dámy a pánové, hlasuji pro tuto zprávu pana Saryusze-Wolskiho, jejímž důsledkem je zlepšení spolupráce s Albánií.
<P>
Území Albánie geograficky náleží k Evropě a je naší povinností pomoci tomuto národu, který čelí závažným potížím, v postupném přibližování se institucím Společenství. Tento přístup je uveden ve zprávě. V minulých měsících jsem se v Tiraně setkal s vysokoškolskými studenty: domnívám se, že se mezi mladou albánskou generací zvyšuje zájem na přistoupení k Evropě, přičemž chápe, že je třeba opustit historickou izolaci, jíž tato země vždy trpěla, a chápe i příležitost sdílet společný osud s 27 evropskými partnery. Na tomto cíli pracujeme.
<SPEAKER ID="088" NAME="David Casa  " LANGUAGE="MT">
Jsem přesvědčen, že je velmi důležité nezbytnou měrou podporovat země, jako je Albánie, abychom jim pomohli v přípravách na vstup do Evropské unie. Vytvoření dohody o přidružení je velmi významným krokem tímto směrem.
<SPEAKER ID="090" NAME="David Casa  " LANGUAGE="MT">
S ohledem na skutečnost, že je Chorvatsko kandidátskou zemí na přistoupení k Evropské unii, jsem přesvědčen, že je dohoda o přidružení významným krokem přispívajícím k posilování vazeb mezi touto zemí a evropskou rodinou.
<SPEAKER ID="091" NAME="Dragoş Florin David  " LANGUAGE="RO">
Hlasoval jsem pro návrh rozhodnutí Rady a Komise o uzavření Protokolu k Dohodě o stabilizaci a přidružení mezi Evropskými společenstvími a jejich členskými státy na jedné straně a Chorvatskou republikou na straně druhé s ohledem na přistoupení Bulharské republiky a Rumunska k Evropské unii týkajícímu se rozvoje institucionálních a obchodních vztahů s Chorvatskem.
<SPEAKER ID="093" NAME="Šarūnas Birutis  " LANGUAGE="LT">
Indický letecký trh v současnosti patří mezi nejrychleji rostoucí na světě. Otevírání trhu a pokusy o přilákání soukromého a zahraničního kapitálu na tento trh jsou považovány za opatření nezbytná pro rozvoj a modernizaci indického odvětví letectví, aby odpovídalo rostoucí poptávce a očekáváním zákazníků. Přestože bylo indické odvětví letectví dlouho charakterizováno restriktivním přístupem s omezenými možnostmi vstupu a silnou státní kontrolou, podnikla Indie v posledních letech rozhodné kroky k otevřenějšímu a konkurenceschopnějšímu leteckému trhu.
<P>
Kvůli její výjimečné míře růstu a postupnému otevírání trhu nabízí Indie nové příležitosti k podnikání a velký potenciál rovněž pro růst evropských leteckých společností a výrobců a poskytovatelů služeb v oblasti letectví.
<P>
I když by cíle měly být vysoké, úplné otevření leteckého trhu s Indií si může vyžádat čas pro svůj rozvoj, který lze nejlépe provádět postupně, což umožní bezproblémový přechod a tržní integraci založenou na postupné realizaci nových pravidel stanovících rovné podmínky. Proto souhlasím s uzavřením horizontální dohody mezi Společenstvím a Indií.
<SPEAKER ID="094" NAME="David Casa  " LANGUAGE="MT">
Tato zpráva objasňuje některé před tím nejasné aspekty, jež mohly způsobit dezinterpretaci. Nová ustanovení zajišťují větší transparentnost postupů a zaručují, že nebudou narušeny jak objem dopravy, tak rovnováha. Zatímco dříve docházelo k porušování práva hospodářské soutěže, tato samostatná dvoustranná dohoda nyní zahrnuje konkrétní ustanovení upravující dotčený systém.
<SPEAKER ID="095" NAME="Dragoş Florin David  " LANGUAGE="RO">
Hlasoval jsem pro tuto zprávu, protože:
<P>
článek 2 dohody nahrazuje tradiční doložky o určení doložkou Společenství o určení, která všem dopravcům Společenství umožňuje užívat výhod plynoucích z práva usazování,
<P>
článek 4 uvádí ustanovení v dvoustranných dohodách, která porušují právní předpisy v oblasti hospodářské soutěže (závazné obchodní dohody mezi leteckými společnostmi), do souladu s těmito právními předpisy EU.
<P>
Při sjednávání horizontální dohody s vládou Indické republiky bylo zdůrazněno, že dohoda neovlivní objem nebo rovnováhu provozních práv. Za tímto účelem byl vymezen obsah dopisu, který Evropské společenství a jeho členské státy zašlou Indii.
<SPEAKER ID="998" NAME="Bogusław Liberadzki  " LANGUAGE="PL">
Pan Albertini je správně přesvědčen, že by bylo vhodné změnit stávající dohodu mezi Společenstvím a Indickou republikou. Sdílím jeho názor, že by širší dohoda měla upravovat otázky, jako je legislativní spolupráce v oblastech pozemní a letové bezpečnosti, řízení letových tras, sledování letu, životní prostředí, technologie a výzkum. Taková dohoda by se rovněž měla týkat záležitostí týkajících se provozování hospodářské činnosti a průmyslové spolupráce.
<P>
Jsem rovněž přesvědčen, že by bylo vhodné odkázat na dohodu mezi Indií a Spojenými státy, jež by nám mohla posloužit jako užitečný příklad. Schvaluji návrh, že Výbor pro dopravu a cestovní ruch by měl být prvním,kdo vydá kladné stanovisko týkající se uzavření horizontální dohody mezi Společenstvím a Indickou republikou.
<SPEAKER ID="997" NAME="Luca Romagnoli  " LANGUAGE="IT">
Pane předsedající, dámy a pánové, hlasoval jsem pro zprávu pana Albertiniho o dohodě mezi Evropským společenstvím a Indií o některých aspektech leteckých služeb. Souhlasím s názorem zpravodaje, že je třeba, aby si EU vzala příklad z kladné zkušenosti z dvoustranné dohody podepsané v roce 2005 mezi Spojenými státy a Indií a z následného odstranění kapacitních omezení, cel a kvantitativních kontrol při vstupu na trh, protože by podobná dohoda byla nejen příhodná pro evropské společnosti podnikající v odvětví letecké dopravy, ale také pro uživatele leteckých služeb. Je však důležité zdůraznit skutečnost, že nyní by tato dohoda měla představovat výchozí bod a že pro dokončení liberalizace odvětví letecké dopravy s Indií budeme muset počkat na realizaci právě stanovených opatření. Tak nepodstoupíme riziko, jak se často stává, že hospodářská spolupráce předběhne rozvoj společnosti.
<SPEAKER ID="097" NAME="David Casa  " LANGUAGE="MT">
Souhlasím se zpravodajem ohledně významu, který bychom měli přikládat otázce bezpečnosti a boje proti padělatelům. V tomto boji se musíme angažovat neustále, protože padělané peníze v oběhu způsobují oslabování ekonomiky v celé Evropské unii, nikoliv pouze v zemích eurozóny. Naneštěstí tito zločinci provozují tuto nezákonnou činnost neustále modernizují svou technologii a přichází s novými prostředky. Proto je nanejvýš důležité, abychom nabídli naši pomoc a využili prostředky, které máme k dispozici, a dali tak společným evropským orgánům i všem jednotlivým zemím nezbytné nástroje pro vedení tohoto boje.
<SPEAKER ID="098" NAME="Dragoş Florin David  " LANGUAGE="RO">
Hlasoval jsem pro návrh nařízení Rady, kterým se mění nařízení (ES) č. 1338/2001, kterým se stanoví opatření nutná k ochraně eura proti padělání, protože se jedná o realistický a účinný návrh pro boj proti padělání eura.
<SPEAKER ID="099" NAME="Glyn Ford  " AFFILIATION="PSE">
písemně. - Vítám obě tyto zprávy, první o "opatřeních nutných k ochraně eura proti padělání" a o "rozšíření opatření nutných k ochraně eura proti padělání". Jak jsem uvedl při mnoha příležitostech, rozhodnutí o vydání 500eurových a 200eurových bankovek, které jsou pětkrát větší a dvakrát tak velké než největší bankovky dolarů nebo jenů v oběhu, činí z eura možnou volbu jak pro praní špinavých peněz, tak pro padělání. Zde alespoň přijímáme opatření proti padělání, i když pro oblast paní špinavých peněz jsou nutné další kroky.
<SPEAKER ID="100" NAME="Hélène Goudin a Nils Lundgren  " LANGUAGE="SV">
Účelem zprávy je změna předchozího nařízení, nařízení (ES) č. 1338/2001, kterým se stanoví opatření nutná k ochraně eura proti padělání, a zvýšení pravomocí usnadňujících a povolujících přesun padělaných peněz mezi členskými státy, čehož má být využito k přizůsobení příslušného kontrolního vybavení. Podle stávajících právních předpisů je tento přesun zakázán.
<P>
Strana Junilistan souhlasí s tím, že je velmi důležité chránit euro před paděláním. Ale jsme přesvědčeni, že by se touto otázkou měly zabývat země, v nichž je euro měnou. Švédsko a další země mimo eurozónu by se neměly podílet na této činnosti zemí eurozóny. Proto jsme se rozhodli zdržet hlasování o této zprávě.
<SPEAKER ID="101" NAME="Andreas Mölzer  " LANGUAGE="DE">
Rozsáhlá oblast, v níž se euro používá, je pro padělatele hodnotným cílem. Padělají bankovky a mince tak vysoké kvality, která dokonce napodobuje ochranné prvky, takže člověk na ulici snadno přijme padělané 50eurové bankovky. Před podvody nejsou bezpečné ani prodejní automaty. Otřesy, jimiž nedávno prošly některé měny, pravděpodobně zvýší význam eura, a zločinecké skupiny se toho budou snažit využít.
<P>
Chceme-li, aby bylo euro co nejbezpečnější, musíme zvýšit naše úsilí v mnoha oblastech. Na jedné straně je třeba, abychom pracovali na měně samotné, na straně druhé bychom měli lépe informovat o ochranných prvcích, protože větší bezpečnost eura nemá smysl, pokud o tom lidé nadále nebudou vědět. Konečně musíme zvýšit úsilí v boji proti skupinám padělatelů. V tomto ohledu musí jednou provždy skončit současná nedostatečná politika bez výkonných pravomocí. Tato zpráva je pouze prvním krokem na cestě k bezpečnějšímu euru, nicméně jsem pro ni hlasoval.
<SPEAKER ID="996" NAME="Jean-Pierre Audy  " LANGUAGE="FR">
Na základě zprávy našeho belgického kolegy poslance pana Depreze jsem hlasoval pro návrh nařízení Rady, kterým se mění nařízení Rady z roku 2001, kterým se stanoví opatření nutná k ochraně eura proti padělání, ve znění pozměněném Radou. Vzhledem k potřebě přijetí závazných právních předpisů, které stanoví povinnost úvěrových institucí ověřovat pravost eurobankovek a euromincí v oběhu, jak zdůrazňují odborníci jednotlivých států i institucí Společenství, bychom měli učinit naléhavá opatření. Podporuji tento návrh nařízení, který po úvěrových a dalších souvisejících institucích požaduje, aby v souladu s postupy stanovenými Evropskou centrální bankou pro eurobankovky a Komisí pro euromince kontrolovaly pravost přijímaných eurobankovek a euromincí před tím, než je uvolní zpátky do oběhu. Je důležité zdůraznit, že tyto pozměňovací návrhy se automaticky použijí na členské státy mimo eurozónu; to je vynikající bod.
<SPEAKER ID="103" NAME="Dragoş Florin David  " LANGUAGE="RO">
Hlasoval jsem pro návrh nařízení Rady, kterým se mění nařízení (ES) č. 1339/2001, kterým se rozšiřuje působnost nařízení (ES) č. 1338/2001, kterým se stanoví opatření nutná k ochraně eura proti padělání, na členské státy, které nepřijaly euro jako jednotnou měnu, protože toto rozšíření přispívá k boji proti padělání eura v celé EU.
<SPEAKER ID="105" NAME="Alessandro Battilocchio  " LANGUAGE="IT">
Pane předsedající, dámy a pánové, chtěl bych poblahopřát Dianě Wallisové k vynikající práci, kterou odvedla. Jsme ve velmi delikátní hospodářské situaci, kdy krize, která vypukla nejprve ve Spojených státech a jako první dopadla právě na finance, nyní naneštěstí ovlivňuje celosvětovou reálnou ekonomiku. Závažnost situace potvrzuje skutečnost, že kapitalismus poprvé žádá o pomoc stát, na který ještě před pár týdny pohlížel jako na historického nepřítele.
<P>
Jednoduše řečeno je úkolem státu stanovit pravidla. Proto bychom měli přivítat tuto zprávu, která stanoví přísnější regulace ochranných opatření vyžadovaných po společnostech za účelem ochrany společníků i třetích osob.
<SPEAKER ID="106" NAME="Dragoş Florin David  " LANGUAGE="RO">
Hlasoval jsem pro návrh směrnice Evropského parlamentu a Rady o koordinaci ochranných opatření, která jsou vyžadována na ochranu zájmů společníků a třetích osob po členských státech společností ve smyslu čl. 48 odst. 2 Smlouvy, pokud se týká zakládání veřejných společností s ručením omezeným a zachování a úpravy jejich kapitálu tak, aby byla tato opatření rovnocenná.
<P>
Současně došla po prozkoumání návrhu konzultační pracovní skupina k jednomyslnému závěru, že se tento návrh omezuje na přímou kodifikaci stávajícího znění, aniž by se měnila jeho podstata.
<SPEAKER ID="108" NAME="Dragoş Florin David  " LANGUAGE="RO">
Hlasoval jsem pro návrh směrnice Rady o osvobození od daní vztahující se na osobní majetek jednotlivců z členského státu, protože se při přezkumu návrhu směrnice Rady, kterou se kodifikuje směrnice Rady 83/183/EHS ze dne 28. března 1983 o osvobození od daní, které se vztahuje na trvalý dovoz osobního majetku jednotlivců z členského státu, pracovní skupina jednomyslně shodla, že se tento návrh omezuje na přímou kodifikaci, a nijak podstatně nemění dotčené akty.
<SPEAKER ID="110" NAME="Šarūnas Birutis  " LANGUAGE="LT">
Existuje riziko, že medaile a žetony podobné euromincím možná využijí podvodníci: zaprvé si mohou občané myslet, že jsou kovové předměty legálním platidlem. Zadruhé mohou být medaile a žetony podvodně používány v prodejních automatech přijímajících mince, pokud jsou rozměry a použitý kov medailí nebo žetonů podobné jako u euromincí. Proto je třeba lépe definovat kritéria týkající se podobnosti medailí a žetonů a euromincí.
<SPEAKER ID="111" NAME="David Casa  " LANGUAGE="MT">
Zcela souhlasím se zpravodajem, že musíme usilovat o omezení činnosti osob, které perou špinavé peníze, pomocí návrhu nařízení, kterým se zajistí jasné vymezení mincí zákonné měny a ostatních mincí, a tak se co nejvíce snažit omezit zneužívání.
<SPEAKER ID="112" NAME="Andreas Mölzer  " LANGUAGE="DE">
Je samozřejmě důležité, aby EU zajistila, že nebudou vyráběny žádné medaile nebo žetony podobné euromincím. Před několika lety se například v Rakousku objevily mince turecké liry s vlastnostmi euromincí. Naneštěstí se nezdá, že by EU brala vážně symboly. Například se během navrhování národních stran euromincí necítila odpovědná za slovinský plán použít rakouské symboly, což byla jasná provokace.
<P>
Evropská unie také nekritizovala prezidenta gruzínské republiky Michaila Saakašviliho za to, že se v několika televizních rozhovorech objevil před vlajkou EU, jako by jeho země byla členem Evropské unie. Však podle všeho se tento nezájem nešíří do všech oblastí. Je důležité, aby si občané nemohli splést žetony podobné euromincím se samotnými euromincemi, a proto jsem hlasoval pro Ryanovu zprávu.
<SPEAKER ID="114" NAME="David Casa  " LANGUAGE="MT">
Vezmete-li v úvahu těžké časy, kterými prochází celá světová ekonomika, zejména evropská ekonomika, musí být zajištěno, aby byla přijata všechna nezbytná opatření pro vytvoření stability, které je potřeba k tomu, abychom se pohnuli kupředu a zotavili se z tohoto špatného roku.
<SPEAKER ID="115" NAME="Nigel Farage a Jeffrey Titford  " AFFILIATION="IND/DEM">
písemně. - Strana UKIP hlasovala pro tuto zprávu, protože se 4,9 miliard EUR z nevyužitých položek vrátí vnitrostátním vládám.
<SPEAKER ID="116" NAME="Hélène Goudin a Nils Lundgren  " LANGUAGE="SV">
Je správné, aby byly při nízké míře plnění v rámci strukturálních fondů finanční prostředky zpětně vyplaceny členským státům.
<P>
Druhá část tohoto opravného rozpočtu se týká rozvojové pomoci a vytvoření nástroje rychlé reakce pro řešení rostoucích cen potravin v rozvojových zemích. Pochybujeme o navrhované položce ve výši 262 milionů EUR. Otázka je mnohem složitější. Existuje mnoho příkladů, jak EU podhodnocovala ceny potravin a ničila místní výrobce potravin v rozvojových zemích. EU tak v rozvojových zemích brání místním dodávkám potravin. Nyní chce přijít s rozvojovou pomocí jako s krátkodobým řešením. Je třeba změnit společnou zemědělskou politiku EU a její vývozní subvence na zemědělské produkty. Proto nemůžeme v tomto ohledu podpořit tuto část opravného rozpočtu.
<P>
Protože zpětné vyplácení nevyužitých prostředků ze strukturálních fondů tvoří drtivou většinu opravného rozpočtu č. 9/2008, rozhodli jsme se hlasovat pro celý návrh. To neznamená, že podporujeme návrh týkající se v tomto opravném rozpočtu rozvojové pomoci.
<SPEAKER ID="995" NAME="Pedro Guerreiro  " LANGUAGE="PT">
Snížení prostředků strukturálních fondů a Fondu soudržnosti o 4,5 miliardy EUR v rámci rozpočtu EU na rok 2008 ospravedlňuje naše hlasování proti této zprávě.
<P>
Od počátku není dodržován víceletý finanční rámec pro období 2007-2013, zejména pokud se týká využití prostředků v rámci politiky soudržnosti.
<P>
"Odůvodnění" - například zpoždění v přijímání a realizaci programů - nevysvětlují, proč ve dvou po sobě jdoucích letech nebyly tyto položky zahrnuty do rozpočtu EU, nebo následně sníženy. Kromě toho rozpočet EU na rok 2009 obsahuje položky na strukturální politiku a politiku soudržnosti, jež jsou nižší než stejné položky přijaté pro rok 2007, a to v roce krize.
<P>
Existují-li obtíže s realizací operačních programů všech členských států, pak by měly být překonány (včetně nárůstu podílu spolufinancování ze strany Společenství).
<P>
Je nepřijatelné využívat tyto "obtíže" ke snižování částek, jež mají být použity k podpoře výrobních odvětví a plnoprávné zaměstnanosti v zemích "soudržnosti", mezi něž patří i Portugalsko.
<P>
Kromě toho se položky akumulují, což bude obnášet riziko, že nebudou využity kvůli pravidlům n+2 a n+3 a kvůli obtížím způsobených tím, že jsou zčásti spolufinancovány z vnitrostátních rozpočtů dotčených zemí.
<SPEAKER ID="118" NAME="Šarūnas Birutis  " LANGUAGE="LT">
Započítáme-li pobřežní oblasti všech 27 členských států, natáhne se pobřeží Evropské unie na 89 000 km. Tato evropská pobřežní oblast je významná kvůli své velké rozmanitosti, neboť zde leží velká a hlavní města evropských zemí.
<P>
Některé regiony by nemohly existovat bez pobřeží, které je obklopuje, například vzdálené regiony žijící pouze z cestovního ruchu a činností souvisejících s mořem. Avšak existují některé regiony, kde geografický profil jejich pobřeží určuje nezávislost jejich rozvoje na cestovním ruchu, nebo kde není cestovní ruch tolik významný pro hrubý domácí produkt. Podle některých odhadů bude žít v roce 2010 v pobřežních oblastech asi 75 % obyvatel. Samotná tato koncentrace obyvatel u pobřeží dobře dokresluje, že musíme pragmaticky analyzovat dopady cestovního ruchu na pobřežní oblasti; abych byl přesný - jeho dopad na ekonomiku států a regionů a místní ekonomiku.
<P>
Proto je nezbytný právní akt o harmonizované regulaci pobřežního cestovního ruchu.
<SPEAKER ID="119" NAME="Carlos Coelho  " LANGUAGE="PT">
Cestovní ruch je klíčový pro sociální a ekonomický rozvoj pobřežních regionů EU.
<P>
Proto podporuji vytvoření politických nástrojů, jež nám pomohou přispívat k integrovanějším a udržitelnějším strategiím rozvoje, snižování sezónní povahy cestovního ruchu v těchto regionech, protože pouze tak můžeme zvýšit hospodářskou konkurenceschopnost a vyhovět sociálním potřebám (tvorba stabilnějších pracovních míst a vyšší kvalita života). Současně by měla být obzvláštní pozornost věnována zachování přírodních a kulturních zdrojů a podpoře udržitelnějších modelů cestovního ruchu.
<P>
Přestože cestovní ruch nyní nepatří do pravomoci EU, je stále důležité vyhnout se roztříštěné, odvětvové a také nesoudržné akci na evropské úrovni. Proto bychom měli zajistit komplexní a integrovaný přístup v rámci různých souvisejících politik (včetně oblastí soudržnosti, životního prostředí, moří a sociální oblasti).
<P>
Vůbec nepochybuji, že strukturální fondy mohou mít pozitivní dopad na rozvoj pobřežních regionů. Ale je škoda, že kvůli nedostatku informací neznáme skutečný dopad těchto investic.
<P>
Rovněž je politováníhodné, že v různých operačních programech na období 2007-2013 prakticky chybí konkrétní zmínky o pobřežních oblastech. Podporuji záměr zpravodajky na provedení revize, která tento stav změní.
<SPEAKER ID="120" NAME="Lena Ek  " LANGUAGE="SV">
Zpráva paní Madeiraové o evropském pobřežním cestovním ruchu je těžkopádná a složitá a postrádá pevné a jasné cíle, ale zastává jasný a pevný přezíravý postoj. Nemohu přijít na to, jak by Evropský parlament mohl v Unii zlepšit průmysl cestovního ruchu vyzýváním členských států k budování cyklostezek (bod 7) nebo snižováním letištních poplatků (bod 32). Podmínky pro pobřežní cestovní ruch se například v Řecku liší od Švédska. Proto jsem hlasovala proti této zprávě.
<SPEAKER ID="121" NAME="Duarte Freitas  " LANGUAGE="PT">
Otázky související s udržitelným rozvojem pobřežních oblastí jsou velmi důležité pro členské státy EU, jako je Portugalsko, jehož regiony ve velké míře závisí na určitých námořních činnostech.
<P>
Na seznam těchto činností patří pobřežní cestovní ruch, který je základním pilířem pro dosažení stávajících cílů evropské strategie, která má Evropu přiblížit moři. Proto musí EU zanést pobřežní cestovní ruch na seznam svých politických priorit. Nehledě na své nezpochybnitelné bohatství trpí evropské pobřežní regiony, a zejména portugalské, závažnými obtížemi způsobenými chybným přístupem, plánováním a opatřeními politiků.
<P>
EU by měla vytvořit politiku, která se bude konkrétně týkat otázek cestovního ruchu a která je bude začleňovat do širšího kontextu, například: mimo jiné evropskou námořní politiku, směrnici o námořní strategii, integrovanou strategii pro správu pobřežních oblastí, transevropskou dopravní síť a politiku ochrany životního prostředí v rámci sítě Natura 2000.
<P>
Tato zpráva obsahuje tyto a další návrhy, které považuji za zásadní pro rozvoj cestovního ruchu v pobřežních oblastech EU. Proto jsem hlasoval pro.
<SPEAKER ID="122" NAME="Hélène Goudin a Nils Lundgren  " LANGUAGE="SV">
Strana Junilistan se staví proti všem pokusům institucí EU začlenit průmysl cestovního ruchu do svých legislativních pravomocí. Odvětví cestovního ruchu a investice do podpory rozvoje tohoto odvětví jsou záležitostí, jíž by měly projednávat výlučně jednotlivé členské státy.
<P>
Strana Junilistan je proto přesvědčena, že například finanční investice do infrastruktury a stálých dopravních spojení by měly být záležitostí příslušných členských států a neměly by zatěžovat daňové poplatníky v jiných částech EU.
<P>
Strana Junilistan rovněž zpochybňuje výzvu zpravodajky, aby Evropský parlament podporoval pokračující hospodářskou činnost mimo turistickou sezónu, návrh, který lze jen obtížně popsat jako něco jiného než pokus vytvořit přeshraniční ochranu pracovních míst.
<P>
Narozdíl od zpravodajky jsme rovněž proti přání Výboru regionů vytvořit Evropský pobřežní fond.
<P>
Poslanci Evropského parlamentu za stranu Junilistan proto hlasovali proti celé této zprávě.
<SPEAKER ID="994" NAME="Pedro Guerreiro  " LANGUAGE="PT">
Přes jasný nesouhlas s některými částmi této zprávy podporujeme většinu jejího obsahu, zejména začlenění mnoha pozměňovacích návrhů, které jsme předložili a obhajovali, například následující bod: "zdůrazňuje, že je třeba zajistit práva pracovníků v tomto odvětví a podporovat kvalitní pracovní místa a získávání dovedností, což mimo jiné zahrnuje vhodnou odbornou přípravu, rozsáhlejší využívání dlouhodobých smluv, rovnocenné a slušné mzdy a lepší pracovní podmínky."
<P>
Vyjadřujeme však politování nad odmítnutím jiných pozměňovacích návrhů, například:
<P>
"je přesvědčen, že by průmysl cestovního ruchu měl být faktorem přispívajícím k územní soudržnosti, hospodářskému rozvoji a zaměstnanosti na regionální úrovni, a zdůrazňuje potřebu průřezového přístupu k tomuto odvětví v oblastech politik a fondů Společenství, zejména prostřednictvím tvorby konkrétních programů Společenství doplňovaných opatřeními členských států, což podpoří toto odvětví a podnítí synergie mezi různými zúčastněnými sociálními a hospodářskými subjekty,"
<P>
"připomíná, že jsou ve stávajícím finančním rámci pro období 2007-2013 některé pobřežní regiony zaměřené na cestovní ruch penalizovány tzv. "statistickým efektem", a proto vyzývá, aby byla zavedena kompenzační opatření na evropské úrovni určená těmto regionům", například Algarve.
<SPEAKER ID="123" NAME="Sérgio Marques  " LANGUAGE="PT">
Tato zpráva o vlivu turismu v pobřežních oblastech - aspektech regionálního rozvoje zdůrazňuje skutečnost, že cestovní ruch je zásadní pro sociální a hospodářský rozvoj těchto regionů Evropské unie.
<P>
Tato otázka je velmi významná, protože délka pobřeží členských států EU činí přes 89 000 km a protože jsou kromě toho ostrovy, ostrovní členské státy a nejvzdálenější regiony na odvětví cestovního ruchu velmi závislé.
<P>
Pobřežní členské státy proto musí na vnitrostátní a regionální úrovni navrhnout konkrétní strategie a integrované plány, aby tak mohly čelit sezónní povaze cestovního ruchu v pobřežních regionech a aby zajistily stabilnější pracovní místa a lepší kvalitu života místních společenství.
<P>
Hlasoval jsem pro tuto zprávu, která zdůrazňuje potřebu integrovaného přístupu k cestovnímu ruchu v kontextu politik EU v oblastech soudržnosti, moří, rybolovu, životního prostředí, dopravy, energetiky a sociálních a zdravotních politik, a následného vytváření synergií a zabránění nesoudržným opatřením.
<SPEAKER ID="124" NAME="Luís Queiró  " LANGUAGE="PT">
Zamyslíme-li se nad významem, který má pro Evropu globální strategie využití potenciálu moří, a pokud se zamyslíme nad ekonomickou silou, kterou může cestovní ruch přinášet evropským ekonomikám, a také ji přináší, a pokud k těmto úvahám přidáme potřebu reagovat nejen na obavy způsobené přemisťováním různých podniků, ale také výzvám představovaným současnou hospodářskou krizí, lze snadno pochopit význam konkrétní strategie pro cestovní ruch v pobřežních oblastech v rámci globálních strategií pro cestovní ruch a moře.
<P>
S ohledem na tyto úvahy, jež se obě vyskytují v obou zprávách, na nichž jsem se podílel (jako zpravodaj pro zprávu o budoucnosti udržitelného cestovního ruchu a jako stínový zpravodaj pro zprávu o evropské námořní strategii), tuto zprávu vítám. Musíme však uznat, že nestačí mít strategii pro cestovní ruch v pobřežních oblastech sestávající z nejvyššího společného jmenovatele dvou uvedených globálních strategií. Z obecného hlediska je třeba, abychom podporovali ekonomické prostředí příznivé pro podnikání a využívající tohoto obrovského potenciálu - nebo těchto obrovských potenciálů - tím, že je využijeme dnes a zajistíme, že bude nadále udržitelně a odpovědně využíváno.
<SPEAKER ID="993" NAME="Luca Romagnoli  " LANGUAGE="IT">
Pane předsedající, dámy a pánové, hlasoval jsem pro zprávu paní Madeiraové o vlivu turismu v pobřežních oblastech - aspektech regionálního rozvoje. Přestože cestovní ruch nepatří do pravomocí Evropské unie, a neexistují tedy finanční nástroje zaměřené konkrétně na toto odvětví, jsem přesvědčen, že je nezbytné posoudit vliv, který má odvětví tak významné jako pobřežní cestovní ruch na regionální rozvoj a hospodářskou, sociální a územní soudržnost všech členských států. Souhlasím s paní Madeiraovou, že je třeba, abychom jednali integrovaně a přijali soudržný přístup ke strategiím v rámci politik pro životní prostředí, energetiku, moře a dopravu, aby tak byla různá opatření podpory cestovního ruchu soudržná a prospívala těm, kdo žijí v pobřežních oblastech, a celé evropské ekonomice.
<SPEAKER ID="125" NAME="Margie Sudre  " LANGUAGE="FR">
V pobřežních oblastech, zejména v nejvzdálenějších regionech, může mít cestovní ruch, který je často hlavní hospodářskou činností, negativní dopady vzhledem k jeho sezónní, nekvalifikované povaze práce, nedostatečné integraci mezi pobřežím a vnitrozemím, nedostatečné hospodářské rozmanitosti a ochuzování přírodního a kulturního dědictví. Řešení spočívají v následujících činnostech.
<P>
Boj proti problému sezónní povahy nabídkou dalších forem cestovního ruchu (obchodní, kulturní, zdravotní, sportovní, venkovský) a současnou ochranou dědictví našeho pobřeží.
<P>
Usilovat o integrovaný přístup mezi pobřežním cestovním ruchem a politikami Společenství v oblastech soudržnosti, moří, rybolovu, životního prostředí, dopravy a energetiky, aby se vytvořily synergie a zlepšila soudržnost projektů.
<P>
Zvyšováním kvality infrastruktury, čímž se zlepší dostupnost mimo hlavní sezónu, a současně bojovat proti dopadům změny klimatu rozvojem udržitelné místní veřejné dopravy.
<P>
Zvyšováním kvality služeb zlepšením odborné přípravy na zaměstnání a podporou příležitostí v cestovním ruchu odpovídající změnám na trhu, čímž se bude usilovat o konkurenceschopnost.
<P>
Propagací nových turistických destinací, včetně nejvzdálenějších regionů, a tím, že se na pobřežní cestovní ruch jako na hlavní cíl zaměří Evropský den moří dne 20. května a projekt evropských destinací nejvyšší kvality.
<SPEAKER ID="127" NAME="Šarūnas Birutis  " LANGUAGE="LT">
V době globalizace a rychlého rozvoje informačních a komunikačních technologií jak nové technologické, tak mediální prostředky stále více zasahují do všech oblastí života. Jako nikdy předtím musí společnost následovat tuto rychlou technologickou změnu a naučit se zvládnout příval informací. Mediální prostředky rovněž sehrávají úlohu zprostředkovatele, přičemž vybírají důležitá témata, což má dopad na každodenní život. Avšak tento výběr se uskutečňuje pouze na základě jednotlivých stanovisek, takže je objektivní jen do této míry. Gramotnost využívání mediálních prostředků musí lidem pomáhat při překonávání těchto problémů a pomáhat jim stát se inteligentními uživateli sdělovacích prostředků.
<SPEAKER ID="128" NAME="Charlotte Cederschiöld, Christofer Fjellner, Gunnar Hökmark a Anna Ibrisagic  " LANGUAGE="SV">
Hlasovali jsme proti zprávě paní Pretsové (Skupina sociálních demokratů v Evropském parlamentu, Rakousko) o mediální gramotnosti v digitalizovaném světě. Návrhy ve zprávě porušují zásadu subsidiarity. Nechceme společnou evropskou mediální výchovu všech dětí v členských státech. Jednotlivé členské státy musí stanovovat své osnovy podle vnitrostátních podmínek.
<P>
Ani nejsme přesvědčeni, že by rodiče a starší osoby byli málo mediálně gramotní.
<SPEAKER ID="129" NAME="Marie-Hélène Descamps  " LANGUAGE="FR">
Tradiční i nové sdělovací prostředky zastávají důležité místo v našem každodenním životě. Proto je důležité evropským občanům umožnit, aby chápali, analyzovali a hodnotili příliv informací a dojmů, které přijímají, aby je mohli co nejlépe využívat. Tyto dovednosti jsou o to důležitější nyní, kdy se používání internetu tak rozšířilo a uživatelé sdělovacích prostředků již nejsou pouhými diváky, ale stále více se stávají aktéry tohoto procesu.
<P>
Nám předložená zpráva, kterou osobně podporuji, tomuto kontextu odpovídá. Je vyjádřením politické vůle podniknout opatření pro zajištění práv a svobod všech osob v digitálním světě.
<P>
Tato zpráva požaduje vytvoření vysoké úrovně mediálního vzdělávání pro všechny občany, zejména ty nejmladší. Zaměřuje se na odbornou přípravu přizpůsobenou jednotlivým sdělovacím prostředkům a potvrzuje právo každého na přístup k informacím a komunikačním technologiím. Podporuje vysoce kvalitní vzdělání, které pomáhá odpovědnému přístupu k právům duševního vlastnictví a jejich dodržování. Toto mediální vzdělání, které rovněž prospěje dosažení lisabonských cílů, je klíčové pro rozvoj vzdělaných a aktivních občanů.
<SPEAKER ID="130" NAME="Lena Ek  " LANGUAGE="SV">
Zpravodajka usiluje o zavedení evropského mediálního vzdělání na různých úrovních, přičemž se zaměřuje na rodiny, školy, starší osoby a osoby se zdravotním postižením. To je samozřejmě správná myšlenka, ale nepatří na úroveň EU. Jako zastánkyně štíhlejší, ale cílenější EU jsem přesvědčena, že by to měly členské státy organizovat samy. Proto jsem hlasovala proti této zprávě.
<SPEAKER ID="131" NAME="Edite Estrela  " LANGUAGE="PT">
Hlasovala jsem pro zprávu Christy Pretsové o mediální gramotnosti v digitalizovaném světě, neboť jsem přesvědčena, že musíme tento problém naléhavě řešit. V této době digitálních informací může být odříznutí od informací novu formou diskriminace a nerovnosti. Souhlasím s cíli uvedenými ve zprávě, zejména s podporou širšího využívání širokopásmového internetu, úsilím o snižování rozdílů v této oblasti mezi různými členskými státy a potřebou investovat do vzdělávání a odborné přípravy v tomto odvětví.
<P>
Rovněž se domnívám, že je třeba, abychom pozorně sledovali a monitorovali trendy směrem ke koncentraci společností v tomto odvětví, abychom se vyhnuli oligopolům, což by mohlo poškodit transparentnost a pluralismus informací.
<SPEAKER ID="132" NAME="Hélène Goudin a Nils Lundgren  " LANGUAGE="SV">
Jsme přesvědčeni, že mediální gramotnost je záležitostí členských států. Návrh prohlášení, které leží před námi v Evropském parlamentu, určitě obsahuje některé dobré rady (některé, jež nejsou pro tuto oblast příliš vhodné), ale to je záležitost pro samotné členské státy.
<P>
Návrhy ve zprávě rovněž zasahují do oblasti osnov vzdělávacích systémů členských států. Strana Junilistan již dříve v tomto Parlamentu poukazovala na to - a nyní tak činí znovu -, že za organizaci výuky a složení vzdělávacích systémů nesou odpovědnost pouze samotné členské státy.
<P>
Ve velkolepých vystoupeních se hodně mluví o solidaritě, ale skutečnost je spíše odlišná. EU by se měla angažovat v přeshraničních otázkách, ale zdržet se zasahování do záležitostí, o nichž mohou členské státy rozhodovat samy, nebo které jsou již upraveny v jiných mezinárodních smlouvách.
<P>
Proto jsme hlasovali proti návrhu usnesení.
<SPEAKER ID="133" NAME="Ian Hudghton  " AFFILIATION="Verts/ALE">
písemně. - Mediální gramotnost je v naší éře digitalizace stále důležitější. Přestože se naše kultury stále více podřizují globalizaci, zpráva paní Prestové správně uznává existenci místních subjektů, které mají klíčovou úlohu v mediální gramotnosti. Místní subjekty musí hrát velmi významnou úlohu a já tuto zprávu vítám.
<SPEAKER ID="992" NAME="Dumitru Oprea  " LANGUAGE="RO">
Byl jsem si jist, že budu hlasovat pro zprávu paní Christy Pretsové.
<P>
Jsem přesvědčen, že potřebujeme mediální gramotnost, aby ti, kdo přijímají informace, mohli lépe porozumět všem dostupným mediálním produktům a zjistit, jak se vyhnout jejich případným nepříznivým vlivům. Ale aby toho byli schopni, potřebují informace a znalosti poskytované mediální gramotností.
<P>
Všichni členové společenství musí být schopni vyhledávat a používat informace, aby mohli svobodně a otevřeně komunikovat, aniž by měli strach z toho, že budou čelit realitě, na kterou nejsou připraveni.
<P>
Opatření by měla být uplatňována dokonce na základních školách, což zajistí poskytování vhodné mediální gramotnosti, aby děti získaly soubory dovedností potřebných k jejich aktivní účasti ve společnosti.
<P>
K mediální gramotnosti patří i možnost členů společenství kriticky analyzovat masové sdělovací prostředky, aby tak byli méně zranitelní vůči těm, kdo informace kontrolují.
<SPEAKER ID="991" NAME="Luca Romagnoli  " LANGUAGE="IT">
Pane předsedající, dámy a pánové, hlasoval jsem pro zprávu paní Pretsové o mediální gramotnosti v digitalizovaném světě. S ohledem na stále se šířící využívání nových informačních a komunikačních technologií, jež se dokonce stávají hlavním aspektem našeho každodenního života, a na obrovské příležitosti, které tyto nástroje nabízejí, se stává nezbytné, aby lidé nejen uměli tyto nástroje používat, a využívat tak jejich možných přínosů, ale především aby se uměli sami chránit před riziky manipulování informacemi a před jejich opomenutím či neúplností, jež se v porovnání s tradičními prostředky komunikace často objevují u informací v informačních sítích. Proto vítám práci paní Pretsové a doufám, že přijatá opatření budou této práci odpovídat.
<SPEAKER ID="135" NAME="Alessandro Battilocchio  " LANGUAGE="IT">
Pane předsedající, dámy a pánové, podporuji zprávu pana Lehideuxe, o které budeme dnes hlasovat po dlouhé rozpravě, ve které sehrál Parlament vedoucí úlohu při pokusech a zlepšení konečného znění dokumentu.
<P>
Nalézáme se v obzvláště složité ekonomické situaci, kdy se zdá, že finanční krize postihující nás všechny bude trvat i po celý rok 2009. Evropa dnes zřízením Evropské nadace odborného vzdělávání vysílá důležitý signál. Cílem je zajistit, že bude tato instituce účinným nástrojem nejen pro odbornou přípravu mladých lidí při hledání jejich prvního pracovního místa, ale rovněž pro všechny ty - a těch je naneštěstí více-, kteří nuceně opustili svět výroby a práce. Je povinností Evropského parlamentu pokračovat ve sledování její účinnosti a dosahování jejích cílů.
<SPEAKER ID="136" NAME="Dragoş Florin David  " LANGUAGE="RO">
Hlasoval jsem pro společné stanovisko Rady týkající se přijetí nařízení Evropského parlamentu a Rady, kterým se zřizuje Evropská nadace odborného vzdělávání, protože společný postoj obsahuje mnoho pozměňovacích návrhů Výboru pro zaměstnanost a sociální věci. Hlavní změny návrhu Komise se týkají rozsahu působnosti nařízení, fungování agentury, všeobecných ustanovení, správní rady a jmenování ředitele této agentury. Řeší se rovněž otázky možného způsobu posilování vztahů mezi Evropským parlamentem a agenturou a možného zastoupení Parlamentu ve správní radě.
<P>
Článek 7 stanoví jako součást správní rady "tři nevolené odborníky jmenované Evropským parlamentem". Parlament má možnost jmenovat osoby zvnějšku či poslance a upřednostňovaná míra zastoupení ve správní radě bude v odpovědnosti Parlamentu. Kromě toho bude kandidát na ředitele vybraný správní radou vyzván, aby učinil prohlášení před příslušným výborem (příslušnými výbory) Evropského parlamentu a odpověděl na otázky položené členy tohoto výboru / těchto výborů před jeho jmenováním (článek 10).
<SPEAKER ID="137" NAME="Carl Lang  " LANGUAGE="FR">
Ultraevropané mají tendenci považovat přistěhovalectví uchazečů o práci a lidí za zázračné řešení problémů s nedostatkem pracovní síly a poklesu porodnosti, které zažívají všechny členské státy. Tento bláznivý přístup je znamením bezmoci: současná Evropa nemůže nabídnout nic, aby se mohla vypořádat s výzvami, s nimiž se potýká.
<P>
Nová Evropa musí naproti tomu podporovat hospodářské a sociální politiky ochrany a preferencí v rámci jednotlivých států a Společenství, politiku vybízející lidi k tomu, aby měli děti, a zahraniční politiku zahrnující rozvojovou pomoc třetím zemím, aby tyto země, z nichž se emigruje v masovém měřítku, mohly stabilizovat počet svého obyvatelstva podstatným zlepšením životních podmínek.
<P>
Evropská nadace odborného vzdělávání je agenturou Evropské unie, jejímž cílem je přispívat k rozvoji vzdělávacích systémů a systémů odborné přípravy v partnerských zemích EU. To by bylo chvályhodným cílem, kdyby jej ve skutečnosti netvořila příprava těchto mimoevropských zemí na vstup na evropský trh práce. Nechceme další přistěhovalectví ze třetích zemí, ani z mimoevropských kandidátských zemí, jako je Turecko, asijská a muslimská země, jejíž přijetí do Evropské unie odmítáme.
<SPEAKER ID="139" NAME="Carlos Coelho  " LANGUAGE="PT">
Podporuji tento návrh zaměřený na zlepšení fungování Evropské soudní sítě pro občanské a obchodní věci. Těší mě, že bylo dohody dosaženo v prvním čtení.
<P>
Vždy jsem podporoval vytvoření užších vazeb mezi soudci a institucionálním systémem evropské soudní spolupráce, což těmto odborníkům umožní sledovat všechny fáze vytváření soudní Evropy, a tím přispěje k upevnění oblasti svobody, bezpečnosti a spravedlnosti a budovat kulturu evropského soudnictví.
<P>
Tato síť se skládá z kontaktních míst (soudců) navzájem spolupracujících při řešení obtíží, jež mohou nastat v rámci soudní spolupráce mezi členskými státy. Zahrnuje všechny oblasti, tedy občanské a obchodní věci. Jsem přesvědčen, že by tato síť měla být otevřena spolupráci profesních organizací a současně podporovat lepší poskytování informací široké veřejnosti.
<P>
Tato zlepšení určitě přispějí k vzájemnému uznávání rozsudků, což v podstatě tvoří základ soudní spolupráce.
<SPEAKER ID="140" NAME="Dragoş Florin David  " LANGUAGE="RO">
Hlasoval jsem pro návrh rozhodnutí Evropského parlamentu a Rady, kterým se mění rozhodnutí Rady 2001/470/ES o vytvoření Evropské soudní sítě pro občanské a obchodní věci, protože Evropská soudní síť pro občanské a obchodní věci byla vytvořena rozhodnutím Rady 2001/470/ES ze dne 28. května 2001, neboť se uvažovalo, že vytvoření oblasti svobody, bezpečnosti a spravedlnosti jakožto součásti Společenství zahrnuje potřebu zlepšení, zjednodušení a urychlení soudní spolupráce mezi členskými státy a také účinný přístup osob účastnících se přeshraničních řízení k soudnímu systému.
<SPEAKER ID="141" NAME="Carl Lang a Fernand Le Rachinel  " LANGUAGE="FR">
Pokud existuje oblast, kde je spolupráce členských států a Evropské unie významná a kde je ji třeba veškerou naší silou podpořit, pak je to oblast soudnictví a policie.
<P>
Nedávné výsledky společného francouzsko-belgického týmu, který po měsících vyšetřování úspěšně zatkl 16 mladých muslimských fanatiků a zničil islámskou teroristickou síť se sídlem v Bruselu, poskytuje důkaz, že je třeba, aby evropské policejní síly spolupracovaly.
<P>
Organizovaný zločin, korupce, obchodování s drogami a terorismus, jak všichni víme, nerespektuje státní hranice.
<P>
Členské státy Evropské unie již několik let spolupracují v oblasti mezivládní spolupráce. Ve své hříšné pýše chce Evropská unie naskočit na módní vlnu a pokouší se pod svým vedením vytvořit tento typ vztahu v rámci Evropské soudní sítě okolo vnitrostátních kontaktních míst.
<P>
Budeme nadále podporovat spolupráci a budeme podporovat tuto iniciativu, pokud nebudou členské státy omezeny ve svých legitimních suverénních pravomocích ve prospěch nového byrokratického evropského orgánu.
<SPEAKER ID="142" NAME="Rareş-Lucian Niculescu  " LANGUAGE="RO">
Chtěl bych uvést, jak je mi líto, že zpráva paní Juknevičienėové nebyla před svým přijetím projednávána v Parlamentu. Skupina Evropské lidové strany (Křesťanských demokratů) a Evropských demokratů tuto zprávu podporuje. Chtěli bychom však upozornit na některé problémy, pro něž potřebujeme nová řešení: povědomí evropských občanů o jejich právech v přeshraničních řízeních a stávající znalosti právníků a soudců, které jsou velmi povrchní.
<P>
Doufám, že tyto otázky vzbuzující obavy Parlamentu budou více zastoupeny v budoucí agendě Komise i Rady.
<SPEAKER ID="143" NAME="Andrzej Jan Szejna  " LANGUAGE="PL">
Hlasoval jsem pro zprávu o Evropské soudní síti pro občanské a obchodní věci. Dokument předložený Výboru pro občanské svobody, spravedlnost a vnitřní věci představuje reakci na potřebu zjednodušit a urychlit soudní spolupráci mezi členskými státy. V zásadě jde o to usnadnit přístup občanů ke spravedlnosti.
<P>
Zpravodajčin program se zaměřuje na podporu spolupráce mezi členy právnických profesí s ohledem na určení osvědčených postupů. Kromě toho ze zprávy Komise o fungování Evropské soudní sítě pro občanské a obchodní věci vyplývá, že vzhledem k nedostatku vnitrostátních kontaktních míst zbývá ještě dlouhá cesta k naplnění jejího potenciálu.
<P>
Navrhované vytvoření těchto zprostředkovatelských míst a postupné zavedení evropského systému e-spravedlnosti by zlepšilo přístup evropských občanů k důležitým informacím týkajícím se práva a fungování soudního systému.
<SPEAKER ID="990" NAME="Avril Doyle  " AFFILIATION="PPE-DE">
písemně. - Přepracované znění směrnice o evropské radě zaměstnanců stanoví více informací a lepší konzultační postupy určené pracovníkům EU a chtěla bych je veřejně podpořit. Návrh se zaměřuje na změnu směrnice Rady 94/95/ES ze dne 22. září 1994 za účelem informování a konzultací zaměstnanců. Následné diskuse se sociálními partnery ve spojení s přepracovanými zněními poskytují vylepšený základ pro širší dialog mezi zaměstnavateli a zaměstnanci, což umožní podrobné posouzení navrhovaných změn a zástupcům pracovníků poskytne nástroje pro podporu jejich zájmů.
<P>
Podporuji zavedení tříletého přezkumu směrnice po jejím vstupu v platnost, aby se zajistilo, že bude odpovídat svému účelu a bude pro něj vhodná.
<SPEAKER ID="145" NAME="Ilda Figueiredo  " LANGUAGE="PT">
Na plenárním hlasování byl znovu zjevně patrný zřejmý nedostatek politické vůle většiny členů Parlamentu pro rozvoj stávající směrnice a zlepšení práv a úlohy evropské rady zaměstnanců. Všechny pozměňovací návrhy naší skupiny byly zamítnuty, včetně návrhu stanovícího podrobný a komplexní přezkum stávající směrnice, který by měl být zahájen nejpozději pět let po vstupu v platnost právě učiněných menšinových pozměňovacích návrhů. Bylo přijato pouze to, že by zpráva o uplatňování této směrnice měla být předložena Komisi. Pak uvidíme, co se stane. Již víme, že prosazování práv pracovníků bude záviset na průběhu třídního boje.
<P>
Oproti jiným případům, kdy Evropský parlament v nezávazných diskusích schválil zásadu, že by zástupci pracovníků měli mít právo veta, stejně jako v mé zprávě o úloze žen v průmyslu, to bohužel nyní odmítl zahrnout do směrnice o evropské radě zaměstnanců. Proto jsem se rozhodla zdržet se hlasování.
<SPEAKER ID="146" NAME="Neena Gill  " AFFILIATION="PSE">
písemně. - Hlasovala jsem pro tuto zprávu, protože v dnešní obtížné době je klíčové, abychom my, sociální demokraté, usilovali o ochranu pracovníků.
<P>
Konzultace a informace jsou dvěma základními právy pracovníků a evropská rada zaměstnanců je skvělou iniciativou. Avšak v mém regionu, stejně jako ve zbytku Evropy, dochází ke ztrátám pracovních míst, protože rady úzce nespolupracují přes hranice.
<P>
Proto vítám návrh na zajištění efektivity rad zaměstnanců a rozšíření jejich působnosti. To je otázka týkající se mnoha mých voličů. Doufám, že naše hlasování způsobí, že tato práva budou přínosem pro více podniků a pracovníků v oblasti West Midlands.
<SPEAKER ID="147" NAME="Ian Hudghton  " AFFILIATION="Verts/ALE">
písemně. - Hlasoval jsem pro zprávu pana Bushilla-Matthewse. Parlament hlasoval pro účinné a odrazující postihy zaměstnavatelů za nedodržení shody s pravidly, což ve svém důsledku zlepší situaci pracovníků v celé EU.
<SPEAKER ID="989" NAME="David Martin  " AFFILIATION="PSE">
písemně. - S ohledem na rýsující se hospodářskou krizi zvýrazní tato směrnice budoucí úlohu pracovníků na jejich pracovištích a současně umožní nutnou revizi evropské rady zaměstnanců. Vítám doporučení evropských sociálních partnerů, které je nyní ve směrnici obsaženo, a rovněž vítám aktualizaci směrnice za účelem přihlédnutí k posledním soudním případům, které poskytly právní jistotu oběma stranám průmyslu.
<SPEAKER ID="148" NAME="Catherine Stihler  " AFFILIATION="PSE">
písemně. - Podporuji jakoukoli činnost posilující fungování evropských rad zaměstnanců.
<SPEAKER ID="149" NAME="Georgios Toussas  " LANGUAGE="EL">
Účast na radách zaměstnanců využívají zaměstnavatelé ke kontrole činnosti pracovníků na pracovišti.
<P>
Evropské rady zaměstnanců a odpovědnost podniků jsou hnací silou upevnění sociálního partnerství a řízení pohybu pracovních sil.
<P>
Proto jsme hlasovali proti návrhu Komise na přepracování směrnice o evropské radě zaměstnanců.
<SPEAKER ID="988" NAME="Adam Bielan  " LANGUAGE="PL">
Pane předsedající, hlasoval jsem pro zprávu paní Rühleové o zjednodušení podmínek transferu produktů pro obranné účely ve Společenství, protože obsahuje mnoho opatření navržených pro zjednodušení fungování trhu s výzbrojí.
<P>
Kromě toho vytvoření právních ustanovení v oblasti obrany pro celé Společenství by mohlo odstranit nebezpečí falešného obvinění členských států, pokud se týká nelegální přepravy zbraní. Jak poslanci vědí, některé členské státy byly nedávno falešně obviněny z nelegálního prodeje zbraní Gruzii. Právní předpisy v této oblasti společné pro všech 27 členských států Evropské unie by mohly zabránit budoucímu opakování podobných situací.
<SPEAKER ID="987" NAME="Avril Doyle  " AFFILIATION="PPE-DE">
písemně. - Podpořila jsem návrh poslankyně Evropského parlamentu paní Rühleové, který od prosince 2007 tvoří součást obranného balíčku přijatého Komisí. Návrh zahrnuje vytvoření transparentního trhu s obrannými zařízeními v EU, které nahrazuje stávajících 27 samostatných režimů udělování licencí a harmonizuje licenční podmínky transferu těchto produktů mezi členskými státy. Tato úprava současného kontrolního režimu nejen přináší lepší transparentnost, ale také posiluje stávající praktiky a postupy a současně šetří miliardy na náklady na shodu. Taková správní reforma zvyšuje srozumitelnost a jednoduchost dotčených postupů, posiluje vnitřní trh a také zachovává kontrolu nad souvisejícím vývozem mimo EU. Zavedení všeobecných a globálních licencí, jež budou nadále definovat členské státy, poskytuje patřičnou rovnováhu mezi národními zájmy a zájmy společenství.
<SPEAKER ID="151" NAME="Ilda Figueiredo  " LANGUAGE="PT">
"Zjednodušení podmínek transferu produktů pro obranné účely ve Společenství" není neutrální proces. Posílení pravidel vnitřního trhu v oblasti, která byla dosud ve výlučné pravomoci členských států, rovněž znamená další krok na cestě k federalizaci, zvyšuje hegemonii nejdůležitějších sil na úkor národní suverenity. V době závažné mezinárodní hospodářské krize otevírá rozvoj vojensko-průmyslového komplexu EU nové šance na zisky velkých hospodářských skupin a v kontextu společné zahraniční a bezpečnostní politiky posiluje vojenskou intervenční kapacitu EU. Cílem je zajistit kontrolu nad trhem a v souvislosti s větší mezinárodní konkurenceschopností omezení energetických a dalších přírodních zdrojů nezbytných pro kapitalistickou výrobní metodu.
<P>
Měli bychom se vydat úplně jiným směrem. Konkrétně bychom měli usilovat o omezení arzenálů jaderných a konvenčních zbraní na celém světě a přispívat k mírovému řešení konfliktů a zajištění dodržování mezinárodního práva a státní suverenity.
<P>
Cestou, po které se lidstvo vydá, musí být cestou odzbrojení, nikoliv obnovení závodů ve zbrojení, které podporuje tento návrh směrnice. Proto jsme hlasovali proti.
<SPEAKER ID="152" NAME="Hélène Goudin a Nils Lundgren  " LANGUAGE="SV">
Strana Junilistan podporuje vytvoření volného vnitřního trhu. Nejsme však přesvědčeni, že by EU měla právními předpisy upravovat způsob kontroly obchodování s produkty pro obranné účely na evropském území. Produkty pro obranné účely nemohou být považovány za totožné s ostatním zbožím a ostatními službami. Podobně jako v oblasti vývozní politiky by měly právní předpisy v této oblasti náležet do výlučné pravomoci jednotlivých členských států. Bude-li nezbytná přeshraniční spolupráce, měla by být vytvořena na mezivládní úrovni.
<P>
Protože je Junilistan ostře proti všem pokusům vytvářet vojenskou kapacitu v rámci evropské spolupráce, jsme k návrhu Komise velmi kritičtí. Ani pozměňovací návrhy zpravodajky tento stav nezlepšují. Rozhodnutí strany Junilistan hlasovat proti zprávě, proto není pouze odmítnutím usnesení výboru, ale také jasným odmítnutím jakékoliv formy vojenské spolupráce v rámci EU.
<SPEAKER ID="153" NAME="Jens Holm a Eva-Britt Svensson  " LANGUAGE="SV">
Jsme přesvědčeni, že strategie Evropské komise zaměřená na konkurenceschopnější obranný průmysl EU je zcela nesprávná. Jedná se o další krok směrem k vojenské spolupráci v EU, jejímž cílem je vytvoření společné obrany. Proti takovému vývoji se velmi důrazně vymezujeme. Chtěli bychom zajistit nezávislou zahraniční politiku bez vojenských aliancí.
<P>
V návrhu Komise se vůbec nezmiňuje zaručení mezinárodního práva, demokracie a lidských práv. Jsme přesvědčeni, že mír, demokracie a lidská práva jsou mnohem důležitější než vytvoření nového trhu s obrannými zařízeními. Tato oblast se rovněž týká bezpečnostní politiky. Podle Smlouvy o EU má Švédsko pravomoc rozhodnout se. V tomto případě jsme přesvědčeni, že legislativní návrh Evropské komise odporuje Smlouvě o EU. Z výše uvedených důvodů budeme hlasovat proti tomuto návrhu.
<SPEAKER ID="154" NAME="Athanasios Pafilis  " LANGUAGE="EL">
Návrh směrnice o zjednodušení podmínek transferu produktů pro obranné účely ve Společenství zjednodušením příslušných postupů udělování licencí v členských státech tvoří součást hlavního cíle militarizace EU, aby tak sloužila agresivním protilidovým plánům.
<P>
Záměrem tohoto konkrétního návrhu a přiložené zprávy je další omezení možnosti členských států rozhodovat nezávisle o své obranné politice a posílení rozsáhlého obranného průmyslu v EU, aby se pomocí snížení administrativních překážek pro pohyb a prodej jeho výrobků stal ještě více dominantním na jednotném evropském trhu a konkurenceschopnějším na světovém trhu, přičemž budou vyloučeny malé a střední podniky, jak uvádí samotná zpráva.
<P>
Tento návrh znovu dokládá štváčskou povahu EU a potřebu rozbití celé její politiky a protilidové struktury a dalšího boje o vládu lidu, aby se naše země mohla rozhodnout o typech a zdrojích své výzbroje výlučně podle skutečných obranných potřeb, a nikoliv na základě agresivních plánů EU a NATO a zájmů rozsáhlého evropského a amerického zbrojního průmyslu.
<SPEAKER ID="155" NAME="Carl Schlyter  " AFFILIATION="Verts/ALE">
písemně. - (SV) Odmítám vnitřní trh se zbraněmi. Všechny země musí mít možnost zastavit dovoz a vývoz zbraní, pokud si to přejí. Ani v rámci EU nesmí existovat možnost neomezeného vývozu zbraní. Naneštěstí jsme neuspěli s hlasování o takovém pozměňovacím návrhu. Proto se zdržuji závěrečného hlasování, přestože zpráva obsahovala i pozitivní aspekty, například zvýšenou kontrolu pro zabránění vývozu do třetích zemí a zvýšenou otevřenost a lepší přístup k informacím pro nevládní organizace a další subjekty.
<SPEAKER ID="986" NAME="Avril Doyle  " AFFILIATION="PPE-DE">
písemně. - Vítám zprávu poslance Evropského parlamentu Grooteho o schvalování typu motorových vozidel a motorů s ohledem na snížení emisí jakožto krok ke zlepšení kvality ovzduší v celé Evropě a v boji proti změně klimatu. Zavedení technických předpisů pro nákladní automobily, dodávky a autobusy platných v celém Společenství bude účinným prostředkem boje proti znečištění. Navrhované snížení emisí oxidů dusíku o 80 % a emisí částic o 66 % představuje podstatný pokrok a přibližuje nás hodnotám stanoveným v USA. Ve zprávě se rovněž uvádí srozumitelnější systém právních předpisů, protože směrnice nahradí přímo uplatnitelná nařízení. Jako zpravodajka pro systém EU pro obchodování s emisemi jsem si pouze příliš dobře vědoma opatření, jež musíme přijmout pro boj proti změně klimatu; spojení harmonizace a snížení emisí navrhované ve zprávě plně podporuji.
<SPEAKER ID="157" NAME="Edite Estrela  " LANGUAGE="PT">
Hlasovala jsem pro zprávu pana Matthiase Grooteho o schvalování typu motorových vozidel a motorů, protože se domnívám, že vypracování společných pravidel omezujících emise látek znečišťujících ovzduší z motorových vozidel výrazně přispěje ochraně životního prostředí a rovněž zajistí řádné fungování jednotného trhu EU.
<P>
Souhlasím se zpravodajovým návrhem, v němž doporučuje zavedení ambicióznějších mezních hodnot pro emise částic (přesahující návrhy Evropské komise), což by mělo zajistit vysokou úroveň ochrany lidského zdraví a životního prostředí, zejména pokud se týká zmírňování dopadů změny klimatu.
<SPEAKER ID="158" NAME="Duarte Freitas  " LANGUAGE="PT">
Souhlasím s harmonizací pravidel výroby těžkých nákladních vozidel s ohledem na emise látek znečišťujících ovzduší, protože jsem přesvědčen, že je to nejlepší způsob, jak členským státům zabránit v uplatňování odlišných norem a k ochraně životního prostředí.
<P>
Všeobecný systém Společenství pro schvalování typu motorových vozidel existuje proto, aby zajišťoval fungování vnitřního trhu, který, jak bychom neměli zapomínat, je oblastí bez vnitřních hranic a s volným pohybem zboží, osob, služeb a kapitálu. Je třeba, abychom tyto normy aktualizovali a zpřísnili je, aby tak všechny členské státy zajistily výrobu méně znečišťujících těžkých nákladních vozidel a přístup k informacím o opravách a údržbě těchto vozidel ve standardizovaném formátu.
<P>
V oblasti boje proti změně klimatu EU ukazuje svou velkou ochotu ujmout se vedoucího postavení v této problematice. Tato zpráva je jednoduše další zbraní v boji proti poškozování životního prostředí. Další snížení mezních hodnot pro škodlivé emise oxidu uhelnatého, uhlovodíků, oxidů dusíku a částic je hlavním aspektem tohoto nařízení a určitě zlepší kvalitu evropského ovzduší.
<SPEAKER ID="159" NAME="Małgorzata Handzlik  " LANGUAGE="PL">
Dnes přijatá zpráva zavádí harmonizovaná technická ustanovení pro těžká nákladní vozidla, jejichž cílem je zajistit účinné fungování vnitřního trhu.
<P>
Zejména byla zavedena ustanovení poskytující vysokou úroveň ochrany životního prostředí pomocí zavedení mezních hodnot škodlivých emisí oxidu uhelnatého, oxidů dusíku a částic.
<P>
Návrh také uvádí přístup k informacím o opravách podle úplně stejných pravidel jako Euro 5 a Euro 6.
<P>
To je zejména důležité pro zajištění standardizovaného přístupu tržních subjektů k informacím o opravách. Informace předávané nezávislým opravnám musí být shodné s informacemi, jež jsou dostupné autorizovaným prodejcům a opravnám. Tato ustanovení usnadní uskutečňování oprav nezávislými tržními subjekty. Přístup k pravidelnému technickému servisu se tak zjednoduší. Ceny na trhu budou konkurenčnějšími.
<P>
Přístup k technickým informacím bude nepochybně znamenat, že budou všechna vozidla účastnící se silničního provozu bezpečnější, a to nehledě na místo svého servisu.
<SPEAKER ID="160" NAME="Ian Hudghton  " AFFILIATION="Verts/ALE">
písemně. - Hlasoval jsem pro zprávu pana Grooteho a vítám celoevropské opatření k omezení emisí z těžkých nákladních vozidel.
<SPEAKER ID="985" NAME="David Martin  " AFFILIATION="PSE">
písemně. - Podporuji tuto zprávu, která stanoví harmonizovaná technická pravidla pro nákladní automobily, dodávky a autobusy, jimž budou muset vyhovovat, aby získaly nezbytné schválení typu. Zpráva usiluje o snížení objemu částic o 66 % a emisí NOx o 80 %. Podporuji tuto zprávu kvůli její rovnováze mezi snížením emisí CO2 a souvisejících emisí. Návrh zahrnuje několik opatření týkajících se přístupu k informacím o opravách nových automobilů, aby se zajistila rovná hospodářská soutěž na trhu s opravami, aby tak malé podniky nebyly v důsledku zprávy poškozeny.
<SPEAKER ID="162" NAME="Hélène Goudin a Nils Lundgren  " LANGUAGE="SV">
Mandát strany Junilistan v Evropském parlamentu vychází ze slibu daného voličům, že budeme usilovat o větší veřejnou kontrolu a rozumnou správu finančních prostředků EU. Nyní Rada navrhuje, aby všechny projekty nepřesahující hodnotu 1 milionu EUR a spolufinancované z Evropského fondu pro regionální rozvoj, Fondu soudržnosti nebo Evropského sociálního fondu byly v budoucnu vyňaty z monitorování a kontroly. To je prostě nepřijatelné.
<P>
Chápeme, že je třeba administrativní zátěž rozdělit podle dotčených částek. Avšak kritizujeme skutečnost, že Rada navrhuje nechat tuto oblast otevřenou takovému zneužívání prostředků EU. Z výše uvedených důvodů se strana Junilistan rozhodla hlasovat proti této zprávě.
<SPEAKER ID="163" NAME="Sérgio Marques  " LANGUAGE="PT">
Členské státy uvádí, že je pro ně obtížné účinně uplatňovat článek 55. Hlavními potížemi jsou nerovnoměrné administrativní zatížení neodpovídající dotčeným částkám a důležitý faktor rizika při realizaci programu.
<P>
Proto jsem hlasoval pro tento návrh, jehož cílem je změna a zjednodušení tohoto článku a který se skládá z pouhých dvou bodů: vyloučení činností spolufinancovaných z Evropského sociálního fondu z působnosti článku 55 a stanovení hranice 1 milionu EUR, pod níž budou z působnosti článku 55 vyňaty rovněž projekty spolufinancované z Evropského fondu pro regionální rozvoj nebo Fondu soudržnosti za účelem výpočtu maximálních způsobilých výdajů i monitorování. Ostatní ustanovení článku 55 zůstávají beze změn.
<SPEAKER ID="165" NAME="Robert Atkins  " AFFILIATION="PPE-DE">
písemně. - Já a moji kolegové konzervativci ze Spojeného království podporujeme zlepšení pracovního řádu akreditovaných parlamentních asistentů, kteří pracují v budovách Evropského parlamentu v Bruselu, Štrasburku a Lucemburku a v zásadě i statut asistentů.
<P>
Znepokojuje nás však, že tento statut zůstává v mnoha zásadních záležitostech nejasný, a bylo by žádoucí, aby byl v mnoha ustanoveních srozumitelnější. Například v otázce náboru občanů ze zemí mimo EU, požadavků na druhý jazyk a navrhovaných platových tříd.
<P>
Kvůli těmto obavám jsme se závěrečného hlasování zdrželi.
<SPEAKER ID="166" NAME="Alessandro Battilocchio  " LANGUAGE="IT">
Pane předsedající, dámy a pánové, po mnoha letech práce v Evropském parlamentu se k všeobecné spokojenosti chystáme přijmout opatření, které bude mít výrazný dopad na činnost institucí Společenství.
<P>
Zejména bych chtěl zdůraznit pozitivní povahu nových pravidel systému parlamentních asistentů, který ponese punc transparentnosti a rovnováhy, přičemž ponechá svobodný výběr v rukách poslanců Evropského parlamentu. Jedná se o významný krok vpřed a současně vysílá pozitivní signál celému okolnímu světu.
<SPEAKER ID="167" NAME="Dragoş Florin David  " LANGUAGE="RO">
Hlasoval jsem pro návrh nařízení Rady, kterým se mění Pracovní řád ostatních zaměstnanců Společenství, protože smlouvy místních asistentů mají spravovat osoby pověřené prováděním plateb, jejichž úkolem bude zajistit účinnou správu příspěvků přidělovaných všem poslancům, za které budou odpovídat, a tím se ukončí nejistota a nejednoznačnost vyplývající ze stávající úpravy, což je předmětem kritiky.
<P>
Akreditovaní parlamentní asistenti naproti tomu mají podléhat zvláštním ustanovením podle služebního řádu, a konkrétněji Pracovního řádu ostatních zaměstnanců Společenství. Návrh nařízení, který Komise předložila po jednáních vedených na základě zjištění pracovní skupiny předsednictva Evropského parlamentu, jíž předsedala paní Martine Roureová, je výjimečný a je rovněž komplexní a v mnoha ohledech složitý. Zpráva tyto aspekty zohledňuje a byly podrobeny dlouhým a podrobným diskusím ve Výboru pro právní záležitosti.
<SPEAKER ID="168" NAME="Edite Estrela  " AFFILIATION="PSE">
písemně. - (PT) Hlasovala jsem pro zprávu pana Giuseppeho Garganiho o Pracovním řádu ostatních zaměstnanců Společenství, protože se domnívám, že tento návrh na zavedení nové kategorie zaměstnanců pro Evropský parlament, přičemž zahrnuje parlamentní asistenty pracující na jednom ze tří pracovišť Evropského parlamentu (Brusel, Štrasburk a Lucemburk), objasní a zlepší současnou situaci těchto asistentů a současně bude respektovat specifickou povahu jejich úkolů.
<P>
Nyní navržený nový systém uzavírání smluv pro parlamentní asistenty, který obsahuje zvláštní ustanovení, kdy budou dotčení asistenti zaměstnáváni prostřednictvím přímých smluv s Evropským parlamentem, je klíčový pro zajištění dodržování zásad rovnosti, nediskriminace a transparentnosti ve smlouvách, a také pro právní jistotu těchto pracovníků.
<SPEAKER ID="169" NAME="Hélène Goudin a Nils Lundgren  " LANGUAGE="SV">
Hlasovali jsme proti zprávě o změně pracovního řádu asistentů poslanců Evropského parlamentu. Nemáme vůbec nic proti tomu, aby měli asistenti Evropského parlamentu zajištěnu slušnou mzdu a slušné pracovní podmínky. Nepřejeme si však převádět asistenty poslanců Evropského parlamentu do "daňového ráje EU", stejně jako kdybychom museli převést poslance Evropského parlamentu do platebního systému v rámci EU s vhodnou daní uloženou Evropskou unií.
<P>
Jak poslanci Evropského parlamentu, tak jejich asistenti musí vycházet z reality své země. Platy a náhrady musí být vycházet z podmínek v jejich členských státech, nebo - v případě asistentů - podmínkám místa, kde žijí a pracují. Ani poslanci Evropského parlamentu, ani jejich asistenti by neměli být uzavřeni v "bublině EU" s vysokými platy a atraktivními náhradami vzdálenými od reálného života občanů, jež mají zastupovat.
<P>
Proto jsme hlasovali proti tomuto návrhu na evropský statut asistentů. Je to pro nás otázka principu, která nemá nic co do činění s finančními podmínkami asistentů jako takovými.
<SPEAKER ID="170" NAME="Małgorzata Handzlik  " LANGUAGE="PL">
Dnes přijatá zpráva zlepší pracovní řád akreditovaných parlamentních asistentů vykonávajících své úkoly na jednom ze tří pracovišť Parlamentu. Změny, které obsahuje, dlouho očekávali samotní asistenti i poslanci této sněmovny. Tato zpráva zavádí rozdíl mezi místními asistenty a akreditovanými asistenty, a to s ohledem na konkrétní povahu posledně uvedených.
<P>
Podle jasně navrženého statutu asistentů, budou tedy akreditovaní asistenti požívat mnoha výhod vyhrazených výlučně zaměstnancům evropských institucí. Především budou využívat výsad, jež odstraní zbytečnou nejistotu například v oblastech místa placení daní a zdravotního a sociálního pojištění. Kromě toho statut ukončí nejasnosti týkající se odměn asistentů. Asistentům budou přiděleny konkrétní třídy a jasně stanoveny základní sazby odměn.
<P>
Statut prospěje také poslancům této sněmovny. Vzájemná důvěra je základem spolupráce poslanců a asistentů, které zaměstnávají, a jejich vztahu s nimi. Statut neomezuje poslance ve svobodném výběru asistentů, s nimiž chtějí spolupracovat. Proto neohrožuje nezávislost poslanců Evropského parlamentu při výkonu jejich povinností.
<SPEAKER ID="171" NAME="Jens Holm a Eva-Britt Svensson  " AFFILIATION="GUE/NGL">
písemně. - Nová harmonizace pravidel pro parlamentní asistenty ("ostatní zaměstnance") není z hlediska severských zaměstnanců uspokojivá. Domníváme se, že nová pravidla sníží sociální standardy v oblasti rodinných a sociálních příspěvků na péči o nemocné děti atd. Panují rovněž závažné obavy ohledně toho, jak se nová pravidla dotknou osobnostních práv, dávek v nezaměstnanosti a ochrany zaměstnanců před propuštěním.
<P>
Neměli bychom však zapomínat na pozadí návrhu. Asistenti trpí závažnými problémy týkajícími se neupravených smluv v Evropském parlamentu. Nyní pracují za úděsných podmínek. Toto nové nařízení podobnou praxi ukončí. V solidaritě s asistenty vykořisťovanými chamtivými poslanci Evropského parlamentu / zaměstnavateli jsme hlasovali pro tento návrh.
<SPEAKER ID="172" NAME="Andrzej Jan Szejna  " LANGUAGE="PL">
Dnes jsem hlasoval pro zprávu pana Garganiho o Pracovním řádu ostatních zaměstnanců Evropských společenství.
<P>
Zpráva rozlišuje mezi místními asistenty a akreditovanými parlamentními asistenty.
<P>
Je třeba jasně prohlásit, že akreditovaní parlamentní asistenti vykonávající úkoly pro poslance Evropského parlamentu mají vůči nim konkrétní povinnosti vycházející z jejich vztahu založeného na vzájemné důvěře.
<P>
To odlišuje akreditované asistenty od ostatních zaměstnanců EU, jejichž pracovní řád se zakládá na kritériích transparentnosti, objektivního hodnocení a loajality vůči institucím.
<P>
Zvláštní postavení asistentů nesmí být utvářeno tak, že se jim poskytne výsadní nebo přímý přístup k pozicím úředníků nebo ostatních kategorií zaměstnanců Evropských společenství.
<P>
Přijetí dotčené zprávy Parlamentem znamená, že se v příštím volebním období začínajícím v roce 2009 sociální a daňové podmínky zaměstnanců Společenství budou týkat všech akreditovaných parlamentních asistentů zaměstnávaných poslanci Evropského parlamentu.
<SPEAKER ID="174" NAME="Glyn Ford  " AFFILIATION="PSE">
písemně. - Jako člen Petičního výboru vítám zprávu svého kolegy Simona Busuttila o podvodných adresářových společnostech. Tyto společnosti ohavně parazitují na malých a středních podnicích v Unii. Zasílají malým a středním podnikům velmi dvojznačné dopisy, v nichž je vyzývají, aby doplnily nebo aktualizovaly své obchodní jméno či kontaktní údaje, přičemž budí falešný dojem, že budou zaneseny do adresáře podniků zdarma. Těmito dopisy se často zabývají níže postavení zaměstnanci.
<P>
Podepsaní a společnosti následně zjistí, že neúmyslně podepsali smlouvu běžně závaznou na tři roky s ročními náklady převyšujícími 1 000 EUR.
<P>
Na 400 peticí obdržených od malých a středních podniků podrobně popisuje obtěžování, stres, rozpaky, frustraci a finanční ztráty utrpěné kvůli činnosti těchto podvodníků a podvodnic. Tato zpráva správně chválí opatření rakouské vlády, která tyto praktiky postavila mimo zákon. Tato zpráva požaduje, aby Komise a dalších 26 států následovalo rakouského příkladu a vykořenilo praktiky těchto podvodníků.
<SPEAKER ID="175" NAME="Hélène Goudin a Nils Lundgren  " LANGUAGE="SV">
Rozhodli jsme se hlasovat pro tuto zprávu Evropského parlamentu. Máme však výhrady k návrhu v bodu 13, který se týká rozsahu působnosti směrnice 2005/29/ES.
<P>
Je správné, že tato zpráva zdůrazňuje Rakousko a Belgii jako dobré příklady úsilí o odstranění těchto podvodných adresářových společností. Jsme přesvědčeni, že by stačilo uvést tyto země jako dobré příklady. Zákonodárci v členských státech jsou zajisté dostatečně kompetentní, aby vzali na vědomí dobré příklady jiných zemí a sami rozhodli o nových právních předpisech týkajících se problémů v této oblasti, s nimiž se potýkají společnosti v dotčených členských státech. Pro řešení přesně takových problémů, jakými se zabývá tato zpráva, je zásadní institucionální konkurence mezi členskými státy.
<SPEAKER ID="176" NAME="Ian Hudghton  " AFFILIATION="Verts/ALE">
písemně. - Podniky v celé Evropě se stávají oběťmi podvodů podobných společnosti European City Guides. Právní opatření, jež těmto podvodům zabrání, jsou zásadní, a proto Busuttilovu zprávu vítám.
<SPEAKER ID="984" NAME="David Martin  " AFFILIATION="PSE">
písemně. - Hlasoval jsem pro tuto zprávu v reakci na obavy, které mi mnozí z mých voličů sdělili ohledně podvodných společností. Mnoho podniků, zejména malých podniků ve Skotsku, utrpělo finanční ztráty a jsou obtěžovány a hrozí se jim právními žalobami. Tato zpráva zvýší povědomí o této problematice, takže podvodům padne za oběť méně podniků, a současně vyzývá země EU, aby zpřísnily vnitrostátní právní předpisy a zajistily řádné prosazování stávajícího práva EU o klamavé reklamě a nekalé hospodářské soutěži. Podporuji tuto zprávu, protože vyzývá Komisi, aby zintenzivnila své monitorování uplatňování právních předpisů EU a zlepšení stávajícího evropského práva, pokud se ukáže, že nepostačuje k trvalému zastavení těchto podvodů.
<SPEAKER ID="177" NAME="Nicolae Vlad Popa  " LANGUAGE="RO">
Podpořil jsem přijetí Busuttilovy zprávy, protože vyzývá Komisi, aby zlepšila stávající právní předpisy EU tím, že zaručí ochranu společností a jednotlivců před klamavou reklamou.
<P>
Uplatňování této zprávy umožní orgánům členských států přijmout společná opatření, která zabrání dalšímu šíření klamavých praktik adresářových společností, a účinná opatření, jež vyloučí adresářové společnosti z podnikání a umožní potrestat ty, kdo je provozovali. Rovněž poskytne obětem těchto podvodů, jimiž jsou především malé a střední podniky, účinnou pomoc při rušení smluv podepsaných v důsledku klamavé reklamy a odškodnění za utrpěné ztráty.
<P>
Dostal jsem mnoho dopisů od rumunských společností, jež se staly oběťmi takového podvodu. Přijetí Busuttilovy zprávy zvýší povědomí veřejnosti o tomto problému a doufám, že tím způsobí pokles počtu společností postižených těmito praktikami.
<SPEAKER ID="178" NAME="Catherine Stihler  " AFFILIATION="PSE">
písemně. - Jsem potěšena, že se dnes Evropský parlament činí v boji proti podvodu jménem European City Guide. Mnoho mých skotských voličů se stalo obětí tohoto podvodu a čelí vyúčtování, k nimž se neupsali. Tyto klamavé metody prodeje postihující běžné občany jsou špatné a je třeba je zastavit. Petičnímu výboru je třeba poděkovat za to, že tuto záležitost prosadil do dnešního pořadu jednání.
<SPEAKER ID="179" NAME="Glenis Willmott  " AFFILIATION="PSE">
písemně. - Hlasoval jsem pro tuto zprávu o zastavení klamavé reklamy adresářovými společnostmi, jako je European City Guide. Během několika posledních let mě kontaktovala celá řada malých podniků z oblasti East Midlands, od Nottinghamu po Northampton. Tyto podniky byly zataženy do jasného podvodu a důrazně podporuji vytvoření evropské černé listiny a opatření, která zastaví klamavou reklamu.
