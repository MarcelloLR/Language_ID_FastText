<CHAPTER ID="004">
Druhé fórum o dozoru nad internetem v Rio de Janeiru 12. až 15. listopadu 2007 (rozprava) 
<SPEAKER ID="043" NAME="Předsedající">
Dalším bodem je prohlášení Komise o výsledcích fóra o dozoru nad internetem, které se konalo v listopadu loňského roku v Rio de Janeiru.
<SPEAKER ID="044" NAME="Meglena Kuneva">
členka Komise. - Vážená paní předsedající, nápad na uspořádání fóra o dozoru nad internetem (IGF) se zrodil na světovém summitu o informační společnosti v Tunisu v listopadu 2005 a byl definován jako nezávazné fórum pro politickou diskusi mnoha zainteresovaných stran.
<P>
Komise podporuje fórum v této formě. Dosud se konala dvě fóra: v roce 2006 v Aténách a v roce 2007 v Riu. Komise vítá fórum v každé formě. Komise také vítá účast Parlamentu na fóru a děkuje za vynikající spolupráci při obou setkáních.
<P>
Tak jako v předchozím roce, jednání v Riu poskytlo vynikající rámec pro obohacení výměn, které umožnily shromáždit řadu názorů k relevantním otázkám.
<P>
Komise proto spatřuje přínos v podpoře hlavních charakteristik fóra, zejména v účasti různých zainteresovaných stran a nezávazné povaze jednání.
<P>
Ráda bych vám také upřímně poděkovala za to, že jsem měla možnost poskytnout vám konkrétnější informace o IGF (dohodli jsme se na této zkratce), které se konalo v listopadu v Rio de Janeiru.
<P>
Nejprve bych velmi ráda poděkovala paní Trautmannové, pánům Harbourovi, Badia i Cutchetovi a Hökmarkovi, kteří zastupovali Parlament na jednání fóra, za jejich aktivní účast a za pokračování vynikající spolupráce. Díky ní jsme znovu v tomto roce mohli společně upozornit na řadu evropských priorit, jako je svoboda slova, překonání digitálního rozdělení, bezpečnost a ochrana dětí využívajících internet.
<P>
Pro Evropu je důležité, aby se tyto otázky nepřetržitě dostávaly do popředí mezinárodního zájmu. Komise podporuje IGF. Tato koncepce, podrobně zpracovaná během Světového summitu o informační společnosti, je stále velmi přínosná a všechny otázky, o nichž se hovořilo, jsou v naprostém souladu s naším úsilím o urychlení opatření v této oblasti.
<P>
Řada účastníků - okolo 3 100 - dává jasně najevo upřímný zájem o pravidelné diskuse o široké škále témat souvisejících s internetem.
<P>
Fakt, že fórum neskončilo přijetím předem sjednaného dokumentu, by měl být považován spíše za úspěch, nikoli za slabinu celého procesu. Fórum umožňuje otevřenou výměnu názorů, bez tlaku na účastníky ve formě nutné obhajoby konkrétního výsledku zakotveného v závazném dokumentu.
<P>
Otevřený charakter fóra může sloužit jako základ pro zlepšování vzájemného porozumění a razit cestu k nacházení společných řešení. Dynamická spojení vzešlá z Fóra jsou v podstatě dokladem fungování IGF jako platformy, na jejímž základě mohou lidé se společnými zájmy dále spolupracovat.
<P>
Jednání druhého fóra o dozoru nad internetem v Riu tedy znovu poskytlo vynikající rámec pro obohacení výměn, které umožnily shromáždit řadu názorů k závažným otázkám.
<P>
Ještě jednou bych ráda poděkovala poslancům a vyjádřila naději na pokračování naší skvělé spolupráce, neboť toto je jedna z nejperspektivnějších oblastí naší budoucí práce.
<SPEAKER ID="045" NAME="Gunnar Hökmark">
jménem skupiny PPE-DE. - Vážená paní předsedající, považuji za důležité zdůraznit rychlou změnu, jakou vyvolalo používání internetu a informačních a komunikačních technologií nejen v jednotlivých státech, ale na celém světě. Ve všech oblastech života společnosti se v důsledku používání internetu změnily zavedené modely a vytvořily se nové příležitosti. Tato změna je významná z hlediska budoucí perspektivy, protože výhodou internetu je jeho nezávislý charakter, možnosti a schopnost přizpůsobovat se různým podmínkám a požadavkům ve společnosti na základě působení různých činitelů a provozovatelů.
<P>
Jedná se o významný fenomén budoucnosti, a naší povinností je zajistit, aby mohl být využíván k překonávání rozporů mezi zeměmi a lidmi, v boji proti chudobě a k podpoře rozvoje - jeho význam je nesporný například při plnění rozvojových cílů tisíciletí. Vznik nových technologií by měl také přispívat k zajištění snazšího přístupu na internet pro více lidí, ve více společnostech.
<P>
Evropská unie se musí zaměřit na tři důležité věci. Nejprve bychom měli zajistit naši aktivní účast a podporu procesu IGF a jeho nezávislému a nezávaznému charakteru. Tento aspekt považuji za velmi významný, protože nezávislost a nezávaznost dodávají celému procesu větší dynamiku.
<P>
Naším druhým krokem by měla být pomoc při přípravách příštího jednání IGF v Naí Dillí a snaha zajistit, aby naše diskuse se zástupci parlamentů a občanských společností byly vedeny s důrazem na jeho nezávislost, ale i příležitosti, které poskytuje. Za třetí bychom měli zajistit, aby byl internet zárukou svobody a svobody projevu.
<SPEAKER ID="046" NAME="Catherine Trautmann">
jménem skupiny PSE. - (FR) Vážená paní předsedající, vážená paní komisařko, dámy a pánové, v loňském roce se v Rio de Janeiru konalo od 12. do 15. listopadu druhé fórum o dozoru nad internetem za účasti 2 100 delegátů ze všech pěti kontinentů, kteří zastupovali zainteresované strany zabývající se internetem z veřejného i soukromého sektoru.
<P>
Fórum poskytuje příznivé podmínky pro hledání řešení budoucích problémů v oblasti IKT. Prostřednictvím společného kulturního prostoru a formátu partnerství nabízí rozhodnutí, která mají být přijímána na budoucích světových summitech o informační společnosti, jako doplněk rozhodnutí přijímaných samotnými státy.
<P>
Poskytuje také příležitost k otevřeným úvahám o složité povaze internetu a ke včasnému stanovení jeho technických, etických a právních omezení; jelikož kromě otázek, které jsou EU blízké, existují další významná témata, která jsou středem zájmu: překonání digitálního rozdělení světa, svoboda projevu na internetových stránkách, kulturní rozmanitost a ochrana dítěte. Dále bych mohla jmenovat radiofrekvenční identifikaci RFID, stručně řečeno vytvoření "internetu věcí", rizika přetížení sítě kolem roku 2010-2012, digitalizaci, zejména kulturního bohatství, důsledky vyplývající z ochrany duševního vlastnictví a především zlepšování přístupu méně rozvinutých zemí k IKT.
<P>
Evropa samozřejmě drží krok s tempem legislativního procesu. To je pro nás Evropany povzbudivé, ale nesmíme polevit. V řadě těchto právních nebo regulačních otázek je navíc dosahováno zlepšení díky přezkoumání telekomunikačního balíku.
<P>
V této souvislosti bych ráda vyzvala k zahájení nové etapy cílené politické a na budoucnost orientované práce, zejména prostřednictvím vytvoření evropského IGF za účasti vnitrostátních parlamentů a místních samospráv. Evropské fórum by se mohlo uskutečnit do roku 2009, a v roce 2010 by se díky litevské kandidatuře mohlo konat světové fórum v Evropě.
<P>
Jako vedoucí delegace bych ráda poděkovala všem poslancům, kolegům a funkcionářům za jejich práci a vstřícnost. V usnesení, o kterém budeme hlasovat, je stanoven podrobný plán. Jsem ráda, že se těší podpoře všech politických skupin zastoupených v Parlamentu. Uvítáme podporu tohoto postupu ze strany dalších parlamentních výborů; a ještě bych ráda poděkovala Komisi a požádala její členy, aby podpořili paní Reding. Nakonec bych chtěla požádat Radu, aby na pořad jednání zařadila otázku vztahů s Indií a příprav na fórum v Naí Dillí, a vyzvat členské státy k účasti na rozšířené spolupráci.
<SPEAKER ID="047" NAME="Toomas Savi">
jménem skupiny ALDE. - Paní předsedající, v Rio de Janeiru se dne 13. listopadu 2007 diskutovalo mimo jiné i o otázce hodnoty internetu z hlediska veřejných služeb. V dnešní době je největším problémem většiny Evropanů nedostatek času, a proto považuji za zásadní, aby vlády členských států zavedly na internetu portál veřejných služeb.
<P>
Estonsko, odkud pocházím, již v této oblasti udělalo hodně: zavedlo systém elektronického hlasování, elektronických daňových přiznání, elektronické veřejné správy a elektronické matriky; a to jsou jen některé příklady úspěšných elektronických projektů, které by mohly být realizovány v celé Evropě.
<P>
Vím, že je mnohem snazší reformovat malou zemi, kde přibližně 66 % obyvatel používá internet. Nicméně, umístění veřejných služeb na internet za to úsilí jistě stojí.
<P>
Jedním ze základních pilířů fungování demokracie je účast občanů. Elektronická řešení poskytují možnost účasti s minimálním úsilím: bez front, případně úředníků jednajících podle vlastního uvážení. Internet poskytuje občanům více nezávislosti a zajišťuje nestrannou správu jejich záležitostí.
<P>
Nicméně je nezbytné v tomto duchu vychovávat děti již od školního věku. Počítačová gramotnost ale na druhé straně uspěla tam, kde selhalo esperanto - stala se nejuniverzálnějším prostředkem komunikace - a důležitým úkolem by nyní měla být snaha překonat digitální propast na regionální a globální úrovni, ale se zřetelem na rozdílné věkové skupiny a společenské vrstvy.
<P>
V neposlední řadě je tu ještě problém, kterým se Evropský parlament často zaměstnává, a to je produkce ohromného množství popsaného papíru. Co nám brání v tom, abychom zdokonalili nástroje demokracie a zavedli administrativu bez papírování?
<SPEAKER ID="048" NAME="Ryszard Czarnecki">
jménem skupiny UEN. - (PL) Vážená paní předsedající, internet je jako nůž. Nožem lze krájet chléb, který denně jíme, ale lze jím i zabíjet. Jen těžko si dokážeme představit současný svět bez internetu a naši každodenní práci bez internetu, ale internet je také zneužíván, například pedofily.
<P>
Evropská unie proto jednala moudře, když na posledním fóru o dozoru nad internetem, které se konalo před dvěma měsíci v Brazílii, ustanovila jako svou prioritu ochranu dětí na internetu. Měli bychom usilovat o spojení otevřenosti a maximální dostupnosti internetu s bezpečností nejen pro děti, ale pro všechny uživatele, kteří mohou být v důsledku zneužívání internetu ohroženi.
<P>
Ne náhodou se příští fórum o dozoru nad internetem bude konat v hlavním městě Indie, Dillí. Indie je zemí, která se stala velmocí v oblasti informační vědy přesto, že je zemí relativně chudou. Poskytuje služby světovým koncernům a umožňuje tak postupně statisícům lidí, aby si zlepšovali životní úroveň.
<P>
Zdá se, že podporu si zasluhují dva návrhy: prvním je návrh na uspořádání fóra o dozoru na internetem za dva roky v jednom z nových členských států, například v Polsku nebo Litvě, a druhým je posouzení možnosti vytvoření našeho vlastního fóra o dozoru nad internetem, tj. evropského fóra, nikoli světového. Na tomto poli hraje nezastupitelnou úlohu Evropský parlament. Je zřejmé, že dostupnost internetu v členských státech Unie je značně rozdílná. V Polsku není příliš velká, především z finančních důvodů. Evropská unie by měla usilovat o zajištění srovnatelné dostupnosti, zejména ve venkovských oblastech.
<SPEAKER ID="049" NAME="Malcolm Harbour" AFFILIATION="PPE-DE">
Vážená paní předsedající, rád bych se připojil k paní Trautmannové - a myslím si, že mluvím také za všechny ostatní kolegy - a vyslovil poděkování předsednictvu parlamentu, že nám umožnilo účastnit se fóra jako oficiální delegace.
<P>
Tato skutečnost se setkala se zájmem mnoha účastníků. Byli jsme nejaktivnější ze všech politických delegací, a účastníků z evropských parlamentů bylo více než z jiných institucí. Nyní jsme svědky toho, že i další parlamenty sledují program fóra a uvědomují si nutnost zapojit se do těchto jednání, protože se zabývají zásadními otázkami veřejné politiky, na jejichž řešení je nutné se podílet.
<P>
Projevy přednesené mými kolegy se týkaly řady otázek. Rád bych uvedl několik obecných poznámek ke svému názoru na další vývoj tohoto procesu, především proto, že jsem jediným poslancem tohoto parlamentu, který se zúčastnil obou světových summitů o informační společnosti a prošel celým procesem od samého počátku. Zdá se, že fórum v Riu nastolilo mnohem praktičtější témata, a lidé si začínají uvědomovat hodnotu výměny informací a osvědčených postupů z celého světa.
<P>
Děje se tak díky pochopení, že to nebudou formální, mezinárodní právní struktury, kdo nám ve skutečnosti zajistí výhody, o které usilujeme, ale my sami se budeme muset mnoha těmito záležitostmi zabývat prostřednictvím mezivládní spolupráce, a v mnoha případech prostřednictvím spolupráce mezi dobrovolnickými a nevládními organizacemi.
<P>
V případě ochrany dětí, o níž hovořil předchozí řečník, patří k nejúspěšnějším iniciativám projekty prováděné dobrovolnickými organizacemi - např. v mé zemi je to instituce sledující internet, Internet Watch Foundation. Pro mě bylo velmi důležité hovořit s lidmi o podobných organizacích.
<P>
Závěrem bych chtěl uvést jasný příklad na obecnější úrovni, který vystihuje hodnotu uvedených vzájemných výměn. Zúčastnil jsem se semináře na téma ohlašování případů porušování ochrany spotřebitelských dat, které bude projednáváno parlamentem jako součást evropské legislativy. Mám celý soubor dokumentů o opatřeních, která byla provedena v jiných zemích, a k současnému návrhu Komise musím konstatovat, že je mimořádně slabý a že by uvedené informace mohly být Komisi velmi prospěšné. Domnívám se, že uvedený příklad je ukázkou praktického přínosu uvedených setkání, a jsem přesvědčen, že poslanci tohoto parlamentu budou schopni se podílet na přípravách pořadu jednání příštího fóra, aby jeho účinek byl ještě vyšší.
<SPEAKER ID="050" NAME="Francisca Pleguezuelos Aguilar" AFFILIATION="PSE">
(ES) Vážená paní předsedající, domnívám se, že paní komisařka i my všichni, kdo jsme dnes přednesli své příspěvky, si uvědomujeme význam a sociální a politický dopad těchto fór, která jsou navštěvována stále větším počtem účastníků.
<P>
Z toho důvodu bychom si měli poblahopřát k závazku, který v Evropě přijímáme. Mám ale také pocit, že bychom měli v této době využít politické příležitosti, jak uvedla paní Trautmannová, a zamyslet se nad novým telekomunikačním balíkem; v této souvislosti se domnívám, že Komise i Parlament musejí udělat vše proto, aby občanům Evropy nejen nabídly přístup k nejkvalitnějším digitálním službám, ale aby razily cestu k rozšíření informační společnosti jako sociální komodity do zemí, které potřebují evropskou spolupráci a vedení.
<P>
Proto považuji to, co tu dnes zaznělo, za velmi důležité: musíme se podílet na řešení společných problémů, které jsou podle mého názoru prvořadé, jako je citlivost dat, svoboda projevu na internetu a ochrana.
<P>
V současné době si, vážená paní předsedající, myslím, že je rozhodující - a zde skončím - abychom z globálních otázek učinili otázky slučitelné s místními. Jsem přesvědčena, že to je naše priorita, a tudíž postoj stanovený v usnesení, které dnes přijímáme, je relevantní. Věřím, že bude dostatečným impulsem pro Komisi, aby nadále zařazovala tyto priority do svého politického programu.
<SPEAKER ID="051" NAME="Lambert van Nistelrooij" AFFILIATION="PPE-DE">
(NL)Vážená paní předsedající, já jsem v Riu nebyl, ale byl jsem na první konferenci v Aténách, a tam jsem si uvědomil význam myšlenky fóra. Na tomto fóru mohou zainteresované strany společně zkoumat hranice internetu, které jsou velmi důležité a které budou pravděpodobně později uplatňovány v globálních vztazích a také převáděny do předpisů EU.
<P>
Za tímto dialogem se skrývají některé složité problémy. Mám na mysli jména domén, ikonu a americký vliv na tyto otázky. Považujeme za mimořádně důležité, aby byl v celosvětové síti i nadále zachován skutečně globální, jednoznačný přístup. Proto jsme rádi, že signály z této rozpravy se opětovně objevují v novém přístupu k ikoně a že nápady našich partnerů jsou brány v potaz.
<P>
Vážená paní předsedající, rád bych dnes částečně osvětlil jeden konkrétní aspekt. Jsem velkým zastáncem uspořádání evropského fóra, neboli evropské paralely fóra o dozoru nad internetem v budoucnosti, nejlépe před volbami v roce 2009. Nesmíme však při rozpravách zapomínat na naše vnitrostátní parlamenty. Z iniciativ v některých zemích, např. ve Spojeném království, vidíme, že se jedná o ožehavé otázky; vzhledem k jejich významu pro budoucnost, pro oblast zaměstnanosti a veřejné sociální péče, ale i z hlediska svobody informací a účasti je zásadní, abychom do evropského přístupu začlenili spolu s ostatními zainteresovanými stranami i vnitrostátní parlamenty.
<P>
Obracím se na Komisi s výzvou, aby změnila přístup, protože z různých materiálů se dozvídám, že nemá dostatek nástrojů nebo finančních prostředků na podporu toho či onoho. Ale peněz je přece dost. Stačí se podívat do iniciativy i2010, do programů výzkumu atd. Skutečně bych ocenil jednoznačnější zaujetí velkorysého postoje k vytvoření evropského názoru na tyto problémy ještě před volbami v roce 2009.
<SPEAKER ID="052" NAME="Zita Pleštinská" AFFILIATION="PPE-DE">
(SK) Děkuji vám, vážená paní předsedající, za možnost vystoupit v této zajímavé debatě.
<P>
Oceňuji myšlenku svolávání fór o regulaci internetu a účast poslanců Evropského parlamentu na těchto setkáních. Internet je v dnešní době nevyhnutelnou součástí života evropských občanů. Právě ve znevýhodněných regionech je možnost získání rychlého internetového připojení naprosto vyloučená. Velmi často se závistí sleduji reklamy v našich slovenských veřejnoprávních a soukromých médiích o čtyřnásobné rychlosti internetu a jeho výhodách. V mém bydlišti takovou výhodu nemáme a naše skutečné možnosti se omezují pouze na místní zdroje s nedostačující rychlostí.
<P>
Paní komisařko Kunevová, co může Komise udělat, aby se nezapomínalo na znevýhodněné regiony a na lidi, kteří v nich žijí, aby i oni měli stejné příležitosti zapojit se do digitálního světa?
<SPEAKER ID="053" NAME="Gunnar Hökmark" AFFILIATION="PPE-DE">
Vážená paní předsedající, chtěl bych říci jen jednu věc. Rád bych poděkoval paní Trautmannové, která vedla delegaci do Ria a svou práci odvedla velmi dobře. Ve svém prvním vstupu jsem to nezmínil, ale považuji za důležité to uvést. Všichni jsme zjistili, že má velmi dobré vůdčí schopnosti. Jen jsem chtěl, aby to zde zaznělo.
<SPEAKER ID="054" NAME="Meglena Kuneva">
členka Komise. - Vážená paní předsedající, dovolte mi nejprve se zmínit o příštích krocích, které jsou konkrétnější. Po setkání v Riu se budou příští měsíc v Ženevě konat konzultace, jejichž cílem je shromáždit názory na výsledek fóra v Riu a připravit se na příští jednání fóra v Naí Dillí. Komise se podílí na práci poradní skupiny, která pomáhá generálnímu tajemníkovi OSN při přípravě IGF. O výsledku tohoto setkání budeme samozřejmě poslance informovat, jak to pravidelně děláme od konání Světového summitu o informační společnosti. Ráda bych nyní zodpověděla některé specifické dotazy poslanců Evropského parlamentu. Nejprve k dotazu paní Trautmannové.
<P>
Vítáme otevření tématu "internetu věcí" v příspěvku paní Trautmannové a možnost nastolení tohoto tématu na příštím IGF. Pokud jde o druhou část jejího projevu, na řadě míst vznikla regionální IGF a zdá se, že se jedná o vhodný způsob, jak se cíleně zaměřit na důležité otázky internetového dozoru v konkrétních regionech. Komise vyjadřuje této iniciativě upřímnou podporu.
<P>
K dotazu pana Saviho je nutno říci, že s jeho prohlášením naprosto souhlasíme, a je to také důvod, proč se Komise zaměřuje na vytvoření elektronické aplikace se širokou nabídkou programů a právních předpisů.
<P>
K dotazu pana Czarneckého bych ráda uvedla, že Komise se angažuje ve všech iniciativách na ochranu dítěte. Podpořili jsme zařazení tohoto bodu na pořad jednání IGF a hodláme navrhnout aktualizovaný program pro ochranu dítěte na internetu.
<SPEAKER ID="055" NAME="Předsedající">
Na závěr této rozpravy jsem obdržela jeden návrh usnesení na základě čl. 103 odst. 2 jednacího řádu podepsaný šesti politickými skupinami.
<P>
Rozprava je ukončena.
<P>
Hlasování se uskuteční dnes ve 12:00.
<P>
(Jednání bylo přerušeno v 11:40 a pokračovalo ve 12:00.)
