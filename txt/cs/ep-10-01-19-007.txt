<CHAPTER ID="007">
Situace v Iráku (rozprava) 
<SPEAKER ID="125" NAME="Předsedající">
Dalším bodem je prohlášení vysoké představitelky Unie pro zahraniční věci a bezpečnostní politiku / místopředsedkyně Komise o situaci v Iráku.
<SPEAKER ID="126" NAME="Catherine Ashton">
vysoká představitelka Unie pro zahraniční věci a bezpečnostní politiku / místopředsedkyně Komise. - Paní předsedající, při pohledu na současný Irák nám neunikne, že zde došlo ke skutečnému pokroku, a to i přesto, že před touto zemí dosud stojí velké množství náročných úkolů. Dnes se však chci věnovat přítomnosti a budoucnosti Iráku jakožto země s velkým potenciálem, která za poslední měsíce dosáhla důležitých úspěchů.
<P>
Množství násilných činů je v současnosti za celé období od roku 2003 nejnižší. Instituce státní správy se sice staly cílem vážných útoků, ale celkový počet civilních obětí se v roce 2009 oproti roku 2008 snížil o více než polovinu. Násilí mezi náboženskými skupinami, které v letech 2006 a 2007 představovalo závažný problém, výrazně pokleslo.
<P>
Irák má novou ústavu a uskutečnily se v něm několikeré volby, které zaznamenaly i přes vyšší míru ohrožení velkou účast. Díky odvaze obyvatel Iráku se zde ujaly demokratické instituce. Loňské oblastní volby měly v celém Iráku převážně hladký průběh. Důležité je, že příští všeobecné volby, které se mají konat dne 7. března 2010, se mohou stát dalším významným krokem k upevnění irácké demokracie.
<P>
Pokud jde o nás, tedy o naši práci, musíme Iráku dále pomáhat a podle toho, jak se situace zlepšuje, své úsilí zaměřovat do nových oblastí.
<P>
Od roku 2003 poskytla Evropská unie Iráku v rámci pomoci částku přesahující 1 miliardu EUR. Tyto prostředky směřovaly na základní služby, lidský rozvoj, uprchlíky, řádnou správu, politický proces a budování kapacity - vždy v souladu s iráckými prioritami. Naši integrovanou misi na podporu právního státu, EUJUST LEX, jsme několikrát na žádost Iráku prodloužili a také v současnosti v Iráku vyškoluje.
<P>
EU se účastnila pomoci při volbách v největší míře. Do doby, než budou irácké instituce moci samy převzít plnou odpovědnost, budeme Iráku v této a dalších oblastech i nadále pomáhat. Protože zde bylo dosaženo zjevného pokroku, zaměřujeme se čím dál víc na posilování iráckého vlastnictví a dlouhodobou udržitelnost.
<P>
Rozvíjíme také naše vztahy s Irákem. Nedávno jsme podepsali Memorandum o porozumění o energetické spolupráci a zanedlouho podepíšeme dohodu o partnerství a spolupráci, vůbec první smluvní vztah mezi EU a Irákem. Obsáhne témata od politického dialogu, přes obchod a spolupráci v oblasti právních předpisů až po rozvojovou pomoc.
<P>
Chceme s Irákem vést širší a hlubší politický dialog, který by se měl týkat také lidských práv. Jelikož se Parlament irácké problematice věnuje s hlubokým zájmem, očekáváme, že v budoucnosti se ještě prohloubí spolupráce mezi Evropským parlamentem a iráckým zákonodárným sborem.
<P>
Irák musí nepochybně řešit mnoho náročných úkolů. Nadcházející všeobecné volby budou mít zásadní význam a musí být svobodné a regulérní. Spolu s mezinárodními partnery je budeme velmi pozorně sledovat. EU rozmístí v Iráku svůj tým pro hodnocení průběhu voleb, který bude hodnotit jejich průběh a připraví konkrétní doporučení.
<P>
Vážení poslanci, Irák je na dobré cestě. Jsem přesvědčena, že prostřednictvím svých nových institucí bude hledat nezbytné kompromisy pro dosažení národního usmíření. Co se nás týče, budeme Iráku stále stát po boku a spolu s OSN a zbytkem mezinárodního společenství mu budeme i nadále pomáhat.
<P>
Těším se na naši rozpravu.
<SPEAKER ID="127" NAME="Esther de Lange" LANGUAGE="NL">
Paní předsedající, chtěla bych vysoké představitelce také poděkovat za její slova, která navozují nezbytný optimismus. Známky příznivého vývoje jsou vskutku patrné. Mimo jiné jste poukazovala na klesající počet úmrtí následkem útoků a nadcházející volby. Nicméně, paní baronko Ashtonová, úspěšné konání voleb ještě nezaručuje vznik demokracie ani právního státu. K tomu si, paní baronko, dovolím citovat ve vaší rodné angličtině výrok velkého Němce Friedricha Schillera: "Hlas většiny není prubířským kamenem spravedlnosti." Vyspělá demokracie uznává také práva menšin. Tato oblast mi však působí vážné starosti. S rozčarováním nesu skutečnost, že ve vašem projevu v této sněmovně slovo "menšiny" nezaznělo ani jednou.
<P>
Proč mi působí starosti? Organizace Human Rights Watch stále informuje o pronásledování nemuslimských menšin. Od roku 2004 došlo k 65 útokům na kostely. Místní milice dále vyhánějí křesťany z jejich domovů. Předevčírem byl přímo na ulici v Mosulu zastřelen dvaapadesátiletý obchodník s ovocem a zeleninou, otec dvou dcer. V důsledku toho příslušníci křesťanských menšin stále prchají z Iráku. V roce 1991 dosahoval jejich počet 850 000, po válce v Perském zálivu klesl na 550 000, ale po americké invazi se tento počet snížil na 385 000 lidí, z nichž 100 000 patří mezi vnitřně vysídlené osoby. Evropská unie nemůže této situaci dále nečinně přihlížet. Článek 2 Lisabonské smlouvy výslovně zmiňuje lidská práva, včetně práv menšin, jako jednu ze základních hodnot Evropské unie. Požadujeme po našich 27 členských státech, aby respektovaly menšiny, a vaším úkolem, baronko Ashtonová, je žádat tento respekt také na mezinárodní úrovni.
<P>
Přístup Komise - i podle vašich slov - se zatím soustřeďoval na celkovou podporu obnovy infrastruktury a budování demokracie, ať již prostřednictvím OSN nebo jinými cestami. Tvrdíte, že jednáme v souladu s iráckými prioritami. Chtěla bych, abyste nám řekla, jakým způsobem zajistíte, že politika Evropské unie vůči Iráku a její irácký rozpočet budou mít více na zřeteli zranitelné menšiny. Tato záležitost pravděpodobně nepatří mezi hlavní irácké priority, ale mezi naše určitě. Uvítala bych vaši odpověď.
<SPEAKER ID="128" NAME="Silvia Costa" LANGUAGE="IT">
Paní předsedající, paní komisařko Ashtonová, dámy a pánové, domnívám se, že je velmi důležité, aby Evropský parlament využil příležitost, která se mu naskýtá s touto rozpravou, s ohledem na březnové volby v Iráku.
<P>
Ukázalo se, že samotný politický proces v Iráku je sice velmi důležitý - i když, jak jste říkala, také zajímavý -, ale dosud velmi křehký. O to důležitější proto je, abychom dělali vše, co je v našich možnostech, pro upevnění a posílení nových institucí této země a politické rovnováhy, která je udržuje při životě. Jsme přesvědčeni, že nemá-li první významnější stažení vojenských jednotek USA, ke kterému dojde v srpnu, mít závažné dopady na vnitřní situaci v zemi, jedná se o velmi důležitý cíl.
<P>
Soužití šíitů, sunnitů a Kurdů, jež je v současné době zakotveno ve federálních strukturách, by mělo být zaručeno novými právními předpisy a také politickým konsensem všech zmíněných stran. V této věci však vzbuzuje jisté obavy - a chtěli bychom slyšet také váš názor na tento problém - nedávné rozhodnutí volební komise vyloučit z voleb mnohé kandidáty a strany, jež mají úzké vazby na sunnity nebo křesťany, čímž se vystavují nebezpečí, že dosud křehký demokratický proces v Iráku bude oslaben.
<P>
Prostřednictvím slíbených opatření musí Evropská unie sledovat volební proces, jak jste zmínila, ale také si klást větší ambice co se týče rozvíjení vztahů s Irákem. Unijním programem EUJUST LEX se přímo podílíme na procesu zlepšování iráckého zákonodárství a demokratických institucí, takže rozhodnutí Rady prodloužit tuto misi do 30. srpna 2010 považuje naše skupina, skupina progresivní aliance socialistů a demokratů v Evropském parlamentu, za pozitivní znamení.
<P>
EU by měla nadále Iráku poskytovat významnou pomoc prostřednictvím svých programů spolupráce, jejichž cílem je podílet se na stabilizaci a rozvoji země, a po volbách by měla posílit vztahy mezi parlamenty. Nemělo by se zapomínat na to, že mnohé členské státy včetně Itálie spolupracují s Irákem prostřednictvím důležitého programu kulturní spolupráce.
<P>
Politická rovnováha v Iráku nemá význam jen pro tuto zemi, ale je také strategicky důležitá z hlediska role, kterou Irák může v tomto regionu hrát při překonávání stávajících konfliktů a zajištění míru. V tomto smyslu představuje zlepšení vztahů s Tureckem prostřednictvím regionální samosprávy Kurdistánu pozitivní krok zmíněným směrem.
<P>
Irák však, jak víme, zůstává zemí s velmi vážnými problémy týkajícími se bezpečnosti, dodržování demokracie a lidských práv a také ekonomické nejistoty. Negativními následky této situace jsou postiženy právě ty nejzranitelnější skupiny: například uprchlíci, kteří tvoří 10 % obyvatelstva, národnostní menšiny, ženy, náboženské menšiny a děti.
<P>
V této oblasti proto musíme vyvíjet ještě cílenější úsilí - už budu končit - jednak tím, že budeme podporovat místní a evropské NGO, které pracují v Iráku, a v tomto ohledu mohou také ženy, co by strategicky důležité osobnosti, přispět k překonání některých potíží místního obyvatelstva.
<SPEAKER ID="129" NAME="Johannes Cornelis van Baalen">
jménem skupiny ALDE. - Paní předsedající, skutečností je, že v Iráku není bezpečno. To je prostě fakt.
<P>
Pokud jde o Irán, ten se snaží na jihu Iráku získat větší vliv, než je nezbytně nutné - prostřednictvím šíitské menšiny po celém jihu. Nevšimnul jsem si, že by se vysoká představitelka zmínila o roli Iránu. Irán představuje pro Irák hrozbu. Jakou úlohu by měla podle vysoké představitelky hrát Evropské unie při zajišťování toho, aby se Irán držel v patřičných mezích, tj. v Iránu, a nevměšoval se do Iráku?
<P>
Pokud jde o sever, víme, že zde mezi Tureckem a Irákem existuje velký problém ohledně Kurdistánu. Boj proti ozbrojeným skupinám na severu Iráku, které ohrožují Turecko, může být samozřejmě oprávněný, a o to tu právě jde. Autonomní oblast na severu Iráku, Kurdistán, by totiž měla procházet samostatným vývojem.
<P>
Pokud jde o memorandum o porozumění týkající se energií, jde o velmi důležitý krok, ale Irák není jednotný stát. Bylo toto memorandum projednáváno také s kurdskou samosprávou? Ohledně Kirkúku se totiž stále vedou jednání, kdo zde vlastní ropná pole atd. Berete v úvahu také tato hlediska?
<P>
Chtěl bych vás také upozornit na skutečnost, že irácké bezpečnostní síly stále nejsou dostatečně vycvičené a dosud dobře nefungují. Měli bychom tedy nejen podporovat právní stát, ale budeme-li o to požádáni, měli bychom také být připraveni přispět konkrétní pomocí jejich bezpečnostním silám. Energetika, hospodářství a stabilita vyžadují integrovaný přístup. Integrovaný přístup je zapotřebí uplatňovat vůči státům sousedícím s Irákem. Mohla byste nám prosím tento integrovaný přístup nastínit? Jménem skupiny ALDE vám děkuji.
<SPEAKER ID="130" NAME="Jill Evans">
jménem skupiny Verts/ALE. - Paní předsedající, dovolte, abych vysoké představitelce, baronce Ashtonové, poděkovala za její prohlášení.
<P>
Domnívám se, že je opravdu na místě upozornit na to, že rozprava, kterou tu dnes večer vedeme, se koná souběžně ve Spojeném království probíhajícím chilcotovým vyšetřováním nezákonné války v Iráku, které nám má určitě co říci. Najevo vycházejí informace, jež potvrzují to, co si mnozí z nás mysleli již v době invaze: že důvodem k této válce byla snaha o změnu režimu a získání kontroly nad zdroji, nikoliv ohrožení zbraněmi hromadného ničení. Pokud jde o dlouhodobé plánování postupu pro poválečný Irák, vyšší diplomaté a vojenští důstojníci je v rámci tohoto vyšetřování ve svědeckých výpovědích charakterizují jako "zoufalé", "výrazně nedomyšlené" a "trestuhodně nedostatečné", proto nás příliš nepřekvapuje, že tato akce vedla k tak závažným následkům.
<P>
Baronka Ashtonová zmínila, že bylo dosaženo určitého pokroku, což samozřejmě bylo, ale stále se vyskytují závažné problémy. Irák nemá právní předpisy na ochranu menšin. Přetrvává velký problém týkající se uprchlíků. Vyskytují se případy nezvěstných nebo zabitých odborářů, novinářů, političek a lidsko-právních aktivistů. I nadále dochází k sebevražedným útokům. Irácká volební komise s nadcházejícími volbami, které se mají konat dne 7. března, zrušila kandidaturu pěti stovkám převážně sunnitských politiků, jak tu upozornila již kolegyně. Přitom již v současnosti nemají sunnité v iráckém parlamentu dostatek svých zástupců a tento krok zcela jistě povede ke zvýšení napětí a poklesu stability.
<P>
Loni v září předsednictví EU naléhavě žádalo iráckou vládu, aby pozastavila nebo úplně zrušila trest smrti, ale v Iráku stále čeká 900 lidí na vykonání trestu smrti a rozsudky smrti bývají často vynášeny po nespravedlivých procesech, z nichž některé trvaly jen několik minut.
<P>
EU je povinna pomoci vybudovat demokracii a zajistit dodržování lidských práv. Rámec pro zapojení v Iráku vytyčuje tři priority: pomoci vybudovat základní služby, jako jsou zdravotnictví a školství, posílit právní stát a podporovat komisi pro lidská práva.
<P>
Dohoda o partnerství a spolupráci bude základem pro budoucí práci, ale musíme vyžadovat podniknutí okamžitých kroků v záležitostech jako například zrušení trestu smrti, ochrana zranitelných a cílových skupin a posílení demokracie a lidských práv.
<SPEAKER ID="131" NAME="Struan Stevenson">
jménem skupiny ECR. - Paní předsedající, baronko Ashtonová, irácké volby nebudou svobodné ani regulérní. Před deseti dny rozhodla komise pro spravedlnost a odpovědnost o zákazu účasti Sáliha al-Mutlaka, předsedy parlamentní strany Národní fronta dialogu, jenž byl poslední čtyři roky poslancem iráckého parlamentu. Bylo mu v nadcházejících volbách zakázáno kandidovat. Domnívám se, že to vůbec nebyla pouhá náhoda, že tento ostudný zákaz doprovázený vyloučením účasti pěti set dalších sekulárních iráckých politiků byl vyhlášen právě v den, kdy byl v Bagdádu na návštěvě nechutný íránský ministr zahraničních věcí Manúčehr Mottakí. Sálih al-Mutlak byl otevřeným kritikem vměšování Íránu do Iráku a mulláhové vyžadovali, aby byl vyřazen z voleb.
<P>
Uklidnilo mne, že vůči tomuto zákazu již protestoval americký viceprezident Joe Biden, a doufám, baronko Ashtonová, že se zachováte podobně. Dokud nebude obnovena kandidatura Dr. al-Mutlaka a ostatních politiků, nesmíme a ani nemůžeme uznat legitimitu těchto voleb.
<SPEAKER ID="132" NAME="Willy Meyer" LANGUAGE="ES">
Baronko Ashtonová, je mi líto, ale nesdílím váš optimismus. Je sice dobré být optimistou, ale současný stav v Iráku nám takový postoj nedovoluje.
<P>
Důkazem budiž, že Komise rozhodla, že nevyšle své pozorovatele, protože nelze zaručit jejich bezpečnost. Domnívám se, že toto rozhodnutí hovoří samo za sebe. Jasně dokazuje, že pokud jde o Irák - vím, že zde nechcete hovořit o minulosti, ale nemáme na vybranou, a musíme se o ní zmínit - máme co do činění se zemí poničenou v důsledku protiprávní, nespravedlivé války, zdůvodněné lží, jež připravila více než milion lidí o život a čtyři miliony lidí o domov. Nebyly tu ani zbraně hromadného ničení a neexistovala ani žádná spojitost mezi Saddámem Husajnem a al-Káidou. Taková je čistá pravda. Jedinou pravdivou skutečností byl zájem severoamerického ropného průmyslu o získání kontroly nad surovou ropou v Iráku.
<P>
Taková je čistá pravda. Navíc touto pravdou nelze přijatelně zdůvodnit další přítomnost okupačních sil, která pokřivuje celkový obraz. Vůbec by mne v této chvíli nepřekvapilo, kdyby rozhodnutí, jehož účelem bylo zakázat účast opozičním stranám, vyústilo do skutečného občanského konfliktu. Některá evropská velvyslanectví v současnosti nevylučují možnost vojenského převratu, reálného vojenského převratu v Iráku. Naskýtá se nám tedy velmi neradostný obraz.
<P>
Vyzývám vás, abyste urychleně začala usilovat o to, aby byly okupační síly co nejdříve staženy. Ty jsou totiž faktorem, který zkresluje skutečnou situaci v Iráku. Organizace spojených národů by proto měla převzít kontrolu a umožnit přechod, kterým se zajistí návrat k normálnímu fungování toho, co nikdy nemělo být obejito, jinak řečeno k uplatňování mezinárodního práva.
<SPEAKER ID="133" NAME="Bastiaan Belder" LANGUAGE="NL">
Paní předsedající, vysoká představitelko, na Štědrý večer roku 2009 - jinak řečeno v době naší vánoční přestávky - zůstalo mnoho kostelů v Iráku, Mezopotámii, zavřených. Tato smutná situace nastala stejně jako rok předtím v důsledku hrozby pumových útoků. Ostatně kostely zejí často prázdnotou, protože stále více křesťanů odchází ze země. Násilí vůči nim pořád roste i navzdory poklesu jejich počtu. Před Vánocemi došlo ke třem smrtelným útokům v Mosulu. Kromě toho křesťané v dříve dosud relativně bezpečném městě Kirkúku byli v posledních několika měsících také vystaveni řadám únosů a vražd, které jednoduše nebraly konce, následkem čehož stovky křesťanských rodin uprchly.
<P>
Zatímco v roce 2003 bylo v Iráku přibližně 1,5 milionu křesťanů, více než polovina se pokusila zachránit útěkem před náboženskými čistkami, které prováděli islámští extremisté. Jeden irácký křesťan se ptal, zda Evropská rada, zda 27 členských států Evropské unie jen nečinně přihlíží nastávající afghánizaci Iráku. Uvítal bych, paní vysoká představitelko, kdybyste mi k tomu řekla svůj názor. Ať již je jakýkoliv, Mezopotámii bez její starobylé křesťanské pospolitosti nečeká tolerantnější budoucnost a z dlouhodobého hlediska tento stav nebude dobrý ani pro evropskou bezpečnost.
<SPEAKER ID="134" NAME="Elena Băsescu" AFFILIATION="PPE">
(RO) Příprava na parlamentní a prezidentské volby 7. března vyvolala horečnatou činnost, jejíž součástí je formování nových koalic a aliancí. Někteří odpůrci iráckého premiéra chtějí obnovit staré aliance, například Sjednocenou iráckou koalici. Naproti tomu premiér se snaží získat sekulární skupiny nebo nezávislé kandidáty, aby se připojili ke koalici Právní stát.
<P>
Nesmíme však zapomenout na to, že po těchto parlamentních a prezidentských volbách bude muset vláda uspořádat referendum o Kirkúku. Existuje velmi reálná možnost, že v případě, že některé irácké skupiny tyto volby zpochybní nebo že se objeví vnitřní konflikty, dojde ke zhoršení bezpečnostní situace v Iráku.
<P>
Hlavními problémy, se kterými se potýkají bagdádské správní orgány, jsou odklad referenda o dohodě SOFA, která byla uzavřena se Spojenými státy americkými, dokončení zákona o ropě a zemním plynu, pokles cen ropy, vysoký počet poprav - v současné době je v Iráku 900 lidí odsouzených k trestu smrti - a mučení jako prostředek k dosažení přiznání. Celkové zhoršení situace v oblasti lidských práv EU hluboce znepokojuje. A v neposlední řadě roste korupce. Jako příklad bych vám mohla uvést uvěznění bývalého iráckého ministra obchodu.
<P>
Pokud jde o vztahy s Irákem, Rumunsko se chce přeorientovat ze zajišťování vojenské bezpečnosti na oblast civilní bezpečnosti. Moje vlast dokázala tím, že v Iráku zachovala vojenskou přítomnost až do ukončení mise, že své závazky dodržuje.
<SPEAKER ID="135" NAME="Ana Gomes" AFFILIATION="S&amp;D">
(PT) Demokratické vymoženosti iráckého lidu je ještě zapotřebí upevnit a podporovat, což platí i pro bezpečnostní situaci. V posledních měsících docházelo k povzbudivým změnám aliancí, což velmi přispělo k překonání národnostních a náboženských roztržek, kterými se v posledních letech irácká politika vyznačovala. Úspěch nové kurdské strany "Změna" je příkladem normalizace politického života v Iráku. Nedávné prohlášení volební komise, že přibližně pěti stům sunnitských politiků bude zakázáno kandidovat, však nenapomáhá národnímu usmíření, může ohrozit průběh voleb a mohlo by znovu roznítit konflikty. Zprávy o uplatňování trestu smrti jsou také deprimující. Baronko Ashtonová, evropští vůdci by se měli snažit přesvědčit irácké správní orgány, aby jej zrušily. Také z tohoto hlediska je důležité posilovat misi EULEX.
<P>
V okolních zemích dosud žije jeden a půl milionu Iráčanů. Mnozí se nikdy nebudou moci vrátit. Evropské země, které se v roce 2003 účastnily invaze, mají zvláštní odpovědnost a měly by přijmout více těchto uprchlíků. Je nezbytné, aby v tomto směru irácká vláda zlepšila zákon o NGO jako v případě pomoci vnitřně vysídleným osobám, v záležitostech týkajících se lidských práv obecně a zvláště práv žen a v boji proti korupci, aby se společnost mohla svobodně organizovat. Je nezbytně nutné, aby Evropská unie podporovala součinnost iráckých a evropských NGO. Existence občanské, svobodné a aktivní společnosti je nutným předpokladem pro upevnění demokracie v Iráku.
<SPEAKER ID="136" NAME="Tomasz Piotr Poręba" AFFILIATION="ECR">
(PL) Paní předsedající, paní Ashtonová, i přes obrovské vypětí mezinárodních sil a stovky padlých v řadách mezinárodní koalice, včetně 23 polských vojáků, je situace v Iráku stále špatná. V této zemi se musíme vypořádat s teroristickými útoky a pronásledováním náboženských menšin včetně křesťanské menšiny. Ve srovnání s tím, jaká zde byla situace před několika lety, došlo samozřejmě k určitému pokroku. Máme však stále zprávy o teroristických útocích, které destabilizují nejen Irák, ale celý Střední východ. Cílem teroristů a lidí podporujících mezinárodní terorismus je Irák destabilizovat. Mnoho důkazů potvrzuje skutečnost, že Írán se aktivně podílí na podpoře terorismu.
<P>
Paní Ashtonová, jaký je váš názor jakožto vysoké představitelky Evropské unie pro zahraniční věci a bezpečnostní politiku na roli, jakou zastává Írán ve vměšování do iráckých záležitostí? Chtěl bych vás povzbudit, abyste zaujala asertivnější postoj a spolupracovala se Spojenými státy americkými na nalezení řešení, která budou na Írán platit a donutí ho, aby přestal zasahovat do vnitřních záležitostí Iráku. Podle mého názoru jen tehdy bude možné v tomto regionu dosáhnout určitého relativního stupně stability.
<SPEAKER ID="137" NAME="Jean-Luc Mélenchon" AFFILIATION="GUE/NGL">
(FR) Paní předsedající, paní vysoká představitelko, nesdílíme váš optimismus ohledně situace v Iráku ani ohledně přínosů koalice, protože nemá daleko ke slepotě. Invaze do Iráku a jeho okupace se uskutečnily na základě úmyslně nepravdivých informací o výskytu zbraní hromadného ničení v této zemi.
<P>
27 členských států EU bylo v důsledku toho zataženo do útoku vůči Iráku a jeho okupace. Země se nachází v troskách, její dědictví je vydrancováno a obyvatelstvo rozděleno hlubokým příkopem. Náboženský fanatismus hojně rozšiřuje řady bojovníků o posily. Despotický íránský režim sem nerušeně zasahuje. Volby mají žalostný a nespravedlivý průběh.
<P>
Co hodláte učinit a co hodláme učinit pro to, aby byly povolány k odpovědnosti ty země, které lhaly a které by mohly zítra začít provádět totéž Jemenu nebo jakémukoliv jinému státu? Prostřednictvím jakých opatření hodláte odsoudit okupanty za používání nekonvenčních chemických a radiologických zbraní a munice s ochuzeným uranem, jejichž škodlivé účinky na budoucí generace jsou dobře známy? Jak zajistíme, že tyto zbraně nebudou použity v Afghánistánu, když jsme zavírali oči nad situací v Iráku?
<SPEAKER ID="138" NAME="Fiorello Provera" AFFILIATION="EFD">
(IT) Paní předsedající, dámy a pánové, skutečně vítáme nadcházející volby v Iráku, protože představují další krok směrem k demokracii. Nebudou svobodné a rovné, ale musíme se spokojit s postupem po malých krůčcích.
<P>
Základními podmínkami pro rozvoj demokracie jsou hospodářská, obchodní, kulturní a finanční obnova Iráku a zajištění jeho bezpečnosti, ale musíme také napomáhat posílení institucí této země. Pokojného soužití různých národnostních a náboženských skupin žijících na území Iráku lze dosáhnout obnovou institucí na základě zavedení federálního řešení - federalismu -, které jednotlivým oblastem v rámci společného státu dopřeje rozsáhlou autonomii. Zkušenost iráckého Kurdistánu by mohla nabídnout užitečné vodítko.
<P>
Chtěl bych se proto dovědět, jaký má názor na tuto institucionální stránku země baronka Ashtonová, vysoká představitelka.
<SPEAKER ID="139" NAME="Alf Svensson" AFFILIATION="PPE">
(SV) Je-li tématem Irák, zcela pochopitelně se hodně mluví o násilí a hrůzných skutečnostech, ale nelze popřít, že v zemi probíhá demokratizace.
<P>
Chtěl bych připomenout, že loni v iráckých místních volbách zcela otevřeně kandidovalo 3 912 žen. To znamená, že o každé křeslo se ucházelo zhruba deset žen. Tuto skutečnost je potřeba považovat, zvláště v arabské zemi, za pozitivní znamení. Tyto místní volby jsou také důvodem k určité naději před letošními parlamentními volbami, které budou 7. března, protože se jich zúčastnili sunnité. Jak tu již zaznělo, před dvěma týdny však vládní komise zamítla povolit účast ve volbách čtrnácti sunnitským stranám a několika stovkám kandidátů. Mezi postiženými jsou ministr obrany Abd al-Kádir al-Ubajdí a Sálih al-Mutlak, předseda převážně sunnitské Irácké fronty národního dialogu.
<P>
Irácké parlamentní volby mají samozřejmě pro budoucnost země a pro budoucí demokratizaci Iráku zásadní význam, zejména pokud jde o iráckou národnostní a náboženskou soudržnost. Chtěl bych také zdůraznit, že pokud jde o zacházení s národnostními a náboženskými menšinami v Iráku, musíme hovořit jasnou řečí. Jak jsem již zmínil, irácké parlamentní volby budou mít rozhodující význam pro to, jak budeme k Iráku v bezprostřední budoucnosti přistupovat. Baronko Ashtonová, co myslíte, jako vysoká představitelka EU, že EU může udělat pro to, aby nadcházející parlamentní volby v Iráku byly všeobecné a demokratičtější?
<SPEAKER ID="140" NAME="Zigmantas Balčytis" AFFILIATION="S&amp;D">
(LT) Evropská unie v posledních letech velmi posílila své vztahy se zeměmi Středního východu a svůj vliv v této oblasti. Evropská unie věnovala Iráku vždy hodně pozornosti a spolu s mezinárodním společenstvím se podílí na jeho rekonstrukci a na mírových a bezpečnostních misích. V zemi dosud bojují o moc různé skupiny, což brání uskutečňování reforem, které tu byly v mnoha oblastech započaty. Důvodem ke znepokojení je také skutečnost, že čtrnáct stran bylo vyloučeno z účasti na blížících se volbách. Irák si zvolil cestu k demokracii, a proto Evropská unie a ostatní státy musí požadovat a v případě nutnosti pomoci zajistit, aby byly plněny přijaté mezinárodní závazky a dodržovala se lidská práva a svobody. Jsem přesvědčen, že Irák je připraven na úzkou spolupráci s Evropskou unií. Memorandum o porozumění mezi EU a Irákem v oblasti energetické spolupráce, jež bylo podepsáno v pondělí, je důkazem jeho odhodlání rozvíjet dlouhodobý vztah, který je oboustranně prospěšný. Z energetického hlediska je Irák pro Evropskou unii velmi důležitý, ale zajištění bezpečnosti dodávek energie je nevyhnutelně spojeno s ekonomickou a politickou stabilitou této země, která zde v poslední době chyběla. Bezpochyby se jedná o dlouhodobý proces, ale domnívám se, že Evropská unie, vysoká představitelka a mezinárodní společenství musí nabídnout prostředky a řešení, jež zajistí zásadám lidských práv a právnímu státu místo základních pilířů budoucí politiky Iráku.
<SPEAKER ID="141" NAME="Ryszard Czarnecki" AFFILIATION="ECR">
(PL) Paní předsedající, paní Ashtonová, chtěl bych konstatovat, že pokud bych měl projev paní Ashtonové shrnout jednou větou, charakterizoval bych ho jako oficiální optimismus. Domnívám se však, že Evropa a naši voliči očekávají konkrétnější slova a očekávají pravdu. Politikové ukazují, jací jsou, nejen tím, co říkají, ale také tím, o čem nemluví, a ve vašem projevu, paní Ashtonová, nezaznělo ani slovo o některých skutečnostech, které do značné míry pobouřily evropské veřejné mínění včetně veřejného mínění v mé zemi. Mám na mysli například běžné pronásledování menšin v Iráku včetně, a to zdůrazňuji, křesťanů. Touto věcí si můžeme být naprosto jisti.
<P>
Domnívám se, že slova mého kolegy poslance Poręby o vměšování Iránu do Iráku byla pravdivá. Neplatí však totéž o iráckých správních orgánech a jejich skandálním zásahu v táboře Ašraf, v němž jsou ubytováni íránští uprchlíci? Nejednají snad irácké správní orgány právě tak? Zdá se mi, že toto by mělo být pořádně zdůrazněno, zvláště když irácké správní orgány dostávají od Evropské unie finanční pomoc, kterou často užívají velmi nepatřičně, například při zásahu v táboře Ašraf.
<SPEAKER ID="142" NAME="Bogusław Sonik" AFFILIATION="PPE">
(PL) Paní předsedající, domnívám se, že Irák může sloužit jako příklad, že diktaturu, která likviduje své odpůrce po tisících chemickými zbraněmi, je někdy nutné svrhnout vojensky. Dospět k takovému rozhodnutí je obtížné. Přál bych si proto, abychom dnes, když tu hovoříme o Iráku, měli na paměti tisíce vojáků ze Spojených států amerických, Itálie, Polska a dalších zemí, kteří padli v Iráku, a abychom nezapomínali ani na jejich rodiny. Šli tam přesvědčeni o tom, že slouží dobré věci, a v rozpravě zaznívá, že Irák je dnes na cestě budování demokracie.
<P>
Vím, paní Ashtonová, že po vás dnes žádáme, abyste byla aktivnější, ale vždyť chceme, aby Evropská unie byla aktivní. Navštivte prosím Irák a vystupte s hodnocením situace, aby byla pomoc, kterou Evropská unie posílá, využita v souladu s požadovanými podmínkami, jak tu bylo zmíněno, a to zvláště pokud jde o ochranu menšin.
<SPEAKER ID="143" NAME="Janusz Władysław Zemke" AFFILIATION="S&amp;D">
(PL) Paní předsedající, slovo teď vychází na samé Poláky, ale zase máme nezanedbatelnou zkušenost se zapojením Polska a polských vojáků do obnovy bezpečnosti v Iráku.
<P>
Sdílím váš názor, paní Ashtonová, že situace v Iráku se oproti dřívějšku naštěstí trochu zlepšila, ale dosud se jedná o poměrně křehký stát. K rozmanitým opatřením, jež Unie činí, bych chtěl přidat ještě dva konkrétní návrhy, protože se mi zdá, že takové tu schází. První návrh se týká něčeho, co tu dnes nebylo zmíněno: Domnívám se, že pro rozvoj a stabilizaci Iráku je nesmírně důležité přijmout program pro vzdělávání mladých Iráčanů v Evropě, protože v Iráku je stále nedostatek lékařů, inženýrů a odborníků na zavlažování. Myslím si, že Iráku můžeme v této oblasti velmi pomoci. Druhý návrh se týká ochrany kulturních památek, které se nacházejí v Iráku. Domnívám se, že EU by měla pomoci s obnovou Babylonu. Toto město je kulturním pokladem, jehož ochrana by měla ležet na srdci opravdu každému.
<SPEAKER ID="144" NAME="Paul Rübig" AFFILIATION="PPE">
(DE) Paní předsedající, baronko Ashtonová, má otázka se týká memoranda o porozumění, které bylo podepsáno pro oblast energetiky. Domníváte se, že zde budete moci spolu s panem Oettingerem nebo panem De Guchtem postoupit ještě dále? Jsem přesvědčen, že právě hospodářská rekonstrukce by Iráku mohla přinést větší stabilitu. Pokud by se vztahy v oblasti energetiky ještě prohloubily, zejména tím, že bychom většími dodávkami evropských zařízení umožnili lepší využití tamějších zásob energie a na oplátku bychom u nich nakupovali energie, byla by to oboustranně výhodná situace. Velmi rozumným krokem by bylo vyvinout v následujících týdnech v tomto ohledu iniciativu.
<SPEAKER ID="145" NAME="Catherine Ashton">
vysoká představitelka Unie pro zahraniční věci a bezpečnostní politiku / místopředsedkyně Komise. - Opět vám všem děkuji za důležitou a zajímavou rozpravu. Pokusím se reagovat na některé zřejmé sporné body, které vážené poslance nejvíce znepokojují.
<P>
Začala bych tím, že uznávám, že otázka menšin má onu důležitost, kterou jí připisují poslanci. Jak poslanci určitě vědí, důležitou součástí naší práce týkající se dohod o partnerství a spolupráci je právě zajistit, aby lidská práva byla jádrem našich dohod. Doufáme, že bude možné tuto dohodu s Irákem již brzy parafovat, a plně přijímám a přebírám odpovědnost za to, že zajistím, aby se v rámci našich snah dostalo problematice menšin patřičného uznání. Tato věc je nepochybně velmi důležitá.
<P>
V otázce trestu smrti také přijímám za svůj cíl, který tu navrhovala řada vážených poslanců. Naším jasným cílem je dosáhnout jeho zrušení, a to právě kvůli všem těm důvodům, které tu vážení poslanci zcela po právu uváděli.
<P>
Souhlasím také s tím, že musíme upevnit a posílit politické procesy, což bude věc, které budeme ve veškerých našich snahách přikládat velkou důležitost, a zajistit, že zejména co se týče nadcházejících voleb máme jasno v tom, čeho chceme dosáhnout. Chápu, že rozhodnutí výboru o vyškrtnutí kandidátů může mít důsledky, na něž tu poukázala řada poslanců včetně paní poslankyně Costové a pana poslance Stevensona.
<P>
Posouzení způsobilosti kandidátů tvořilo vždy součást předvolebního procesu. K dispozici je postup odvolání a věřím, že bude moci řádně proběhnout. Měla bych také zmínit, že plánujeme příští týden, tedy šest týdnů před volbami, vyslat misi EU, což nám umožní přímo a podrobně sledovat předvolební proces, který nás velmi zajímá. Věříme a doufáme, že irácké správní orgány zajistí ze všech důvodů, na které tu vážení poslanci ve svých projevech dostatečně jasně poukázali, všeobecnost volebního procesu.
<P>
Řada poslanců také zmiňovala otázku memoranda o porozumění o energetické spolupráci a jeho důležitost a význam. Tento náš krok se opírá o nepochybnou skutečnost, že Irák je jednotným státem a že spolupracujeme s vládou celého Iráku. Plně podporujeme, aby Irák i nadále zůstal jednotným a suverénním státem. V této oblasti bude důležité prohloubit spolupráci - zaznamenala jsem, co zde zaznělo, zejména v příspěvku pana poslance Rübiga, který nastínil potřebu dále uvažovat o prohloubení této spolupráce. Budu to tlumočit kandidátům na komisaře.
<P>
Když konstatuji, že otázka bezpečnosti představuje určitý problém, jsem si také vědoma toho, že Kirkúk je jeho důležitou součástí, stejně jako další sporné hranice. Charakterizovala jsem to jako jeden z hlavních problémů, se kterými se Irák v současnosti potýká. Jsem však hluboce přesvědčena, že tyto problémy si musí Irák vyřešit sám. Je na něm, aby hledal cestu k řešení. Jsem však velmi nakloněna tomu, abychom podporovali Asistenční misi OSN v Iráku, která věnuje velké úsilí pokusům o zahájení dialogu a příslušného procesu. Jsem však spíše střízlivá a neočekávám, že by v této konkrétní fázi před volbami dialog dosáhl významné úrovně.
<P>
Ještě se trochu více zmíním také o energetické spolupráci. Považujeme ji za součást vytváření komplexní a ucelené energetické politiky pro Irák. Týká se dodávek energie mezi Irákem a Evropskou unií a jejich bezpečnosti a měl by k ní samozřejmě patřit rozvoj obnovitelné energie, zejména solární a větrné energie, a také posílení opatření pro energetickou účinnost v Iráku. Doufám také, že se během následujících let a měsíců rozvine rovněž spolupráce v oblasti technologií, vědy a průmyslu. Tato připomínka byla velmi případná.
<P>
Pan poslanec Meyer v souvislosti s nedávným odvoláním delegace otevřel téma budoucích bezpečnostních problémů. Jak jsem již zmínila, velmi nám záleží na tom, aby se poměry zlepšily tak, že situace dovolí v zemi rozmístit volební pozorovatelskou misi za účasti členů Parlamentu. Tento krok bude mít pro vážené poslance v nadcházejícím volebním procesu nepochybně obrovský význam, a jak jsem již zmínila, lidi vyšleme velmi brzy.
<P>
Vážení poslanci vznesli otázku stažení sil. Prezident Obama, jak je známo, oznámil, že všechny bojové jednotky budou staženy do srpna 2010, což ve skutečnosti znamená, že stahování začne krátce po iráckých volbách. To je důležitá a významná skutečnost. Uvedla jsem již, že brzy vyšleme tým pro hodnocení průběhu voleb, což nám pomůže, jak doufám, řešit problémy, na které vážení poslanci v této souvislosti poukázali.
<P>
Pokud jde o tábor Ašraf, opakovaně a nekompromisně jsme Iráku připomínali, že tento složitý problém musí řešit v naprostém souladu s mezinárodním právem a bez použití násilí.
<P>
Vrátím-li se zpět na začátek, pokud jde o Irák, jsem optimistka. Vyskytují se zde závažné problémy a vážení poslanci nám je právem připomínají. Nadcházející volby a možnost šíře spolupracovat - jež znamená příležitost pro Evropskou unii, pro její systém hodnot, pro věci, na kterých nám zvláště záleží: lidská práva, práva menšin, problém trestu smrti, rozvoj hlubší spolupráce v oblasti energetické bezpečnosti a dodávek energie, navázání užší spolupráce s jejich vládou, v níž ovšem budeme mít jasno o svých očekáváních - nám však dovolují vidět budoucnost Iráku jako země, v níž bude mír a demokracie. Musíme zajistit, že o tento cíl budeme důsledně usilovat.
<SPEAKER ID="147" NAME="Jaromír Kohlíček  " LANGUAGE="CS">
Znám málo zemí v relativní blízkosti Evropy, které se podařilo "demokratizací" zatlačit ve vývoji o několik desítek let zpět. Irák, kde se bohužel velmi negativně podepsaly i jednotky pocházející ze zemí EU, mezi ně rozhodně patří. V současné době se podařilo z jednoho z nejvíce sekulárních států islámského světa vytvořit trosku, ve které se tři komunity neustále dohadují a přetahují. To, co přežilo z minulosti, jsou vzpomínky na relativně dobrý školský a zdravotní systém a poměrně vyspělou infrastrukturu v zemi. Jako v jediné ze zemí oblasti byla zajištěna kurdské menšině autonomie, přitom ve státě nepanovaly žádné ideální demokratické poměry. Koneckonců, ve které zemi regionu můžeme režim označit za skutečně demokratický? To, že se po invazi armády Spojených států podařilo dokonale rozvrátit irácký stát, znamená spolu s částečnou likvidací infrastruktury sociálního, zdravotního a školského systému obrovský krok zpět. Zástěrka v podobě tzv. demokratických voleb to rozhodně nemůže zastřít. Snaha odpoutat pozornost od problémů současnosti inscenovanými procesy s prominenty režimu Saddáma Husajna je naivní. Jenom člověk absolutně neznalý věci si může myslet, že se tímto způsobem dá situace zlepšit. Jediným pozitivem posledního období je to, že jak administrativa Spojených států, tak irácká vláda pochopily, že bez dobrých vztahů s Íránem to nepůjde.
<SPEAKER ID="148" NAME="Artur Zasada  " LANGUAGE="PL">
Jsem potěšen optimistickým tónem projevu paní Ashtonové, ale pokud jde o mé hodnocení situace v Iráku, raději bych byl poněkud opatrný. I přes mnohé příznivé známky zůstává země vnitřně nestabilní a zcela jistě nelze říci, že zde demokracie "zapustila kořeny". Nemůžeme mluvit o stabilizaci situace v zemi, v níž bylo 1,8-1,9 milionu obyvatel v rámci jejích hranic vnitřně vysídleno, další milion jich zemi úplně opustil, a podmínky, v nichž žijí uprchlíci, jsou velmi špatné.
<P>
Je nezbytné revidovat metody, pomocí nichž se v současné době poskytuje zahraniční pomoc uprchlíkům v Sýrii a Jordánsku a vnitřně vysídleným lidem v Iráku. Tuto pomoc bude nutné poskytovat dostatečně dlouhou dobu. Jak dlouho? To zatím nevíme. Tak jako lékař neukončí léčbu hned při prvních známkách zlepšení, ani my se nesmíme nechat oklamat přehnaně optimistickými předpověďmi.
<P>
(Zasedání bylo přerušeno v 19:25 a pokračovalo v 21:00.)
