<CHAPTER ID="020">
Jednominutové projevy (článek 150 jednacího řádu) 
<SPEAKER ID="166" NAME="Předsedající">
Dalším bodem jsou jednominutové projevy k důležitým politickým otázkám.
<SPEAKER ID="167" NAME="Georgios Koumoutsakos" AFFILIATION="PPE">
(EL) Paní předsedající, v posledních čtrnácti dnech se v ulicích a na náměstích Atén a jiných měst spontánně shromáždily desítky, ne-li tisíce občanů. Rozhořčení Řekové převzali štafetu od Španělů. Uprostřed hluboké krize, recese a nezaměstnanosti požadují, pokojně, avšak naléhavě, určitou naději na důstojný život pro sebe, své rodiny a své děti. Počet lidí a jejich stížností je bezprecedentní, a to i v zemi, jako je Řecko, jehož občané jsou tradičně silně politicky angažovaní. Jde o velmi závažný politický vývoj, který má nepředvídatelné rozměry a důsledky.
<P>
V době, kdy mezi zeměmi neexistují neprodyšné hranice, musíme těmto hlasitým událostem velmi pozorně naslouchat. Musíme naslouchat panu Reyndersovi, belgickému ministru financí, který říká, že bychom neměli přijímat přísnější opatření, než může řecká společnost unést, protože jinak by došlo k narušení růstu a země by se nedokázala zotavit. Žádná politika není reálná, není-li podporována či alespoň tolerována společností, a zvlášť politika, již lze ve zkratce popsat jako dilema mezi vysilující úsporností a bankrotem. Tato politika si naléhavě žádá výrazné změny a úpravy, a to nejen tak, aby se stala spravedlivější, nýbrž i účinnější a přinášela prospěch všech.
<SPEAKER ID="168" NAME="Jarosław Leszek Wałęsa" AFFILIATION="PPE">
(PL) Paní předsedající, Evropské město kultury je jednou z nejvýznamnějších iniciativ Evropské unie v oblasti kultury. Podle studií, které Komise provedla, je důvodem k národní hrdosti a sdílené odpovědnosti u obyvatel nominovaných měst. V roce 2016 budou tuto soutěž hostit Polsko a Španělsko. Z těchto zemí budou vybrána dvě města, která se stanou Evropským městem kultury pro rok 2016.
<P>
Moje domovské město Gdańsk je jedním z malé skupiny měst v čele polské soutěže, o jejímž vítězi se tento měsíc rozhodne. Jsem velkým zastáncem této kandidatury, jejíž heslo zní: "Kulturní svoboda - kultura svobody". Gdańsk je historickým hanzovním přístavem, v němž se zrodilo hnutí Solidarita, které je synonymem svobody. Nyní bychom na těchto základech rádi vybudovali moderní program. Podporujeme svobodný přístup k našemu kulturnímu dědictví a mezigenerační a sousedskou solidaritu v běžném životě. Jsem si jist, že mé město může evropské společnosti mnohé nabídnout, přičemž vítězství v této prestižní soutěži by mu přineslo ještě větší prosperitu.
<SPEAKER ID="169" NAME="Vasilica Viorica Dăncilă" AFFILIATION="S&amp;D">
(RO) Paní předsedající, sucha, jimž v současnosti celá Evropa čelí, a předpověď na nejbližší období nás naplňují nejen obavami z nových závodů v cenách potravin, nýbrž i ohledně zajištění potravin. Za těchto okolností jsem přesvědčena, že Evropská komise musí své dotace vyplácet předem, aby podpořila zemědělce, kteří jsou nuceni využívat existující systémy zavlažování, aby nepřišli o celou letošní úrodu. Spolu s tímto opatřením je třeba také zvážit řešení podporující zavedení systémů zavlažování tam, kde je to skutečně nutné. Třicet procent území Rumunska je nutné zavlažovat, přičemž nedostatek vody a převládající sucha přinášejí problémy obdobné problémům jiných členských států, ovšem s tím rozdílem, že Rumunsko nedokáže zemědělcům v případě takové situace pomoci tímto záchranným opatřením.
<SPEAKER ID="170" NAME="Derek Vaughan" AFFILIATION="S&amp;D">
Paní předsedající, rád bych hovořil o tom, jakou úlohu může sport sehrát v posílení hospodářské prosperity našich regionů. Ve Walesu jsem svědkem toho, jak rugby a další významné sportovní akce podněcují ekonomiku Cardiffu. Další posílení nastane v návaznosti na fantastický úspěch fotbalového klubu města Swansea - říkám to v zájmu svého kolegy Richarda Howitta -, který se po vynikající sezóně zaslouženě dostal do první fotbalové ligy. Vzdávám hold manažerovi, hráčům, trenérům, personálu i fanouškům, kteří se o tento postup zasloužili. Bude to úspěch pro první ligu, čest pro Wales, a já doufám, že též tolik potřebný podnět pro místní ekonomiku, neboť do regionu přijdou fanoušci, turisté a doufám, že i podniky.
<P>
Doufám tedy, že EU uzná význam sportu, a to z pohledu hospodářského i sociálního, a poskytne finanční prostředky na podporu sportu na všech úrovních, obzvláště s ohledem na to, že podle Lisabonské smlouvy má nyní EU poprvé pravomoci v oblasti sportu.
<SPEAKER ID="171" NAME="Theodoros Skylakakis" AFFILIATION="ALDE">
(EL) Paní předsedající, trvale podporuji program na restrukturalizaci mé země. Mohu tedy upozornit na jeho slabiny. Zaprvé se program příliš spoléhá na zdanění místo škrtů ve veřejných výdajích. Tím ochromuje řecký soukromý sektor, který jediný může masivní dluhy splatit. Zadruhé neexistuje žádný rozumný plán pro využití řeckého státního majetku. Zatřetí program postupuje kupředu velmi pomalu, což ve spojení s konkrétními signály, které k řecké veřejnosti doléhají z Evropy, podrývá politickou podporu pro reformy. A to se děje denně. Proto potřebujeme silnější program, který by vyžadoval rychlejší změny a nabídl skutečnou rozvojovou pomoc v podobě evropského Marshallova plánu. Takový program by měl větší šanci na úspěch, který potřebujeme my všichni.
<SPEAKER ID="172" NAME="Cristian Silviu Buşoi" AFFILIATION="ALDE">
(RO) Paní předsedající, rád bych zavedl diskusi na téma nejnovějších událostí ve světě fotbalu, zejména zvolení Seppa Blattera do čela organizace FIFA. Toto znovuzvolení považuji za politováníhodné v době, kdy byla FIFA obviněna ze závažné korupce, zejména v souvislosti s pořádáním Světového poháru v Kataru v roce 2022. Domnívám se, že vlády členských států by měly naléhat na reformu organizace FIFA a požadovat regulaci její činnosti. Zvýšila by se tak transparentnost a pomohlo zabránit takovýmto politováníhodným událostem, díky čemuž by se obnovila důvěra ve FIFA,
<P>
Fotbal je stále více podnikání. Nedostatečná transparentnost a obvinění z korupce se týkají i rumunského fotbalu. Polytechnika Temešvár, která zakončila přípravu v rumunské lize a měla hrát v Lize vítězů poháru, byla nedávno na základě zcela svévolného rozhodnutí navrácena do třetí rumunské ligy. Toto nespravedlivé rozhodnutí se dotkne stovek tisíc fanoušků týmu Temešváru.
<P>
Současně z této sněmovny vyzývám rumunské fotbalové orgány, aby své rozhodnutí přehodnotily a umožnily týmu Polytechnika Temešvár zůstat na špici rumunského i evropského fotbalu.
<SPEAKER ID="173" NAME="Kristiina Ojuland" AFFILIATION="ALDE">
Paní předsedající, 2. června 2011 odstartoval historický závod elektromobilů Talin-Monte Carlo, přičemž dnes tyto automobily dorazí do Kodaně.
<P>
Gesine Meissnerová a já, jako liberální poslankyně Evropského parlamentu, jeden elektromobil v závodě sponzorujeme. Chceme tak podpořit udržitelnou dopravu. S rostoucí spotřebou souvisí nevyhnutelné vyčerpání fosilních paliv, měli bychom proto navýšit investice do dalšího výzkumu a rozvoje udržitelné dopravy. Navíc rostoucí mobilita si vybírá svou daň v podobě lidské uhlíkové stopy, což by mohlo zhoršit celosvětovou změnu klimatu.
<P>
Evropská unie a její členské státy mají příležitost stát se průkopníky zelené dopravy tím, že zavedou pobídky pro uživatele udržitelných dopravních prostředků a povzbudí přechod na bezuhlíkovou Unii.
<SPEAKER ID="174" NAME="Oriol Junqueras Vies" AFFILIATION="Verts/ALE">
(ES) Paní předsedající, původ infekce, která minulý týden v Německu zapříčinila 21 úmrtí, je stále neznámý. To jen podtrhuje zbytečnou ukvapenost, s jakou jednaly německé orgány.
<P>
Obvinění jsou poměrně závažná, jelikož německý trh je hlavním spotřebitelem zemědělských produktů, a právě z toho důvodu získal výrazné investice na jejich podporu.
<P>
Evropské orgány tudíž musí jednat na dvou frontách. V krátkodobém výhledu musí být zaručeno zavedení mechanismu, který nahradí evropským zemědělcům škodu, ve střednědobém výhledu pak bude nutné reformovat systém včasného varování před nebezpečnými potravinami, aby již v budoucnosti nedošlo k žádnému nepodloženému varování. Tato opatření budou muset zohlednit rozmanitost evropského zemědělství.
<P>
Návrh Komise na financování mechanismů odškodnění z rozpočtu organizací pěstitelů zeleniny je nepřijatelný. V mnoha regionech, například v Katalánsku, takové organizace neexistují, nelze je tedy k odškodnění zemědělců využít.
<SPEAKER ID="175" NAME="João Ferreira" AFFILIATION="GUE/NGL">
(PT) Paní předsedající, bez ohledu na hospodářské a sociální změny způsobené strukturálními změnami schválenými Mezinárodním měnovým fondem v zemích, jako je Řecko, nyní lídři Evropské unie stupňují svůj útok a se stejným přístupem a bezbřehou koloniální arogancí se vrhají na Portugalsko. Výměnou za půjčku v hodnotě 78 miliard EUR bude země, v níž průměrný plat nedosahuje ani 500 EUR, vystavena škrtům ve mzdách a důchodech a ukončení veřejných služeb, a stejně tak to budou muset vzdát i státní společnosti a zdroje. Dále ji postihne nárůst cen základních potravin a služeb a úrok v hodnotě 30 miliard EUR, který odpovídá 40 % celkové hodnoty půjčky. Více než dvě třetiny tohoto úroku připadnou samotné Evropské unii. Tak vypadá tolik vzývaná evropská solidarita.
<P>
Bude-li EU v započaté cestě pokračovat, nevyhnutelně se zhorší sociální boj, který zuří po celé Evropě, i v Portugalsku. Jsme a budeme tu, abychom tento boj podpořili a povzbudili, protože jedině tak lze dosáhnout změny a najít alternativu, která je v Evropě zapotřebí stále více.
<SPEAKER ID="176" NAME="Ilda Figueiredo" AFFILIATION="GUE/NGL">
(PT) Paní předsedající, po všech sloganech během Evropského roku boje proti chudobě a sociálnímu vyloučení dává Evropská komise i nadále najevo naprostý nezájem o zhoršující se chudobu, zejména chudobu dětí, nezaměstnanost a masivní nárůst počtu chudých pracujících vinou nejisté a špatně placené práce. Avšak nejde jen o neoliberální tendence, má to děsivé následky pro země se slabou ekonomikou, které naléhavě musí posílit své veřejné politiky na podporu veřejných služeb, vytvoření pracovních míst s právy a na snížení chudoby.
<P>
Memoranda, jako je to, které ve spolupráci s portugalskými úředníky přijala Trojka - Mezinárodní měnový fond, Evropská centrální banka a Komise -, požadují protisociální politiky, zejména změny právních předpisů upravujících propouštění pro nadbytečnost a privatizaci, a útočí na veřejné a všeobecné sociální zabezpečení, což může přinést jedině sociální regresi, chudobu, nízkou zaměstnanost a extrémní závislost. Promění Portugalsko v pouhý protektorát velkých mocností EU. A to vše výměnou za půjčku, kterou bude muset Portugalsko splatit s vysokým úrokem a navýšit tak zisky mezinárodního finančního kapitalismu, přestože všichni dobře víme, že taková opatření nic nevyřeší, což se jasně ukazuje na příkladu Řecka.
<P>
Proto jsem proti takovým opatřením. Protesty budou jak v Portugalsku, tak v EU pokračovat.
<SPEAKER ID="177" NAME="Willy Meyer" AFFILIATION="GUE/NGL">
(ES) Paní předsedající, v prvé řadě bych rád vyjádřil svou soustrast všem, kdo zemřeli vinou bakterie E.coli, ovšem i pobouření nad zcela nevhodným přístupem německé vlády k tomuto problému, který nenapravitelně poškodil veškeré španělské zemědělské produkty.
<P>
Doufám, že na zítřejším mimořádném zasedání ministrů zemědělství Evropské unie bude tato škoda španělským farmářům bez výjimky nahrazena, a zadruhé, že si z toho vezmeme poučení: konkrétně jak nepostupovat v situaci, která sice přinesla úmrtí, na druhé straně však poškodila produkty mnoha zemí, včetně té mé, Španělska. Z krize je třeba se poučit.
<P>
Rozhodně doufám, že výsledkem zítřejšího mimořádného zasedání bude bezvýjimečné odškodnění a návrat k normálu, aby produkty, které mají vynikající kvalitu, mohly být v oběhu v celé Evropské unii i celkově ve světě.
<SPEAKER ID="178" NAME="Jaroslav Paška" AFFILIATION="EFD">
(SK) Paní předsedající, páteční prohlášení představitelů Evropské unie o tom, že Mezinárodní měnový fond Řecku uvolní další tranši úvěru v hodnotě 12 miliard EUR, přijaly trhy pozitivně.
<P>
Dnes ovšem španělský deník El Pais přinesl zprávu o tom, že se autonomní region Kastilie a La Mancha ocitl bez peněz. Regionální vláda nejenže nemá peníze na výplaty pro 76 tisíc zaměstnanců, ale navíc dluží různým dodavatelům zhruba 2 miliardy. Přišla tedy další špatná zpráva, tentokrát ze Španělska, země, která již delší dobu těžko bojuje o důvěru investorů.
<P>
Ovšem politika pomoci vládám nakupováním jejich dluhů Evropskou centrální bankou již nemůže dlouho pokračovat, má své meze. Už dnes má Evropská centrální banka na svých účtech až 360 miliard EUR v podobě finančních nástrojů, které nejsou volně obchodovatelné. Dalších 480 miliard EUR má ve špatně zabezpečených cenných papírech a stává se tak postupně předním držitelem špatných finančních aktiv. Dámy a pánové, jestliže se bude situace takto dále zhoršovat, eurozóna bude muset brzy zachraňovat Evropskou centrální banku, nebo se zkrátka rozpadne.
<SPEAKER ID="179" NAME="Andreas Mölzer" AFFILIATION="NI">
(DE) Paní předsedající, když dovolíte, rád bych řekl několik slov o vstupu Srbska do Evropské unie. Podle mého názoru je ke státům bývalé Jugoslávie již příliš dlouho přistupováno diskriminačně. Například Slovinsko se mohlo k EU bez problémů připojit v roce 2004, třebaže dodnes zaznívají kritiky ohledně mocenských struktur, které v politice, médiích i průmyslu přetrvávají z dob komunistického režimu. Navíc by v Evropské unii nebylo Bulharsko a Rumunsko, kdybychom na ně uplatnili tatáž přísná kritéria, jako uplatňujeme nyní v případě Chorvatska.
<P>
Dvojím metrem je měřeno i v otázce válečných zločinů a restitucí. Tureckou genocidu Arménů Brusel přehlíží, jak může. Naopak Chorvatsko a Srbsko musí nejprve postavit své válečné zločince před Mezinárodní soudní tribunál pro bývalou Jugoslávii v Haagu a teprve pak lze uvažovat o plnění kodaňských kritérií. Zatímco nezákonné předpisy Antifašistické rady národního osvobození Jugoslávie a Beneš nejsou důvodem pro zablokování přístupu do EU, srbská restituční politika musí bezpodmínečně odpovídat požadavkům EU.
<P>
Srbsko, pro něž je typická křesťanská tradice, opakovaně prokázalo své dobré úmysly. Jedna překážka již byla odstraněna vydáním Mladiče; Kosovo se však nesmí stát další překážkou. Jakmile budou dokončeny zbývající reformy, pak by již podle mne nemělo stát vstupu Srbska do EU nic v cestě.
<SPEAKER ID="180" NAME="Juan Fernando López Aguilar" AFFILIATION="S&amp;D">
(ES) Paní předsedající, rád bych se připojil ke svým kolegům a vyjádřil svou soustrast 21 obětem bakterie E. coli, ale i rozhořčení přesahující pouhé znepokojení z nekoordinované reakce, která způsobila značné finanční škody producentům a pracovníkům odvětví, jež mají zásadní význam pro zemědělství členských států Evropské unie, zejména španělským pěstitelům kukuřice. Tyto epizody narušily i samotný obraz Evropy, soudržnost v Evropě a soudržnost mezi Evropany. Předsudky a nedostatečně podložené fámy tak opět závažně narušily soudržnost, která je nezbytná k rozhodnutí o uspokojivé, včasné a vhodné reakci.
<P>
Proto doufám, že si vezmeme k srdci poučení, které z toho nevyhnutelně vyplyne. Věřím, že Rada ministrů zemědělství bude schopna poškozené odškodnit a navíc vytvořit pokyny, jak na takovou situaci reagovat, do nichž se promítnou poučení z této nešťastné události.
<SPEAKER ID="181" NAME="Seán Kelly" AFFILIATION="PPE">
Paní předsedající, vrátím se ještě k otázce sportu - byla zde řeč o FIFA a budu o ní hovořit i já, zejména v souvislosti se špatným řízením a nedostatečnou transparentností na vyšších úrovních této organizace.
<P>
Je poněkud nezvyklé, že se do čela vrací 75letý muž, Sepp Blatter, jako prezident jedné z hlavních světových sportovních organizací, přičemž tuto funkci vykonává již od roku 1998; zejména když uvážíte, že naprostá většina hráčů - snad 99 % - je mladších 30 let. Mezi ním a hráči tak není mezera jedné generace, nýbrž několika generací.
<P>
Zadruhé nebylo žádným překvapením, že Anglie získala loni tak malou podporu pro získání pořadatelství Světového poháru, třebaže má vynikající infrastrukturu. Vyhrál Katar a následně se objevili lidé podezřelí z kupčení s hlasy. Zajímalo by mne, zda je toto špička ledovce. Dalším problémem je, že FIFA dosud nezavedla technické zařízení na brankové čáře, na rozdíl od organizací jiných sportů. Je zcela zřejmé, že v zájmu samotného sportu i v zájmu FIFA jsou nevyhnutelné skutečné reformy.
<SPEAKER ID="182" NAME="Krišjānis Kariņš" AFFILIATION="PPE">
(LV) Paní předsedající, dobře víme, že konzumace podpůrných prostředků je ve sportu zakázána, a to z toho důvodu, že nezákonně zvýhodňuje některé sportovce oproti jiným. Ovšem, dámy a pánové, v Evropské unii máme některé druhy podpůrných prostředků, které nejsou určené pro sportovce, nýbrž pro zemědělce - známe je v podobě podpory přidělované v nestejné výši. Například lotyšští zemědělci dostávají třikrát menší podporu než němečtí zemědělci a až šestkrát méně než Řekové. Nespravedlivá podpora vede k nespravedlivé hospodářské soutěži. Dámy a pánové, vyzývám vás, abyste při zvažování a plánování příštího evropského finančního výhledu a období tyto podpůrné prostředky odstranili, abyste odstranili nespravedlivou podporu evropských zemědělců, tak aby měli všichni evropští zemědělci v hospodářské soutěži stejné šance. Děkuji vám za pozornost.
<SPEAKER ID="183" NAME="Georgios Papanikolaou" AFFILIATION="PPE">
(EL) Paní předsedající, stovky tisíc řeckých občanů všech věkových skupin a všech společenských tříd v posledních dvou týdnech pokojně protestovali - opakuji pokojně - na náměstích měst celé země.
<P>
Rád bych uvedl dvě věci. Zaprvé jim musíme naslouchat a věnovat jejich obavám pozornost. Musíme to dělat nejen na vnitrostátní úrovni, nýbrž i na té evropské. Naši spoluobčané v městech po celém Řecku se snaží dovolat až do Bruselu, do Štrasburku, kamkoli.
<P>
Zadruhé musíme mít při všech debatách o chybách a nevhodných opatřeních řecké vlády na paměti následující: naši spoluobčané nám ve svém hodnocení politik, které Evropa navrhuje a používá k řešení této krize, říkají: máme své meze, nenuťte nás je překračovat. Na tyto vzkazy je třeba dát jasné a konkrétní odpovědi. Jedině tak bude evropská pomoc se zvládáním krize vytvářet u našich spoluobčanů vizi a naději.
<SPEAKER ID="184" NAME="Csaba Sógor" AFFILIATION="PPE">
(HU) Paní přesedající, multikulturalismus znamená, že národy žijící bok po boku vzájemně znají svou minulost, kulturu a někdy i jazyk. Ovšem povyk, který v Rumunsku před několika dny vypukl, lze vysvětlovat jen nedostatkem takové vzájemnosti. Dva rumunské kraje otevřely svou kancelář v Bruselu, ovšem podle novinářů pracujících v hlavním městě spočívá problém v tom, že většina obyvatel těchto krajů nepřísluší ke stejné národnostní skupině jako většina rumunského obyvatelstva. Je toto v dnešní Evropě problém? Způsob uvažování, kdy by měl mít soused zakázáno připomínat si den, kdy přišel o své jmění, půdu či dokonce své blízké, je stejně tak patologické. I taková situace zde v posledních dnech vznikla, když jsme si připomínali Trianonskou mírovou dohodu, kterou dne 4. června skončila první světová válka. Lékem na takovéto myšlení, které vylučuje a umlčuje lidi, popírá minulost, snaží se bránit rozvoji a existenci regionu, je silná Evropa, otevřená a podporující začleňování, která si váží kulturních hodnot a respektuje práva menšin.
<SPEAKER ID="185" NAME="Ivailo Kalfin" AFFILIATION="S&amp;D">
(BG) Paní předsedající, hospodářská krize a potíže, s nimiž se všechny státy, třebaže v rozdílné míře, potýkají, daly podnět nacionalistickým a populistickým skupinám, které hledají mezi lidmi podporu a současně neustále zkoušejí meze tolerance evropských občanů, když otevřeně brojí proti širší integraci v Evropě.
<P>
Jedním z nejnovějších příkladů z Bulharska jsou události, které se odehrály 20. května, kdy se zástupci nacionalistické strany Ataka (v překladu Útok) zapletli do střetů s muslimy modlícími se před jedinou mešitou v Sofii. Tyto události byly doprovázeny použitím síly a zatýkáním a nakonec několik lidí, včetně policistů, utrpělo zranění. Jelikož jsou k dispozici videozáznamy střetů, bude zajímavé, do jaké míry bulharské vyšetřující orgány a soudní systém původce a účastníky incidentu spravedlivě potrestají.
<P>
Rád bych v této sněmovně zcela jasně řekl, že šíření etnické a náboženské netolerance je v příkrém rozporu s evropskými hodnotami a základními lidskými právy i tradicí bulharské společnosti.
<P>
Musíme se rozhodně postavit proti každému pokusu kdekoli v Evropě takto jednat a výslovně se distancovat od politických sil v Evropě, které za takovou činností stojí.
<SPEAKER ID="186" NAME="George Sabin Cutaş" AFFILIATION="S&amp;D">
(RO) Paní předsedající, v rámci zveřejnění světového indexu svobody tisku za rok 2010 upozornila organizace Novináři bez hranic na klesající svobodu projevu v Evropské unii. Rumunsko je v indexu na 52. příčce, tedy oproti roku 2007 kleslo o deset míst. Situace je znepokojivá a vyvolává otázky ohledně skutečného dodržování práva na svobodný projev a informace, které je zaručeno v Listině základních práv Evropské unie.
<P>
V Rumunsku byl tisk zařazen prezidentem země mezi hrozby pro národní bezpečnost. Kromě toho politici neustále pronášejí na adresu médií hanlivé poznámky. Takový odklon od demokratických zásad poškozuje obraz Evropské unie jako celku. Hrozí, že kvůli vnitřním nedostatkům ztratíme důvěryhodnost jako bojovníci za dodržování lidských práv mimo EU. Proto naléhavě žádám, aby byly na úrovni EU skutečně chráněny svoboda projevu a pluralita médií.
<SPEAKER ID="187" NAME="Claudiu Ciprian Tănăsescu" AFFILIATION="S&amp;D">
(RO) Paní předsedající, toto je již podruhé, kdy na půdě Evropského parlamentu hovořím o děsivém stavu rumunského systému zdravotního pojištění. Bohužel v současnosti uvízla jednání mezi profesními sdruženími praktických lékařů, ministerstvem zdravotnictví a národní zdravotní pojišťovnou na mrtvém bodě. V důsledku toho je systém zdravotnictví zablokován a jsou odpírána zákonná práva pacientům, kteří se již nemohou domoci odpovídajících služeb, přestože stále hradí své příspěvky do zdravotního pojištění. Příčinou této situace je, že národní zdravotní pojišťovna se trvale odmítá účastnit realistických jednání s praktickými lékaři o vytvoření provozní rámcové smlouvy prospěšné pro všechny zúčastněné strany. Bude-li se situace dále zhoršovat, hrozí, že zdravotní péče v Rumunsku, která již byla příliš oslabena, zkolabuje.
<P>
Rád bych, aby příslušné evropské orgány vzaly tuto situaci na vědomí a přijaly opatření k co možná nejrychlejšímu řešení.
<SPEAKER ID="188" NAME="Cătălin Sorin Ivan" AFFILIATION="S&amp;D">
(RO) Paní předsedající, den co den v Evropském parlamentu od rána do večera hovoříme o evropské integraci, solidaritě, společné kultuře a o všem, co nás sjednocuje a mělo by nás dále motivovat k budování společné budoucnosti pro všech 27 členských států Evropské unie.
<P>
A když hovoříme o evropských projektech, místopředseda téhož Evropského parlamentu stejně tak o všem každodenně od rána do noci diskutuje. Zde se však jedná o segregaci na základě etnických kritérií, snížení vlivu a oslabení autority státu na jeho území ve prospěch jiného sousedního státu, o narušení území náležejících jednomu členskému státu Evropské unie a jejich připojení k jinému členskému státu téže Evropské unie. Není to jen osobní postoj, ale jménem všech rumunských sociálně-demokratických poslanců požaduji, aby byl László Tökés odvolán z funkce místopředsedy Evropského parlamentu.
<SPEAKER ID="189" NAME="Marian Harkin" AFFILIATION="ALDE">
Paní předsedající, chtěla bych vyjádřit své nejhlubší obavy o zdravotníky, kteří byli zatčení v Bahrajnu. Mnozí z těchto zdravotnických pracovníků byli obviněni ze snahy o svržení monarchie, postaveni před vojenský soud a hrozí jim trest smrti. Přitom tito lékaři a zdravotní sestry jen ošetřovali zraněné protestující dovezené do jejich nemocnic. Organizace Amnesty International a Lékaři bez hranic vyjádřily taktéž mimořádné obavy o bezpečnost zadržených a bojí se motivace, která skutečně stojí za jejich zadržením. Plně podporuji Irskou organizaci sester a porodních asistentek a Mezinárodní radu sester a také řadu irských lékařů, kteří se k odsouzení těchto strašlivých událostí připojují.
<P>
V posledních několika dnes jsem z několika zdrojů obdržela informaci nasvědčující mučení a nelidskému zacházení: někteří zdravotníci byli krutě zbiti, jiným je odepřen přístup k jejich rodinám a právní pomoci. Takový postup je zcela nepřijatelný.
<P>
Veřejně se zde obracím na naši vysokou představitelku Catherine Ashtonovou. Již jsem ji písemně žádala, aby učinila maximum a zasáhla ve prospěch těchto zdravotníků, kteří zkrátka činili to, co je úkolem zdravotnického personálu - snažili se zachránit životy.
<SPEAKER ID="190" NAME="Paul Murphy" AFFILIATION="GUE/NGL">
Paní předsedající, nový balíček úsporných škrtů pro Řecko, jehož součástí jsou škrty a daně v hodnotě 28 miliard EUR a privatizace státního majetku v hodnotě neuvěřitelných 50 miliard EUR, znovu potvrzuje, že EU a MMF prosazují úsporné politiky namířené proti pracujícím.
<P>
Terčem jejich nemorálních útoků jsou mladí lidé. Ti se nyní brání společně se stovkami tisíc lidí na náměstích po celé Evropě a statečně čelí kruté represi. Oprávněně požadují opravdovou demokracii. Podle mého názoru jí lze skutečně dosáhnout svržením diktatury trhů a vybudováním demokratické socialistické společnosti, v níž mají potřeby lidí přednost před zisky.
<P>
Důležitým dnem bojů v Evropě má být patnáctý červen. V Řecku se uskuteční generální stávka, v Barceloně jsou plánovány masové demonstrace. V celé Evropě by toho dne měly proběhnout velké protesty proti škrtům. Síla organizované evropské třídy pracujících se musí mobilizovat v boji proti útokům na pracující a na mladé lidi v Evropě. Jednodenní generální celoevropská stávka by byla velmi silným vzkazem opozice proti evropskému establishmentu.
<SPEAKER ID="191" NAME="Kyriacos Triantaphyllides" AFFILIATION="GUE/NGL">
(EL) Paní předsedající, před týdnem se předsedové Buzek, Barroso a Van Rompuy setkali s představiteli církve a diskutovali s nimi o demokratických právech a občanských svobodách. Rád bych panu předsedovi Barrosovi poblahopřál k tomu, že v roce 2005 inicioval zahájení tohoto dialogu s představiteli církve; dále bych rád poblahopřál předsedovi Parlamentu a předsedovi Rady, že v tomto dialogu každoročně pokračují.
<P>
Současně bych však rád spojil síly s představiteli církve, kteří na Evropskou unii apelovali, aby využila svůj vliv k zastavení pronásledování křesťanů v zemích, jako je Egypt a Irák a v rámci Evropy evropská část Kypru, kde okupační jednotky křesťanům brání ve vstupu do jejich okupovaných kostelů a brání kněžím a biskupům ve sloužení mše svaté. Paní předsedající, ukažme jim, že křesťanští uprchlíci na Kypru mají právo sloužit mši ve svých kostelích.
<SPEAKER ID="192" NAME="Nikolaos Salavrakos" AFFILIATION="EFD">
(EL) Paní předsedající, bezprostředně po zasedání, které se konalo dne 6. května v Lucembursku, o němž ve svém článku referoval Der Spiegel, se Řecku dostala nová vlna doporučení, že by mělo opustit eurozónu a vrátit se k drachmě. Samozřejmě že komisař Olli Rehn vyjádřil oficiální postoj Evropské unie a fámy i doporučení popřel.
<P>
Kromě opačných názorů ekonomů a četných názorů mých kolegů v tomto Parlamentu je třeba jasně uvést to, že Řecko nemůže euro opustit z právních důvodů. Zaprvé proto, že Smlouvy nikde nehovoří o dobrovolném či nedobrovolném opuštění společné měny. Zadruhé, pokud se vrátíme k drachmě, aniž bychom opustili euro a eurozónu, nebyl by zde žádný právní nástroj, jak automaticky převést depozita v eurech na účtech řeckých bank - v Řecku i mimo něj - na drachmy bez souhlasu vkladatele. Když Řecko do eurozóny vstupovalo, bylo depozita v drachmách možné převést z toho důvodu, že drachma byla jako měna opuštěna a od té doby neexistuje. V tomto případě však euro nadále existuje a nebylo opuštěno. Z toho důvodu jsou veškerá prohlášení a doporučení právně nesprávné.
<SPEAKER ID="193" NAME="Martin Ehrenhauser" AFFILIATION="NI">
(DE) Paní předsedající, informátoři, "whistlebloweři", jsou lidé, kteří již nechtějí mlčet o nezákonné činnosti a politováníhodných skutečnostech a chtějí je odhalit, především ve veřejném zájmu. Často nabízejí přidanou hodnotu. Například v roce 2005 vrátili do státní pokladny Spojených států prostřednictvím splacení prostředků zhruba 10 miliard dolarů.
<P>
Pro boj proti korupci je nezbytné, aby bylo ohlašování protiprávního jednání, tzv. "whistleblowing", řádně upraveno v zákoně. V Evropské unii pro něj stanoví právní základ články 22a a 22b služebního řádu, bohužel však velmi roztříštěně a s mnohými mezerami. Chybí základní prvky. Potřebujeme například jasnou definici ohlašování, potřebujeme, aby měli informátoři právo být vyslechnuti, potřebujeme nezávislá kontaktní místa, která by poskytovala informace o právech, povinnostech a možnostech, a v neposlední řadě musíme upřesnit, v jakých lhůtách se tím příslušné orgány EU musí zabývat. Pozitivním aspektem je plánovaná reforma služebního řádu EU - první návrh by měla Komise Parlamentu zaslat na podzim tohoto roku. Podle mého názoru je to jedinečná příležitost pro zlepšení situace. Chtěl bych kolegy požádat, aby tuto věc podpořili a spolupracovali na tom, aby se reforma uskutečnila.
<SPEAKER ID="194" NAME="Corneliu Vadim Tudor" AFFILIATION="NI">
(RO) Paní předsedající, fotbal je vskutku náboženství, jenže spíše náboženství ďáblovo. Proč? Protože se v něm točí velké peníze, což je účet za nudu a osamělost miliard obyvatel planety. V těchto letních dnech Rumunsko pohltila aféra týkající se velmi populárního fotbalového klubu Polytechnika Temešvár. Tento tým si svým vlastním poctivým úsilím vysloužil právo účastnit se evropského fotbalového poháru. Ovšem nyní jsme svědky toho, jak se toto vítězství svévolným rozhodnutím náhle proměnilo v prohru. Konkrétně jde o to, že si mafie odpovědná za rumunský fotbal potřásla rukou s mafií odpovědnou za mezinárodní fotbal a rozhodly se tento tým potrestat dvojím krutým trestem - vyřadili jej z evropského poháru a vrátili do nižší, amatérské ligy. Nezáleží na tom, jaké k tomu mají finanční či právní záminky, ten trest je krutý a tvrdě postihl nejen kvalitní tým, nýbrž i krásné město s více než 300 000 obyvateli, kteří vskutku nemají moc jiných důvodů k radosti.
<P>
Jako člen Výboru Evropského parlamentu pro kulturu a vzdělávání biji na poplach, aby byla učiněna přítrž této strašlivé nespravedlnosti, která může mít závažné společenské důsledky.
<SPEAKER ID="195" NAME="Předsedající">
Rozprava je ukončena.
