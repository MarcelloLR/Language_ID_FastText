<CHAPTER ID="016">
Doba vyhrazená pro otázky (Komisi) 
<SPEAKER ID="310" NAME="Předsedající">
Dalším bodem je doba vyhrazená pro otázky (B6-0462/2008).
<P>
Následující otázky jsou adresovány Komisi.
<P>
Část jedna
<P>

<P>
Předmět: Limity rozpočtového schodku eurozóny
<P>
Na základě pravidel evropského Paktu o stabilitě a růstu by země eurozóny měly zachovávat limit rozpočtového schodku 3 % HDP.
<P>
Může Komise zajistit aktuální posouzení současného dodržování těchto pravidel?
<P>
Považuje Komise stávající fiskální pravidla za dostatečně flexibilní, aby umožňovala vládám reagovat na hospodářské problémy, ale zároveň za dostatečně přísná, aby zajišťovala udržitelnost veřejných financí?
<P>
Za jakých okolností, pokud vůbec, by bylo zemím eurozóny povoleno překročit 3% limit rozpočtového schodku?
<SPEAKER ID="312" NAME="Andris Piebalgs">
člen Komise. - Téma, které je předmětem první otázky, je podrobně zpracováno ve zprávě Komise o veřejných financích v zemích EMU za rok 2008. Jediným významným rozpočtovým vývojem, který není ve zprávě zahrnut, je nedávné zahájení postupu při nadměrném schodku v případě Spojeného království.
<P>
Vzhledem k tomu, že Komise očekává překročení 3% referenční hodnoty rozpočtového schodku ve Spojeném království ve fiskálním roce 2008-2009 i 2009-2010, Rada v tomto roce rozhodla v souladu s čl. 104 odst. 6 Smlouvy, že ve Spojeném království existuje nadměrný schodek. Při stejné příležitosti Rada stanovila v souladu s čl. 104 odst. 7 Smlouvy konečný termín na nápravu tohoto nadměrného schodku v délce jednoho roku.
<P>
Obecněji řečeno, Komise v souladu se svým mandátem na základě Smlouvy a Paktu o stabilitě a růstu nepřetržitě sleduje hospodářský a rozpočtový vývoj v členských státech a je připravena dle potřeby aktivovat nástroje rozpočtového dohledu.
<P>
Odpověď na druhou otázku je kladná, především pokud jde o nápravnou složku. Od zavedení reformy v roce 2005 byly nadměrné schodky napraveny, pouze ve Spojeném království a Maďarsku probíhá postup při nadměrném schodku. Souhrnně vzato, eurozóna zaznamenala v roce 2007 svůj nejnižší strukturální fiskální schodek od roku 1973. Nicméně, uplatňování preventivní složky se někdy jeví jako nerovnoměrné. V Berlínské deklaraci z dubna 2007 se tedy ministři financí zemí eurozóny zavázali dosáhnout svých střednědobých rozpočtových cílů nejpozději do roku 2010. Tento závazek byl v podstatě letos znovu zdůrazněn. Díky reformě z roku 2005 bylo do paktu zároveň vloženo dostatečné ekonomické odůvodnění, které umožní v nezbytných případech pružnou reakci na závažné porušování, především prostřednictvím revidovaného ustanovení o pružnosti a začlenění implicitních závazků do střednědobých rozpočtových cílů (MTO).
<P>
Fungování revidovaného paktu je dostatečně zdokumentováno ve zprávách Komise o veřejných financích v zemích EMU z let 2006, 2007 a 2008 a v doprovodném sdělení. V letošní zprávě je také uvedena metodika navrhovaná pro začleňování implicitních závazků do MTO preventivní složky.
<P>
Co se týče třetí otázky, podle reformovaného Paktu o stabilitě a růstu je překročení 3% referenční hodnoty u rozpočtového schodku v členských státech EU povoleno pouze za určitých, přísně omezených okolností, přičemž důsledkem překročení nesmí být vznik nadměrného schodku. Tyto schodky však musejí být vždy těsné a také krátkodobé. K překročení referenční hodnoty navíc může dojít pouze ve výjimečných případech, a/nebo se musí jednat o schodek vzniklý v době prudkého hospodářského poklesu, jenž je definován jako negativní růst nebo akumulovaná výrobní ztráta.
<P>
Je-li schodek těsný a krátkodobý, musejí být zohledněny ještě další dílčí faktory, a to velmi vyváženým způsobem. K dalším příslušným faktorům náleží např. výdaje na podporu růstu v oblasti výzkumu a vývoje. Přímý odpočet jakýchkoli výdajových položek je vyloučen. V každém případě je v konečném důsledku nutné vykázat každoroční strukturální fiskální zlepšení hodnoty 0,5 % HDP jako srovnávacího měřítka.
<SPEAKER ID="313" NAME="Mairead McGuinness" AFFILIATION="PPE-DE">
Potřebuji čas, abych si mohl z vaší odpovědi vybrat správný detail. Hovořil jste především o Spojeném království. Mě ale zjevně zajímá irská situace, a za několik týdnů v Irsku očekáváme přijetí přísného rozpočtu. Chtěl bych vás požádat o komentář k rozhovorům, které jste vedl s irským ministrem o našem schodku, a zajímalo by mě, zda jej překročíme a jaký dopad to bude mít z hlediska EU.
<SPEAKER ID="314" NAME="Andris Piebalgs">
člen Komise. - Vždy se řídíme fakty. Z každého rozhovoru mezi mým kolegou Joaquínem Almuniou a irskými kolegy získáváme další informace, ale fakta a čísla analyzujeme až na konci roku. Proto, bohužel, nemohu na tuto otázku odpovědět, ale zcela ji chápu. Jak jsem již uvedl, řízení při nadměrném schodku jsou vedena proti Spojenému království a Maďarsku.
<SPEAKER ID="315" NAME="Richard Corbett" AFFILIATION="PSE">
Souhlasí Komise s tím, že na základě Smlouvy - oproti Paktu o stabilitě a růstu - jsou 3 % nikoli hraniční, ale referenční hodnotou? Zpráva Komise o každém členském státu, který překračuje tuto referenční hodnotu, musí zohlednit - a cituji čl.104 odst. 3 Smlouvy - "všechny ostatní důležité faktory včetně střednědobé hospodářské a rozpočtové pozice členských států".
<P>
Cožpak si nemyslí, že se v uplynulých několika dnech a týdnech hospodářská pozice členských států nutně změnila, a případně se stala důvodem pro zavedení zvláštního stupně flexibility?
<SPEAKER ID="316" NAME="Andris Piebalgs">
člen Komise. - Myslím, že o zahájení postupů rozhodujeme na základě prokázaných výsledků. Tři procenta jsou prahovou hodnotou, o kterou nám skutečně šlo. Ve výjimečných případech se může stát, že i při jejím překročení postupy nezahájíme. Hranice 3 % je tedy v zásadě hodnotou, která je reálná, a myslím, že se i nadále budeme řídit postupy, kterými jsme se vždy řídili. Ani v současné situaci nebudeme měnit stanovené hranice.
<P>
Předmět: Hypoteční krize a finanční nařízení
<P>
Během jara se objevily další hospodářské problémy a napětí na globálních finančních trzích vyvolané především šířící se hypoteční krizí. Hypoteční trh se otřásá v základech, i s Fannie Mae a Freddy Mac, které nyní dostávají finanční injekce od amerického státu. V červenci jsem byl ve Washigtonu, kde jsem se setkal s řadou senátorů, kteří se domnívají, že hypoteční krize dosud nedosáhla svého dna a že se tak stane nejdříve v roce 2010.
<P>
Jak dlouho bude podle názoru Komise finanční krize pokračovat? Co si Komise myslí o signálu, který USA vyslaly trhu finanční pomocí společnostem ve finanční tísni, i když tyto společnosti většinou nespadají pod ochranu státu - nejprve Bear Stearns a nyní Fannie May a Freddy Mac?
<P>
A na závěr, co si Komise myslí o současné a připravované revizi stávající legislativy, např. přezkumu Lamfalussyho procesu a směrnici o kapitálových požadavcích, vzhledem k současnému vážnému riziku šířících se změn, které poškozují konkurenceschopnost evropského finančního trhu?
<SPEAKER ID="318" NAME="Andris Piebalgs">
člen Komise. - Mezinárodní finanční trhy již zhruba rok zažívají silné turbulence a vzájemné působení mezi hromadícími se ztrátami ve finančním systému a zhoršujícím se globálním ekonomickým výhledem velice ztěžují předpověď konce těchto turbulencí. Současná situace na finančních trzích je dokladem toho, jak problém, který se zpočátku zdál být omezen jen na určitý segment trhu, v tomto případě Spojené státy a hypotéky poskytované rizikovým klientům, může rychle zasáhnout mezinárodní finanční systém jako celek.
<P>
Spolu se ztrátami spojenými s americkými rizikovými hypotékami, které se šířily díky vzájemně propojeným trhům a komplexním finančním produktům, došlo k narušení klíčových úvěrových trhů. Problémy ve fungování těchto trhů však nejvíce pocítil bankovní sektor, kde vznikly značné ztráty, a nedostatek finanční hotovosti na trhu si vyžádal podporu centrálních bank.
<P>
Přesto byla řada finančních institucí ve Spojených státech a Evropě potýkajících se se závažným problémem dostupnosti finanční hotovosti zachráněna před platební neschopností. Tyto intervence ze strany veřejného sektoru odrážely obavy z rizik ohrožujících finanční stabilitu a setkaly se zpravidla s kladným přijetím ze strany finančních trhů.
<P>
Ve Spojených státech se v důsledku nezodpovědného uzavírání rizikových hypotečních úvěrů v minulosti očekává, že nastavení těchto hypotečních smluv bude pokračovat až do poloviny roku 2009. Problémy na mezinárodním finančním trhu jsou i nadále akutní - tyto otázky zde dnes již byly projednány - částečně v důsledku vývoje v samotném finančním sektoru a částečně v důsledku zhoršujícího se ekonomického prostředí.
<P>
Nejistota ohledně konečného rozsahu a lokalizace úvěrových ztrát nadále podrývá důvěru investorů a celkové ztráty, které banky až dosud přiznaly, se stále pohybují pod odhadovanou hranicí celkových ztrát finančního systému, která vychází z různých prognóz budoucích ztrát z hypotečních úvěrů.
<P>
Banky jsou ve stále větší míře nuceny rekapitalizovat, mnohdy za vysokou cenu a za obtížných tržních podmínek. Problémy v bankovním sektoru se navíc ve zvýšené míře odrážejí ve zpřísněných normách pro půjčování a snížené aktivitě bank v oblasti půjček.
<P>
Předpokládané vyšší náklady financování a snížená dostupnost úvěrů se pravděpodobně budou navzájem ovlivňovat s dalšími problémovými faktory, jimž globální ekonomika čelí, jako jsou vysoké ceny ropy a stoupající inflace.
<P>
Z hlediska uvedených údajů se ekonomický výhled pro EU a ekonomiku států eurozóny ještě zhoršil v porovnání s prognózou předloženou na jarním zasedání Komise v roce 2008. Ekonomické perspektivy se v jednotlivých členských státech liší. Se zhoršujícími se hospodářskými podmínkami se očekává pokračující tlak na bankovní bilance.
<P>
Křehké tržní podmínky vyžadují nepřetržitou ostražitost veřejných orgánů, zejména centrálních bank, bankovního dohledu a ministrů financí při monitorování vývoje na trzích. Potřebu dalších intervencí v případě systémové krize nelze vyloučit.
<P>
V širším kontextu jsou projednávána konkrétní opatření k odstranění nedostatků v právním rámci pro finanční trhy. Na základě diskuse, která proběhla na zasedání Rady pro hospodářské a finanční záležitosti v říjnu 2007, byl přijat pracovní plán regulačních opatření.
<P>
Zatímco tento pracovní plán se vztahuje pouze na EU, jeho obsah je v souladu s odpovídajícími iniciativami na celosvětové úrovni. Cíle pracovního plánu zahrnují zvyšování transparentnosti, problematiku určování hodnoty, posilování obezřetnostního bankovního dohledu a zkoumání strukturálních problémů trhu prostřednictvím analýzy příslušných nedostatků v regulačním rámci a formulování vhodných reakcí v rámci politiky. Komise nyní usiluje o zajištění včasného předložení tohoto pracovního plánu, včetně konkrétních iniciativ směřujících ke zvyšování transparentnosti pro investory, trhy a regulátory, revidovaných kapitálových požadavků pro banky a regulace ratingových agentur.
<P>
V tomto ohledu Komise dokončila externí konzultace o navrhovaných změnách směrnice o kapitálových požadavcích a má v úmyslu v následujících měsících přijít s konkrétním návrhem.
<P>
Zvažuje také právní předpis týkající se ratingových agentur. V tomto směru byly na konci července 2008 zahájeny veřejné konzultace.
<P>
Pokroku bylo dosaženo také v oblasti spolupráce týkající se dohledu i za hranicemi států v rámci EU díky novému memorandu o porozumění, které vstoupilo v platnost začátkem července 2008.
<P>
Obecněji vzato, jedním z cílů přezkumu Lamfallussyho procesu je zlepšení nového kontrolního mechanismu, kde Komise plánuje, mimo jiné, revidovat rozhodnutí o výborech orgánů dozoru EU.
<P>
V rámci svého veškerého úsilí si je Komise dobře vědoma globálního rozměru požadované odezvy a v tomto ohledu koordinujeme naši odezvu s našimi partnery.
<SPEAKER ID="319" NAME="Olle Schmidt" AFFILIATION="ALDE">
Někdy se stane, že otázka zůstane nezodpovězena, a musím uznat, že tohle už se snad neděje, ale děkuji Komisi za upřímnou odpověď. Má výzva a mé obavy se týkají toho, že naše reakce jsou přehnané, a doufám, že Komise tento fakt zváží. Souhlasím, že bychom měli jednat a reagovat, ale neměli bychom zacházet příliš daleko, protože potřebujeme vyvážený přístup. Jinak bychom mohli ohrozit růst v Evropě, a to je něco, čím bychom se v dlouhodobém horizontu měli zabývat. Proto jsem pro vyvážený přístup; a spoléhám na Komisi, že zajistí řádné provádění těchto opatření.
<SPEAKER ID="320" NAME="Andris Piebalgs">
člen Komise. - Myslím, že Komise je bezpochyby vyvážená. Vedli jsme hodinovou rozpravu v Parlamentu, kdy řada poslanců požadovala velmi unáhlené kroky, ale Komise zaujímá skutečně vyvážený přístup.
<SPEAKER ID="321" NAME="DanutBudreikait" AFFILIATION="ALDE">
(LT) Dnes jsme diskutovali na téma světová finanční krize a její dopad na naše hospodářství. Jedna poslankyně zmínila fakt, že v její zemi již jedna banka zkrachovala. Jste si vědom jakéhokoli bezprostředního ohrožení našich bank krachem, mám na mysli banky v zemích EU?
<SPEAKER ID="322" NAME="Paul Rübig" AFFILIATION="PPE-DE">
(DE) Rád bych se dozvěděl něco o současné situaci v oblasti reálných nákupů ve srovnání s finančními transakcemi v odvětví energetiky. Navrhuje Komise jasně uvést ve statistice, ke kterým reálným nákupům energie došlo a co se jednoduše obchoduje na finančních trzích, a plánuje přijmout pravidla upravující krátké prodeje?
<SPEAKER ID="323" NAME="Andris Piebalgs">
člen Komise. - V Lotyšsku, odkud pocházím, je velmi mnoho bank a samozřejmě může dojít k platební neschopnosti. Věřím, že náš trh je poměrně vyspělý. Ale je pod dohledem centrální banky, a prozatím k žádným turbulencím na lotyšských finančních trzích nedošlo. Proto vás mohu ujistit, že lotyšský finanční trh je velmi stabilní a k žádnému narušení nedošlo. Zároveň je ale nutno zdůraznit roli, jakou by měl hrát bankovní dohled, a fakt, že komerční banky musí splnit všechny podmínky pro tento dohled.
<P>
Co se týče nákupů energie, odpovím písemně, pokud bude vážený pan poslanec souhlasit, protože se jedná o velmi specifickou otázku, a nerad bych zde uváděl konkrétní čísla.
<P>
Věc: Letecká bezpečnost
<P>
Nedávná havárie letadla společnosti Spanair v Madridu, při níž zahynulo mnoho lidí, a nucené přistání Boeingu 737 společnosti Ryanair v Limoges ve Francii, při němž bylo zraněno 26 lidí, znovu vyvolalo otázky, zda arzenál právních předpisů a kontrol Společenství v oblasti letecké bezpečnosti je dostatečně a účinně prováděn. V nařízení (ES) č. 1899/2006 / jsou přesně stanoveny povinnosti letecké společnosti provádět programy v oblasti prevence nehod a letové bezpečnosti a požadavky týkající se provozu jakéhokoli osobního letadla (vydání osvědčení, dohled, údržba, přístroje a vybavení, bezpečnost apod.).
<P>
Považuje Komise uvedená ustanovení za uspokojivá a dostačující, nebo se domnívá, že by měl být zaveden přísnější kontrolní rámec pro letecké společnosti? Jak Komise hodnotí dosavadní provádění směrnice 2003/42/ES o hlášení událostí v civilním letectví (schválení systému ohlašování nehod a závažných incidentů)? Považuje za uspokojivou podporu, která je až dosud poskytována na použití kontrolních mechanismů a systémů včasného varování pro letecké společnosti s problematickými výsledky v oblasti bezpečnosti, a na inspekce prováděné Evropskou agenturou pro bezpečnost civilního letectví zaměřené na kontrolu dodržování předpisů řídícími orgány leteckých společností členských států a údajů zveřejňovaných na černé listině?
<SPEAKER ID="325" NAME="Andris Piebalgs">
člen Komise. - Co se týče uplatňování pravidel Společenství v oblasti letového provozu, Komise nemá žádné povědomí o nedostatcích nebo mezerách souvisejících s bezpečností v příslušných právních předpisech o bezpečnosti letectví, které vstoupily v platnost ve Společenství teprve nedávno, 16. července 2008. Soubor technických požadavků pro oblast letového provozu prochází neustálými změnami, které odrážejí úroveň vědeckých poznatků. Těchto změn je dosahováno prostřednictvím nepřetržitého sledování výkonnosti provozovatelů; a proto Komise nepovažuje za nutné v této fázi zavádět přísnější kontrolní rámec.
<P>
Pokud jde o uplatňování pravidel Společenství týkajících se ohlašování událostí, Komise je spokojena, že všechny členské státy zřídily systém povinného ohlašování a shromažďují informace v národních databázích. Tato pravidla zahrnují systém výměny informací a stanovují povinnost šířit informace. Výměna informací ještě není plně funkční, jelikož vyžaduje dohodu o individuálních protokolech mezi každým členským státem a Komisí, nutnou k aktualizaci centrálního archivu v souladu s nařízením Komise. Členské státy a Komise na této věci aktivně pracují, ale informace jsou již v této fázi k dispozici na vnitrostátní úrovni.
<P>
Pravidlo šíření informací je řádně prováděno na základě nařízení Komise ze dne 24. září 2007. Pravidlo o ochraně informací bylo přeneseno do vnitrostátní legislativy, ale až čas nám umožní posoudit efektivitu těchto ustanovení, která tvoří základ kultury podávání hlášení díky zajištění nezbytné důvěry osob, které hlášení podávají.
<P>
Co se týče kontroly leteckých společností s problematickými výsledky v oblasti bezpečnosti, Komise může ujistit váženou paní poslankyni, že svědomitě uplatňuje pravidla Společenství týkající se ukládání zákazu letového provozu těm leteckým dopravcům, kteří nedodržují požadavky na zajištění bezpečnosti. V dnešní době se 54 % veškerých prohlídek odletových ploch v Evropě týká evropských provozovatelů. To znamená, že Komise věnuje stejnou pozornost provádění bezpečnostních pravidel nejen ze strany evropských, ale i mimoevropských leteckých společností. Díky nepřetržité a těsné spolupráci s Komisí orgány civilního letectví v členských státech stupňují dohled nad svými dopravci. Výsledky prohlídek odletových ploch jsou zvláště úspěšným nástrojem prevence, umožňujícím leteckým dopravcům vyhnout se provozním omezením ve Společenství.
<P>
Co se týče normalizační inspekce vnitrostátních orgánů civilního letectví prováděné EASA, Komise by ráda ujistila váženou paní poslankyni, že díky těsné spolupráci a vzájemné důvěře mezi civilními orgány v členských státech a EASA jsou sjednávána a navrhována udržitelná řešení mezi agenturou a prověřovanými orgány. Dokladem dobré spolupráce je fakt, že agentura byla schopna zdvojnásobit počet prohlídek od roku 2006, kdy byla přijata příslušná pravidla, a že tento týden byla zrušena bezpečnostní opatření uvalená na členské státy na konci uvedeného roku.
<SPEAKER ID="326" NAME="Rodi Kratsa-Tsagaropoulou" AFFILIATION="PPE-DE">
(EL) Velice děkuji Komisi za odpověď, ale zajímala by mě, pane komisaři, jedna věc. Letecká neštěstí se ve srovnání s počtem letů nevyskytují často, ale přesto při nich umírá mnoho lidí, a vznikají pochybnosti ve veřejném mínění a podrývá se důvěra v naši politiku a naše inspekce.
<P>
Nevšimla jsem si, že byste navrhoval jakákoli opatření nebo pověřil organizaci zabývající se bezpečností novými povinnostmi nebo úkoly. Nemám na mysli jen letecké společnosti, ale také civilní agentury odpovědné za prohlídky v členských státech. Mám na mysli také černou listinu: na jakých kritériích je založena? Budete ji podporovat? Nedal jste mi odpověď, která by odpovídala důsledkům těchto neštěstí a následným problémům, které způsobují, vedle tragického dopadu na lidské životy.
<SPEAKER ID="327" NAME="Andris Piebalgs">
člen Komise. - Mohu vás ujistit, že systém bezpečnosti v Evropě je na nejvyšší úrovni. Je nepochybné, že je dodržován a že všechna opatření jsou v platnosti.
<P>
Avšak systém nemůže zabránit leteckému neštěstí. Je mi nesmírně líto, že umírají lidé, ale není to proto, že by selhala úroveň bezpečnosti v EU.
<P>
Jakmile budeme znát příčiny neštěstí, provedeme analýzy, a prokáže-li se potřeba posílit některé opatření, stane se tak.
<P>
Dnes vás ale mohu ujistit, že bezpečnost letectví v Evropě splňuje nejpřísnější normy srovnatelné s normami platnými kdekoli na světě.
<SPEAKER ID="328" NAME="Jörg Leichtfried" AFFILIATION="PSE">
(DE) Situace je následující: Evropské agentuře pro bezpečnost letectví (EASA) je nyní poskytováno více kompetencí k poskytnutí záruky jednotné úrovně bezpečnosti v Evropě a tento postup je většinou vítán. Kompetence agentury jsou rozšiřovány již podruhé. Bohužel ale nedochází k navýšení rozpočtu pro EASA nebo k označení jiných zdrojů financování. Zde jsou možné dvě varianty řešení. První znamená nepřistupovat ke všem agenturám stejně. Nešel bych až tak daleko jako někteří mí kolegové, kteří tvrdí, že kdyby některé agentury přestaly fungovat, nikdo by si toho ani nevšiml. EASA je něco jiného: pokud EASA nemá peníze, lidské životy jsou v ohrožení.
<P>
Druhou variantou je financování třetí stranou, což znamená podporu financování EASA prostřednictvím určitého druhu kuponového odvodu. Má otázka zní: které z těchto dvou variant byste dal přednost?
<P>
Paní předsedající, ještě bych si dovolil jednu poznámku mimo program jednání: plně se ztotožňuji s tím, co zde řekl kolega poslanec z Polska ohledně vedení zasedání.
<SPEAKER ID="329" NAME="Andris Piebalgs">
člen Komise. - Bez ohledu na to, o jakou agenturu se jedná, nejlepším způsobem je podle mého názoru přímé financování z peněz daňových poplatníků, protože s vlastním příjmem nelze nikdy zaručit řádné poskytování veřejné služby. Domnívám se tedy, že nejlepším způsobem financování jakékoli agentury je financování z rozpočtu, ale existuje-li možnost získání doplňkových prostředků, měla by být zvážena. V každém případě jsou však všechny rozpočty projednávány zvlášť v souladu s postupem a přísnými předpisy v rámci evropské legislativy.
<P>
Část dvě
<P>
Věc: Bezpečnost jaderné elektrárny
<P>
Evropská unie nyní čelí naléhavému problému, jak uspokojit rostoucí poptávku po energii. Vzhledem k tomu, že zásoby ropy a zemního plynu a obnovitelné zdroje energie mohou pokrýt jen část této poptávky, významná úloha jaderné energie při řešení tohoto problému je nesporná. Zároveň se však stále intenzivněji vynořují obavy evropských občanů z bezpečnostních rizik jaderných elektráren a nakládání s jaderným odpadem, zejména po nedávném úniku radioaktivního materiálu z jaderné elektrárny ve Francii a Slovinsku.
<P>
Je proto přirozené, že by měla být nastolena řada otázek ohledně bezpečnosti jaderných elektráren ve všech zemích EU a jaderných elektráren, které se mají stavět v Turecku a jiných balkánských zemích, a záruk týkajících se jejich bezpečného provozu. Prováděla Komise šetření ohledně nutnosti budovat jaderné elektrárny? S jakými závěry? A na závěr, propočítávala rozsah závislosti EU na jaderné energii v blízké budoucnosti?
<SPEAKER ID="332" NAME="Andris Piebalgs">
člen Komise. - V současné době se jaderná energie podílí 30 % na výrobě veškeré elektřiny v EU a tvoří dvoutřetinový podíl na výrobě bezuhlíkové elektřiny. Do roku 2030 se předpokládá nárůst poptávky po energii o 20 % a poptávky po elektřině o 38 %.
<P>
Výsledkem by bylo zvýšení podílu elektřiny na konečné poptávce po energii z 20 % na 23 %. Podle odhadů by se měla kapacita pro výrobu elektřiny zvýšit o 31 %, ale podle základních předpokladů PRIMES, které Komise studovala, se podíl jaderné energie na výrobě elektřiny sníží ze 30 % na 20 %.
<P>
Také Mezinárodní energetická agentura ve svém nedávném přezkumu energetické politiky v EU dospěla k závěru, že "kapacita výroby jaderné energie se od nynějška bude snižovat, dokud se v blízké budoucnosti neobjeví významná investice do prodloužení životnosti elektráren a náhrady zařízení, jejichž provozní životnost se chýlí ke konci".
<P>
Každý členský stát se musí sám rozhodnout, zda při výrobě elektřiny bude spoléhat na jadernou energii a zahájí nové projekty, nebo zda bude pokračovat v politice postupného ukončování výroby jaderné energie. Pokud by se členské státy rozhodly investovat do nové výroby jaderné energie, Komise využije veškerých svých pravomocí k tomu, aby zajistila, že nové projekty v této oblasti budou splňovat nejvyšší normy v oblasti bezpečnosti, zabezpečení a nešíření v souladu s požadavky smlouvy o Euratomu.
<P>
Zajištění vysoké úrovně bezpečnosti, zabezpečení a bezpečnostních záruk po celou délku životnosti jaderného zařízení představuje také jednu z priorit v souvislosti s rozšiřováním EU a ve vztazích s třetími zeměmi prostřednictvím nástroje pro spolupráci v oblasti jaderné bezpečnosti.
<P>
Komise sleduje celkovou situaci stávajících investic do oblasti jaderné energetiky v EU. V roce 2007 Komise schválila jaderný ukázkový program obsahující přehled současného stavu jaderné energetiky v EU. Komise v současné době aktualizuje toto sdělení v rámci svého celkového strategického přezkumu energetické politiky, jenž by měl být k dispozici do konce roku 2008.
<P>
Komise kromě toho zahájila dvě iniciativy k dalšímu projednání budoucnosti jaderné energetiky a ke stanovení požadavků na její rozvoj. První je "skupina na vysoké úrovni pro jadernou bezpečnost a nakládání s jaderným odpadem" zaměřená na identifikaci bezpečnostních otázek určených k přednostnímu vyřízení a na doporučení opatření, která mají být přijata na úrovni EU.
<P>
Druhou iniciativou je "Evropské fórum pro jadernou energii", jehož cílem je poskytnout platformu pro širokou a transparentní diskusi zúčastněných stran o možnostech a rizicích jaderné energie.
<SPEAKER ID="333" NAME="Emmanouil Angelakas" AFFILIATION="PPE-DE">
(EL) Paní předsedající, pane komisaři, chápu, že budeme muset čekat do konce roku na výsledky těchto studií, abychom mohli vyvodit lepší závěry.
<P>
Chtěl jsem slyšet komentář pana komisaře k informaci, která je známá již od loňského roku: Rusko staví plovoucí jadernou elektrárnu, která má být dokončena v roce 2010 a odeslána do vzdálené části Ruska. Existují plány na výstavbu dalších šesti zařízení pro země, které o ně požádají a které již projevily zájem.
<P>
Jaký je váš názor na tuto záležitost z hlediska bezpečnosti?
<SPEAKER ID="334" NAME="Andris Piebalgs">
člen Komise. - Rusko je také součástí Mezinárodní agentury pro atomovou energii a ruská jaderná technologie je v souladu s mezinárodními normami. Bude-li tedy kterákoli země chtít ruskou jadernou technologii, existují některá mezinárodní pravidla, kterými se Rusko řídí.
<P>
Z hlediska EU by ruská technologie dodávek mohla být použita za předpokladu, že stanovisko Komise bude v této věci kladné, a z hlediska norem bude ruská technologie schopna konkurovat poskytovatelům jiných technologií.
<P>
Pouhý fakt, že se jedná o ruskou technologii, neznamená, že je méně bezpečná.
<SPEAKER ID="335" NAME="Justas Vincas Paleckis" AFFILIATION="PSE">
Pane komisaři, chtěl bych se vás ještě jednou zeptat na naši dobře známou atomovou elektrárnu Ignalina.
<P>
Náš předseda vlády se nedávno sešel s předsedou Evropské komise panem Barrosem, a v našich dokumentech se objevily určité výklady, že se jedná o mezeru; existuje tedy možnost prodloužení provozu této elektrárny.
<P>
Jaké je vaše stanovisko a co byste v této situaci doporučil litevské vládě?
<SPEAKER ID="336" NAME="Zita Pleštinská" AFFILIATION="PPE-DE">
(SK) Atomové elektrárny a jaderná zařízení patří z bezpečnostního hlediska k nejpřísněji sledovaným.
<P>
Perspektivy využití jaderné energetiky na Slovensku, aktivity, které vyžadují dostavbu 3. a 4. bloku elektrárny v Mochovcích, a závazek Slovenské republiky odstavit bloky v Jaslovských Bohunicích v roce 2006 a 2008 představují pro Slovensko závažné úkoly.
<P>
Proč je, pane komisaři, politická opatrnost na straně Komise v případě dostavby jaderné elektrárny v Mochovcích? Má Komise reálné výhrady k její bezpečnosti?
<SPEAKER ID="337" NAME="Andris Piebalgs">
člen Komise. - Začnu u Ignaliny, protože jsem o této otázce hovořil již mnohokrát.
<P>
Během přístupových jednání bylo dohodnuto mezi Lotyšskem a dalšími účastníky jednání - ostatními členskými státy - že kvůli obavám z bezpečnostních rizik by měla být do konce roku 2009 uzavřena. Tato smlouva je dokumentem primárního práva a je ratifikována všemi členskými státy. Komise není součástí tohoto procesu. Komise je strážcem smlouvy a jejím úkolem je dohlížet na dodržování zákona.
<P>
Proto vám nemohu sdělit žádné příznivé zprávy o případné změně postoje, protože postoj Komise je dán smlouvou. Co by bylo možno udělat? Domnívám se, že obsahem smlouvy jsou také obecná ustanovení na podporu transformací v lotyšském energetickém odvětví - pokud se nemýlím, balíček opatření v celkové výši 1,3 miliardy eur - a tato podpora by měla být určena oblastem, které by mohly posílit zásobování Lotyšska energetickými zdroji prostřednictvím silnějších vzájemných vazeb, finančních prostředků na opatření energetické účinnosti a na alternativní dodávky. Toto je cesta, kterou bychom se měli dát, ale alespoň podle mého názoru, neexistuje způsob, jak změnit smlouvu, protože primární právo Evropské unie může být změněno pouze mezivládní konferencí a ratifikací.
<P>
V případě Mochovců se podle názoru Komise jedná o stejný případ jako u Ignaliny - v přístupu není žádný rozdíl. Ale v případě Mochovců jsme analyzovali situaci a dospěli k názoru, že v dnešním světě existují specifické požadavky na řešení nových výzev, kterým čelíme. Setkali jsme se také s obavami z rizik, která souvisí nejen s bezpečností, ale i zabezpečením, protože jaderná zařízení se mohou stát terčem leteckého útoku. Technologie navrhovaná pro nové reaktory nedostatečně řeší tuto otázku. Proto jsme požádali provozovatele, spolu se slovenskými kontrolními orgány pro oblast jaderné energetiky, aby přijali některá doplňková opatření, která by zaručovala, že pokud se elektrárna stane terčem takového útoku, nedojde k jejímu trvalému poškození.
<P>
Věc: Investice do první generace, priorita pro druhou generaci
<P>
V návrhu zprávy poslance Turmese (2008/0016/COD) k návrhu směrnice o podpoře využití energie z obnovitelných zdrojů, který je v současné době projednáván v parlamentních výborech, je opětovně posuzován závazný cíl Rady a Komise týkající se využití biopaliv a obnovitelné energie v dopravě, protože v oblasti výzkumu a vývoje druhé generace nebylo dosud dosaženo průlomových výsledků.
<P>
Nejsme tedy právě teď v situaci, kdy bychom měli nastavit jasnou regulační politiku pro investory do první generace biopaliv? Proč? Jsou to přesně titíž investoři, kteří investují do druhé a třetí generace výzkumu a vývoje a kteří budou stavět elektrárny snadno uzpůsobitelné požadavkům technologie druhé a třetí generace. Nemohou si dovolit neinvestovat do výzkumu a vývoje elektráren příští generace, protože jejich elektrárny budou jednou zastaralé.
<SPEAKER ID="339" NAME="Andris Piebalgs">
člen Komise. - Komise souhlasí s názorem váženého pana poslance, že k přechodu na druhou generaci biopaliv je nejprve nutná jasná regulační politika pro investory do první generace biopaliv.
<P>
Podle názoru Komise je první generace biopaliv mostem k druhé generaci biopaliv používající lignocelulózu jako vstupní surovinu.
<P>
Bez kvalitní domácí základny pro výrobu první generace biopaliv si budou inovační a účinné produkty jen obtížně hledat cestu na trh. S ohledem na to, co zde bylo řečeno, je tedy zřejmé, že jasná regulační politika je prvořadá, nejen k urychlení růstu průmyslové výroby biopaliv, ale také jako prostředek k zamezení nepříznivých dopadů na životní prostředí. Vývoj biopaliv by však neměl být prováděn na úkor zabezpečení potravin a neměl by ovlivňovat ceny potravin.
<P>
Zároveň by ale nemělo být pochyb o tom, že Komise chce urychlit vývoj druhé generace biopaliv.
<P>
Navrhovaná směrnice o podpoře využití energie z obnovitelných zdrojů jasně stanoví, že podíl biopaliv vyráběných z odpadu, zbytků a nepotravinářských celulózových vláknovin bude považován za dvojnásobný ve srovnání s podílem ostatních biopaliv, při započtení vnitrostátních závazků v oblasti biopaliv.
<P>
Členské státy budou také povinny nahlásit, jakým způsobem strukturovaly vlastní systémy podpory druhé generace biopaliv.
<P>
EU také poskytuje nemalou podporu probíhajícímu výzkumu výrobních postupů druhé generace. Činnosti v rámci sedmého rámcového programu pro výzkum se zaměřují především na druhou generaci biopaliv a procesy přeměny biomasy na tekutá paliva.
<P>
Výzkum by měl zahrnovat technicky a ekonomicky podložené pilotní studie, jejichž cílem bude zajistit nejen příznivý poměr nákladů k přínosům, ale také čistý přínos při plnění cílů Společenství spočívajících v omezení změny klimatu a zajištění dostupných cen potravin pro všechny obyvatele světa.
<P>
Politika Komise a návrh Komise byly tedy skutečně uzpůsobeny požadavku vývoje druhé generace biopaliv a také požadavku na využití biopaliv první generace, a to v nezbytných případech a udržitelným způsobem.
<SPEAKER ID="340" NAME="Liam Aylward" AFFILIATION="UEN">
Pane komisaři, mohu se zeptat, proč si myslíte, že Evropská unie prohrává informační bitvu o výhodách významného a konzistentního cíle podpory biopaliv, zejména v dnešním světě, kde je zásobování energií omezenější? Má otázka souvisí s bionaftou, která může významně přispět k lepšímu zabezpečení dodávek energie pro Evropskou unii. Bionafta může být vyráběna v souladu s principy udržitelnosti, aniž by bylo ohroženo zásobování potravinami - o kterém jste mluvil - a je také jediným obnovitelným zdrojem energie, v němž Evropa dosáhla vedoucího postavení.
<SPEAKER ID="341" NAME="Andris Piebalgs">
člen Komise. - Návrh Komise nebrání rozvoji průmyslové výroby biopaliv a jejich využívání v odvětví dopravy, zvláště nyní, kdy odvětví rafinérií výslovně trpí nedostatečnou výrobou motorové nafty v Evropské unii. Takže není pravda, že bychom nepodporovali rozvoj průmyslové výroby biopaliv, ale domnívám se, že pokud není nastolen jasný požadavek udržitelnosti, škoda způsobená jedním neúspěšným projektem by mohla poškodit celé odvětví, a protože naše pozornost je nyní velmi silně upřena na biopaliva, nemůžeme si dovolit žádné neúspěšné projekty, které by znamenaly konec celého odvětví.
<P>
Důvody, proč je pro mě politika biopaliv, kterou uplatňujeme v dopravě, tak důležitá, jsou následující: automobily s nižší spotřebou - a v této sněmovně se vedlo mnoho tvrdých diskusí o automobilech; zadruhé, přechod na jiné druhy dopravy, i když lidé většinou stále dávají přednost automobilu; a zatřetí, náhrada běžných paliv alternativními palivy - jedním z alternativních paliv jsou biopaliva, ale měli bychom si uvědomit, že plodiny pro biopaliva se pěstují na půdě, která může produkovat potraviny, proto se domnívám, že ačkoli je toto opatření pozitivní - a o tom není pochyb - je nutno přijmout veškerá nezbytná předběžná opatření.
<SPEAKER ID="342" NAME="Teresa Riera Madurell" AFFILIATION="PSE">
(ES) Pane komisaři, k otázce biopaliv bych chtěla poznamenat, že fakta a fikce se často směšují způsobem, který umožňuje velmi snadno mást občany, způsobuje škody v oblasti výzkumu, inovací a průmyslových investic do tohoto odvětví.
<P>
Uvažovala Komise o zahájení celoevropské informační kampaně, přesné a objektivní, která by pomohla vyjasnit celou situaci?
<SPEAKER ID="343" NAME="Avril Doyle" AFFILIATION="PPE-DE">
Na obě otázky se vážně dalo odpovědět téměř najednou, ale pokud správně chápu podprahové sdělení v otázce mého irského kolegy, myslím si, že by uvítal podporu - případně přízeň ze strany legislativy - pro investice do první generace biopaliv nebo alespoň fakt, že bychom se neměli omlouvat za legislativu podporující investice do první generace biopaliv, protože tudy vede cesta ke druhé a třetí generaci.
<P>
Já bych postupovala poněkud jinak a zeptala bych se vás, pane komisaři, prostřednictvím předsedající: neměla by veškerá legislativa v této oblasti být ze zásady neutrální vůči technologiím?
<SPEAKER ID="344" NAME="Andris Piebalgs">
člen Komise. - Začnu asi druhým bodem. Myslím, že v souvislosti s diskusí o ropě si musíme uvědomit, že bychom se mohli dostat do podobné situace vyvolané nepředvídatelným růstem poptávky v jiných odvětvích, a potravinářský sektor je pro lidi skutečně tím základním. Potřebujeme tedy technologie, které by rozšířily naše možnosti. Širšími možnostmi se zcela jistě rozumí i využívání materiálů, které většinou končí v odpadu. Proto je podle mého názoru jednoznačně nutné podpořit druhou generaci. Možná ale ani to není dostačující, protože nejsou žádná rizika. Potřebujeme nové technologie. Naším cílem není pouze nahradit ropu biopalivy, ale získat technologii, která skutečně zaručí, že nebude existovat tento druh omezené konkurence. A proto se stále domnívám - i když teoreticky by si všechny technologie měly být rovny - že druhá generace si zasluhuje zvláštní pozornost.
<P>
Co se týče vzdělávání, domnívám se, že se jedná o širší součást vzdělávacího rámce. Existují vzdělávací programy, ale zpravidla se nejedná o vzdělávání v oblasti biopaliv, ale zejména v otázkách udržitelnosti, energetické účinnosti a poměrně odlišného přístupu k životnímu prostředí, s podporou uvědomění, že vše, co používáme, je odněkud čerpáno, a to vždy za cenu škod. V diskusích o biopalivech občas zapomínáme na to, že ropa se vyrábí také z dehtových písků. Nedávno byly zveřejněny obrázky z míst, kde se ropa vyrábí. Není to žádná farma, a i to je skutečná výzva. Proto si myslím, že každý z nás by měl využívat energii co nejefektivněji a přizpůsobit se trendu směřujícímu k využití zelenější energie, i když za cenu o něco vyšší.
<P>
Věc: Biopaliva
<P>
Neměla by při stanovení cílových ukazatelů v oblasti biopaliv být dána přednost bionaftě před bioethanolem?
<SPEAKER ID="346" NAME="Andris Piebalgs">
člen Komise. - Komise uznává, že v Evropské unii je větší poptávka po bionaftě než po bioethanolu jako náhradním palivu za motorovou naftu, které by mohlo snížit spotřebu benzínu.
<P>
S ohledem na výše uvedené lze očekávat, že v příštích letech zůstane spotřeba bionafty nadále vyšší než spotřeba bioethanolu. Komise se nicméně domnívá, že není nutné stanovit technologicky specifické cíle, protože bionafta i bioethanol mohou sehrát významnou roli při snižování závislosti evropského odvětví dopravy na ropě.
<P>
Z výše uvedeného vyplývá, že je to právě druhá generace, která podporuje nezávisle bionaftu i bioethanol, ale na evropském trhu je stále mnohem větší poptávka po motorové naftě. Nezastávám názor, že bychom měli upřednostňovat ethanol nebo motorovou naftu, ale měli bychom podporovat druhou generaci biopaliv, nikoli první.
<SPEAKER ID="347" NAME="Avril Doyle" AFFILIATION="PPE-DE">
Mohl byste nám prosím sdělit vaše stanovisko k problematice udržitelnosti životního cyklu biopaliv, nebo paliv používaných v dopravě obecně, s ohledem na zprávu pana poslance Turmese? Jinými slovy, jaký je váš názor na celkové snižování CO2 od začátku do konce cyklu, včetně pěstování plodiny, metody produkce, dopravy, rafinace a použití. Na jakou stranu se přikláníte ve sporu o procento snižování CO2? Jste mezi zastánci 40-45% nebo v táboře zastánců 35% snížení?
<SPEAKER ID="348" NAME="Andris Piebalgs">
člen Komise. - Zařadil bych se do tábora zastánců 35% snížení, protože je důležité si uvědomit, že pokud nastolíme podmínky, které úplně vyloučí biopaliva z trhu, nastane příliš vysoké riziko pákového efektu, posuneme se zpět k ropě - a dále - možná až k uhlí a technologii tekutých paliv.
<P>
Podle mého názoru by byl tento postup horší než udržení 35% mezní hranice, a 35 % představuje jednoznačnou úsporu CO2.
<P>
Zůstanu tedy u hranice 35 %. Nyní záleží na výsledcích jednání s Parlamentem a Radou: dospějí-li k odlišnému číslu, vyrovnám se s tím, ale myslím, že hranice 35 % je dost přísná, protože když jsme o této hranici diskutovali v kolegiu, byli jsme také rozděleni do různých táborů, a tento údaj je již výsledkem kompromisu mezi dvěma tábory: tábora, který věří v budoucnost biopaliv, a tábora, který se biopaliv obává. Takže 35 % byl vlastně kompromis.
<SPEAKER ID="349" NAME="Zita Pleštinská" AFFILIATION="PPE-DE">
(SK) Paní předsedající, dnešní den se nese v duchu hledání cest v oblasti alternativních zdrojů energie. Spolu s kolegou Rackem jsme v červenci navštívili Nový Zéland - zaujalo mě využití geotermální energie. V mém regionu ve Staré Ľubovni na Slovensku se nacházejí podobné geotermální zdroje, jejich využití však vyžaduje značné finanční prostředky.
<P>
Jaký je postoj Komise k využití geotermálních zdrojů pro výrobu energie?
<SPEAKER ID="350" NAME="Reinhard Rack" AFFILIATION="PPE-DE">
(DE) Chtěl bych položit otázku, která ještě nebyla v této rozpravě podrobněji zmiňována. Biopaliva, bionafta a bioethanol mají rozdílné hodnoty účinnosti, i jejich klasifikace je rozdílná, mimo jiné z hlediska emisí CO2. Otázka, kterou se dosud nikdo příliš nezabýval, je množství vstupní energie nezbytné pro výrobu těchto paliv. Mohl by pan komisař odpovědět na tuto otázku?
<SPEAKER ID="351" NAME="Andris Piebalgs">
člen Komise. - Jsme velmi nakloněni rozvoji geotermálních zdrojů energie a věřím, že návrh směrnice, který je právě projednáván, a balíček klima-energie usnadní využití obnovitelné energie, včetně geotermální.
<P>
Proč není využívána už teď? Částečně asi proto, že obnovitelným zdrojům energie není věnována dostatečná pozornost. Je mnohem snazší přesunout náklady na fosilní paliva na spotřebitele, protože k využití obnovitelné energie, jako je geotermální, jsou nutné kapitálové investice a specifické prostředí a náležitá pozornost. Přesto věřím v budoucí širší využití obnovitelných zdrojů energie, včetně energie geotermální, v Evropské unii, nejen k výrobě elektřiny, ale například jako již nyní v Kodani k dálkovému vytápění. Jak vidíme, tato technologie má různá využití a v Evropské unii se bude dále rozvíjet.
<P>
K otázce energetického obsahu: je pravda, že biopaliva mají nízký energetický obsah a je zapotřebí většího objemu, ale neměli bychom udělat chybu v tom, že nahradíme ropu biopalivy. Přinejmenším tady já jezdím autem, které je poháněno biopalivem, a jeho jedinou nevýhodou je, že musím častěji do servisu, což mi nevadí. Proto bych řekl, že to je jiné, ale ne natolik, abych musel měnit své chování.
<P>
U auta na elektrický pohon ale problém nastává. V současné době je pro provoz ve městě mnohem pomalejší, alespoň v této fázi. Možná by byl řešením určitý druh hybridního pohonu, protože cestujete-li na delší vzdálenost, elektrická vozidla nemusejí být vyhovující - ale s vozidly poháněnými biopalivy není žádný problém.
<SPEAKER ID="352" NAME="Předsedající">
Otázka č. 41 byla vyloučena jako nepřípustná a na otázky č. 42 až 45 bude odpovězeno písemně. Otázky č. 46, 47, 48 a 49 budou zodpovězeny najednou, protože se týkají stejného tématu:
<P>

<P>
Věc: Stanovení cen v oblasti telekomunikací
<P>
Na základě regulačního opatření Komise ve snaze zefektivnit poplatky za roaming oznámila komisařka odpovědná za oblast informační společnosti plány snížit od léta 2009 poplatky za mobilní roamingové datové služby. Cílem tohoto opatření je především vyrovnat rozdíly mezi poplatky za přenos a příjem zpráv SMS.
<P>
Jaká je reakce paní komisařky na kroky telekomunikačního sektoru, který populisticky vyrovnává poplatky a pokouší se manipulovat trhem "stanovením pevných cen" namísto přijetím opatření k vytvoření zdravého konkurenčního prostředí v oblasti telekomunikací? Jak se postaví otevřenému protestu telekomunikačního sektoru proti výše uvedeným plánům? Domnívá se snad, že politika stanovení pevných cen měla být přijata i v dalších odvětvích vnitřního trhu EU?
<P>
Věc: Snižování cen odeslaných nebo přijatých SMS zpráv v různých členských státech (roaming)
<P>
Skupina evropských regulačních orgánů (ERG), složená z 27 evropských regulačních orgánů, již rok vyzývá Komisi, aby omezila ceny za přijaté nebo odeslané SMS zprávy v jiném členském státu, než je stát uživatele. Komise uložila operátorům snížit do konce července 2008 cenu SMS zpráv a internetu u zpráv odeslaných nebo přijatých při roamingu v Evropské unii. Operátoři nereagovali a tvrdě penalizují spotřebitele.
<P>
Může nám Komise sdělit, jaká opatření zamýšlí přijmout, aby přiměla operátory snížit přemrštěné ceny účtované spotřebitelům za SMS zprávy a internet při roamingu uvnitř EU, a zda plánuje prodloužit déle než do roku 2010 omezení cen za mobilní komunikace zavedené v roce 2007?
<P>
Věc: Nařízení EU o roamingu
<P>
Jakého pokroku bylo dosaženo k dnešnímu dni v porovnání s nařízením EU o roamingu a setkalo se dobrovolné snižování cen za roaming u textových zpráv a mobilních datových služeb s úspěchem v odvětví mobilních telekomunikací?
<P>
Věc: Poplatky za roaming
<P>
Vzhledem k závazku Komise stanovit regulatorní limity na poplatky za přeshraniční textový a datový roaming, jaké kroky Komise učinila, aby lidem žijícím v pohraničních oblastech určité země nebo cestujícím do těchto oblastí nebyly účtovány poplatky za nedobrovolné využití roamingu?
<SPEAKER ID="354" NAME="Viviane Reding">
členka Komise. - Víte, že Komise včera rozhodla o návrhu druhého roamingového balíčku - tentokrát o SMS a datovém roamingu. Parlament si bude velmi dobře pamatovat, že tato analýza trhu byla provedena na jeho žádost, kdy během projednávání balíčku pro hlasový roaming v červnu loňského roku Parlament vložil do článku 11 nařízení, že Komise by se měla vrátit k SMS a datovému roamingu v příhodnou dobu v roce 2008. Přesně to Komise udělala a vy víte, že jsme navrhli cenová omezení.
<P>
Tím se dostávám k otázce stanovení cen. Ne, my ceny nestanovíme. Stanovíme stropy, do jejichž výše mohou operátoři volně soutěžit a inovovat prostřednictvím roamingových nabídek pod maximální hranicí hlasového cenového tarifu nebo jiných balíčků, které si zákazník může sám zvolit. Takže flexibilita je zaručena.
<P>
Co se týče SMS zpráv, podle dostupných údajů se ceny v minulém roce více méně nepohybovaly a zůstávaly na úrovních, které jsou neodůvodnitelné pouhým odkazem na vlastní náklady, a trh s SMS zprávami představuje zhruba stejný problém jako trh s hlasovým roamingem.
<P>
Letos v únoru jsem navštívila světový kongres asociace GSM v Barceloně a vzkázala jsem varování tomuto odvětví průmyslu. Osobně jsem jednala s nejvyššími zástupci tohoto odvětví, abych jim sdělila, že měli dostatek času, aby sami k 1. červenci, což byl konečný termín, snížili ceny. Ceny za SMS roaming se však letos, v porovnání s minulým rokem, vůbec nepohnuly. Náš návrh tedy obsahuje omezení maloobchodního poplatku na maximálně 11 centů a velkoobchodního poplatku na maximálně 4 centy.
<P>
Co se týče datového roamingu, do návrhu jsme zahrnuli opatření k vyřešení případů známých účetních šoků, kdy zákazníci musí zaplatit tisíce eur po návratu z týdenního nebo čtrnáctidenního pobytu v zahraničí jenom proto, že si pomocí svého mobilního telefonu stahovali data stejným způsobem, jako to dělají doma, kde se cena za stažení jednoho megabytu dat pohybuje mezi 5 a 15 centy. V zahraničí se tato cena může vyšplhat až na 16 eur za megabyte, takže si dokážete představit, jaký účet můžete očekávat, když už teď víte, jako to chodí.
<P>
Z tohoto důvodu jsme navrhli několik opatření. Prvním z nich je opatření k zajištění transparentnosti, díky němuž jsou občané při přechodu hranic informováni o ceně datového roamingu. Druhé opatření umožňuje zákazníkovi stanovit po dohodě s operátorem horní cenovou hranici, kterou zákazník nechce překročit, takže komunikace je v takovém případě přerušena; a třetí opatření vychází z problému, o jehož existenci jsme se přesvědčili a jehož podstatou jsou značně předražené velkoobchodní náklady, které jeden operátor uvaluje na druhého. Z toho důvodu navrhujeme velkoobchodní omezení v hodnotě jedno euro na megabyte v naději na následné vytvoření standardních cenových struktur, které budou nabízeny zákazníkům.
<SPEAKER ID="355" NAME="Georgios Papastamkos" AFFILIATION="PPE-DE">
(EL) Vážená paní předsedající, než položím svou doplňující otázku, dovolte mi poblahopřát paní komisařce Redingové k dnešnímu hlasování v Evropském parlamentu ve prospěch balíčku o elektronických komunikacích. Jedná se o další iniciativu, která nese vaši pečeť, paní komisařko, stejně jako politika poplatků za roaming, kterou jste tak rozhodně podporovala.
<P>
Možná ale existuje riziko, že touto roamingovou politikou nabádáme evropské společnosti poskytující mobilní telekomunikační služby k postupům, které jsou běžné ve třetích, mimoevropských zemích, kde zákazníci platí nejen za hovor, který uskutečňují, ale i za hovor, který přijímají?
<SPEAKER ID="356" NAME="Marian Harkin" AFFILIATION="ALDE">
Nejprve bych chtěla poblahopřát paní komisařce Redingové k roamingovému balíčku. Myslím, že to bude dobrá zpráva pro mnoho telefonních uživatelů v EU. Moje otázka se týkala poplatků za nedobrovolné využití roamingu, když lidé cestují v blízkosti státních hranic - a já sama s tím mám velké zkušenosti. Slyšela jsem, co jste říkala o iniciativě k zajištění transparentnosti, konkrétně to, že uživatelé budou při přechodu hranic informováni o ceně. Tato cena se však netýkala telefonních hovorů, a já bych se vás chtěla zeptat, zda existuje nějaká iniciativa i v této oblasti, a pokud ne, uvažovala byste v této souvislosti o iniciativě k zajištění transparentnosti, o níž jste se před chvilkou zmínila ve vaší odpovědi?
<SPEAKER ID="357" NAME="Viviane Reding">
členka Komise. - Paní předsedající, nejprve bych ráda poděkovala váženému panu poslanci za blahopřání, ale jeho blahopřání bych chtěla předat Parlamentu, protože Parlament odvedl vynikající práci ve velmi složité situaci, kdy měl na stole pět směrnic k velmi složitým tématům. Možná bych se stoprocentně neztotožnila se vším, co Parlament dnes odhlasoval, ale důležité je, že dostal jednotný trh s telekomunikacemi na pořad jednání. Nyní se na návrhy Parlamentu musí podívat Rada a pokusit se nalézt společný způsob, jak uvést tento telekomunikační balíček do praxe pro průmysl a spotřebitele.
<P>
Co se týče otázky k roamingu, cožpak neexistuje riziko, že budeme-li snižovat ceny za roaming, budou se operátoři snažit zvyšovat ceny jiným způsobem? Už v minulém roce jsme po zavedení balíčku pro hlasový roaming slyšeli, že operátoři budou nuceni zvýšit vnitrostátní cenu za hlasové mobilní služby, ale byli jsme svědky pravého opaku. Co se tedy stalo? Zaprvé, občané místo toho, aby vypínali své mobily při pobytu v zahraničí, je běžně používají. Objem u hlasových služeb ohromně stoupl, jen za jediný rok o 34 %.
<P>
Zadruhé, vzhledem k hospodářské soutěži na vnitrostátní úrovni se vnitrostátní ceny nezvýšily, ale naopak snížily o 10-12 %. Vážený pan poslanec připomíná polemiky, které se vedly v určitou dobu na téma cenového režimu "bill and keep" neboli nulové čisté platby. Je ale na operátorech, aby si zvolili systém účtování, který jim vyhovuje. Náš evropský způsob není založen na tomto principu. To je americký přístup. Viděla jsem jen, že ceny ve Spojených státech jsou nižší než v Evropě, a jasně jsem řekla operátorovi, že by si měli zvolit vlastní model obchodování. To není práce komisaře, ale operátora, který musí dbát na dobré vztahy se zákazníky. Pro mě je důležitá jediná věc, aby byla zajištěna transparentnost, aby nebyly překračovány cenové limity, které jsou nepřijatelné, a aby se všichni evropští spotřebitelé cítili při cestách po Evropě a při komunikaci v Evropě jako doma.
<P>
K otázce poplatků za nedobrovolné využití roamingu: ano, víme o tom. Pocházím z Lucemburska, tak si asi dovedete dobře představit, kolik stížností dostávám od spotřebitelů právě v tomto ohledu, protože někteří Lucemburčané žijící v pohraniční oblasti mají jednoho operátora v obývacím pokoji, jiného v kuchyni a třetího v ložnici, takže vím přesně, o čem mluvíte. Proto jsme také tuto otázku položili vnitrostátním regulačním orgánům a společně se Skupinou evropských regulačních orgánů tento problém monitorujeme. V podobné spolupráci pokračujeme také s vnitrostátními regulačními orgány. Dále jsme rozšířili iniciativy k zajištění transparentnosti u dat a SMS zpráv v rámci balíčku, který je nyní na stole v Evropském parlamentu. Určitý pokrok směrem k vyřešení tohoto problému jsme již zaznamenali, například v Irsku, kde byly podniknuty účinné kroky na obou stranách hranice. Myslím, že toto je pozitivní přístup k chápání tohoto problému, a i operátoři by si měli uvědomit, jaké problémy nedobrovolný roaming způsobuje. Ačkoli se týká jen velmi malého procenta obyvatel, je povinností operátorů snažit se jej vyřešit.
<SPEAKER ID="358" NAME="Paul Rübig" AFFILIATION="PPE-DE">
(DE) Také já bych rád poblahopřál k výsledkům dnešního hlasování. Zajímalo by mě, zda se chystáte navrhnout pracovní program pro BERT se schválenými úkoly a časovým harmonogramem, abychom mohli dosahovat jasných výsledků také v oblasti mezistátní spolupráce. Konec konců, nedávno jsme si mohli přečíst ve zpravodajském zdroji pro Evropu New Europe, že evropští zákazníci údajně zaplatili za roaming 30 miliard eur.
<P>
Chtěl bych vám poděkovat, že se otázce roamingu tak intenzivně věnujete. Je podle vás nezbytné také vytvořit akční plán pro členské státy, který by projednal některé úkoly stanovené Evropským parlamentem? Je k řešení těchto otázek nutná nová instituce?
<SPEAKER ID="359" NAME="Reinhard Rack" AFFILIATION="PPE-DE">
(DE) Paní komisařko, už jste dnes slyšela, že se vám dostalo zaslouženého ocenění, a občané vám tleskají, že telekomunikace v Evropě jsou levnější a ceny budou pravděpodobně nadále klesat.
<P>
V této souvislosti bych si ještě dovolil vám položit otázku, kterou často dostávám. Nejsem si jist, zda spadá do vaší kompetence, v takovém případě bych vás požádal, abyste ji předala dál. V oblasti telekomunikací může Komise a komisař zajistit účinné fungování hospodářské soutěže, a prostřednictvím cenových limitů a dalších opatření i levnější služby. Je-li tomu skutečně tak, proč není něco podobného možné i v případě ropy a souvisejících produktů? Proč jsme v situaci, kdy se ceny zpravidla pohybují jen jedním směrem, tedy vzhůru?
<SPEAKER ID="360" NAME="Viviane Reding">
členka Komise. - (DE) Paní předsedající, tuto otázku by měl zodpovědět komisař Piebalgs, ale já mu ji předám. Roamingový systém u ropných produktů, to by bylo opravdu něco!
<P>
Co se týče časového plánu, na který se ptal pan Rübig: na stole teď máme, pokud se nemýlím, druhý roamingový balíček. Dokáži si představit, že Parlament bude jednat velmi rychle a předloží své stanovisko k tomuto roamingovému balíčku tak, aby jednání mohla být uzavřena ještě do konce francouzského předsednictví.
<P>
Hovořila jsem s francouzským předsednictvím Rady dnes odpoledne; předsednictví Rady se bude touto otázkou zabývat a zajistí, aby Rada předložila analýzu návrhů Komise co nejrychleji, aby nová ustanovení mohla vstoupit v platnost podle plánu dne 1. července 2009. Toto je postup, který občané - spotřebitelé - od Parlamentu a Rady očekávají.
<SPEAKER ID="361" NAME="Brian Crowley" AFFILIATION="UEN">
Vážená paní předsedající, chci se jen omluvit, že jsem nebyl přítomen, když pan komisař odpovídal na mou otázku. Zdržel jsem se na jiném jednání. Je mi to velice líto.
<SPEAKER ID="362" NAME="Předsedající">
Děkuji, pane Crowley, a děkuji také, že netrváte na dodatečném příspěvku.
<P>

<P>
Předmět: Přerušení vysílání čínského televizního kanálu NTDTV
<P>
Dne 16. června provozující firma Eutelsat náhle zastavila vysílání New Tang Dynasty Television (NTDTV) v pevninské Číně. Důvodem byla "nepravidelnost v dodávce energie” pro satelit. Firma Eutelsat dosud neposkytla uspokojivé vysvětlení příčin. NTDTV nebyla informována, zda jsou podnikány kroky k vyřešení těchto technických závad. NTDTV je největším nezávislým vysíláním v čínštině a do 16. června bylo v Číně jediné, které bylo možné přijímat v necenzurované podobě. NTDTV vysílá programy v čínštině a v angličtině. V roce 2005 firma Eutelsat nechtěla obnovit smlouvu s NTDTV na vysílání do Asie, ale zrušení smlouvy zabránila mezinárodní intervence.
<P>
Jaká opatření Komise přijme, aby zajistila nepřetržité vysílání nezávislých televizních kanálů v Číně?
<SPEAKER ID="364" NAME="Viviane Reding">
členka Komise. - Jsem k dispozici váženému panu Crowleymu, pokud se mnou bude chtít později hovořit a má doplňující otázky.
<P>
Co se týče otázky přerušení vysílání čínského televizního kanálu NTDTV, Komise si byla tohoto problému plně vědoma, a proto požádala firmu Eutelsat o vyjasnění situace.
<P>
Od firmy Eutelsat jsme obdrželi dopis, v němž se konstatuje, že nenapravitelnou ztrátu jednoho ze dvou solárních panelů V5 potvrdila firma Eutelsat i výrobce satelitních přijímačů Thales Space..
<P>
Z důvodu zabezpečení činnosti satelitu vypnula firma Eutelsat všechny čtyři transpondéry zajišťující přímé vysílání do domácností a ponechala zbývajících 20 transpondérů využívaných pro telekomunikační služby.
<P>
Jelikož firma Eutelsat neprovozuje žádný jiný satelit, který by pokrýval území Asie, dodala svým zákazníkům, včetně poskytovatele služeb NTDTV, seznam konkurenčních satelitů s příslušným pokrytím a dostupnou kapacitou.
<P>
Firma Eutelsat také poukázala na to, že její satelity přenášejí programy, v nichž jsou zastoupeny všechny kanály, kultury a politické názory. Vyhýbá se tomu, aby její programy byly ovlivňovány jakýmikoliv ideologickými či politickými hledisky. Firma Eutelsat Komisi znovu potvrdila, že nepodnikla žádné kroky proti NTDTV ani na příkaz čínské vlády, ani nikoho jiného. NTDTV je stále přenášen jedním z jejích evropských satelitů..
<P>
Eutelsat rovněž poskytl technické údaje, podle nichž pro příjem NTDTV byly potřeba poměrně velké talířové antény, a proto je pravděpodobné, že ho značná část obyvatel Čínské lidové republiky nemohla přijímat.
<SPEAKER ID="365" NAME="Paul Rübig" AFFILIATION="PPE-DE">
(DE) Můžete odhadnout, kdy bude obnovena dodávka služeb a energetická kapacita pro vysílání? Moje druhá otázka je tato: myslíte, že budeme moci vytvořit "Evropu bez hranic" také pro televizi, kde by bylo možné v celé Evropě přijímat veškeré národní vysílání?
<SPEAKER ID="366" NAME="Viviane Reding">
členka Komise. - Co se týče první otázky, Eutelsat nám řekl, že porucha je nenapravitelná a přenos televizních služeb nemůže být obnoven. Takže je to čistě technická otázka. Kapacita je, bohužel, jen 50%, takže energie může být využita jen z 50%. Je to technický problém, který, bohužel, nelze vyřešit.
<P>
Nyní k podstatnější otázce váženého pana poslance, zda bychom v budoucnu měli mít "Evropu bez hranic" pro televizi. Ještě nejsme tak daleko. Máme směrnici o televizi bez hranic, která se nyní začleňuje do směrnice o audiovizuálních službách bez hranic, v níž, jak pevně věřím, se mohou služby "video na vyžádání" rozšířit po celé Evropě. Ideálem, samozřejmě, je, aby v budoucnu neexistovaly žádné hranice a občané by mohli přijímat jakékoliv kanály kdekoliv na světě. Tak daleko ale ještě nejsme, protože prodej práv stále probíhá v rámci národního systému. Jednou Evropa dospěje k tomu, že bude možné prodej práv uskutečnit také na evropské úrovni. Fandím tomu. Nemohu to nařídit, ale jsem pro a věřím, že pomalu ale jistě překonáme prodej práv v rámci národa a posuneme se k prodeji práv na úrovni Evropy.
<SPEAKER ID="367" NAME="Předsedající">
Omlouvám se zbývajícím dvěma tazatelům na komisařku Redingovou, ale otázky č. 51 a 52 budou zodpovězeny písemně.
<P>

<P>
Předmět: Irština jako oficiální pracovní jazyk Evropské unie
<P>
Jak zamýšlí Komise implementovat novou strategii pro mnohojazyčnost, zvláště s ohledem na posílení irštiny jakožto oficiálního pracovního jazyka Evropské unie?
<SPEAKER ID="369" NAME="Leonard Orban">
člen Komise. - (RO) Nová strategie pro mnohojazyčnost Evropské komise nazvaná "Mnohojazyčnost - přínos pro Evropu i společný závazek" byla přijata 18. září 2008. Tato strategie se zaměřuje především na jazykovou rozmanitost a na to, jak ji nejlépe využívat a rozvíjet, aby se podporoval mezikulturní dialog a konkurenceschopnost evropských společností a aby se zlepšovaly dovednosti evropských občanů a jejich schopnosti pro nalezení práce.
<P>
Cílem strategie je podpora cizojazyčného vzdělávání a používání cizích jazyků v členských státech, nikoli jazyková situace v evropských institucích. Znovu potvrzujeme náš závazek, že budeme rozvíjet schopnost občanů komunikovat ve dvou dalších jazycích jiných, než je jejich rodný jazyk. Zároveň zdůrazňujeme nutnost rozšířit pro občany nabídku jazyků, aby si mohli vybrat podle svého zájmu. Komise bude spoléhat na současné programy společenství, zvláště na program celoživotního učení, že uplatňováním této strategie podpoří členské státy v propagování cizích jazyků.
<P>
Nařízením Rady č. 1 z 15. dubna 1958 změněného článkem 1 nařízení Rady (ES) č. 920/2005 ze 13. června 2005 se od 1. ledna 2007 stala irština oficiálním pracovním jazykem institucí Evropské unie. Nicméně články 2 a 3 nařízení umožňují částečnou výjimku, obnovitelnou každých 5 let, týkající se používání irštiny institucemi Evropské unie. Tato výjimka v podstatě znamená, že z a do irštiny jsou prozatím překládány pouze návrhy nařízení v rámci spolurozhodovacího procesu, některé související dokumenty a přímá komunikace s veřejností.
<P>
Proto tedy Komise podle výše zmíněných ustanovení provedla všechny překlady nutné pro legislativní proces a úspěšně je včas předala. Také otázky občanů či právnických osob určené Komisi byly zodpovězeny v irštině. Komise kromě toho začala zpřístupňovat irské verze svých nejdůležitějších internetových stránek, přičemž upřednostňuje obsah, který zajímá zvláště irsky hovořící občany.
<P>
Pokud se jedná o tlumočení, GŘ pro tlumočení je schopné vyhovět všem požadavkům Rady, Komise či výborů na tlumočení z a do irštiny a bude se snažit, aby tomu tak bylo i v budoucnu. Ujišťuje, že má k tomu potřebné zdroje.
<SPEAKER ID="370" NAME="Seán Ó Neachtain   -" AFFILIATION="UEN">
(GA) Paní předsedající, jsem Komisi velice vděčný za její podporu a za pokrok, který učinila ve vztahu k irštině. V irštině existuje úsloví, že "její nedostatečné používání jí škodí". Zbývá mi pouze 30 vteřin, takže nemohu ztrácet čas. Minuta je nejdelší doba, po jakou mám obvykle v možnost se v Parlamentu vyjádřit ve svém vlastním jazyce.
<P>
Chtěl bych se pana komisaře zeptat, jestli má Komise zájem na rozvoji irštiny a jestli by bylo možné ji více používat zde v Parlamentu a v dalších institucích, zvláště na úrovni výborů, kde by se tímto jazykem mohlo mluvit po delší dobu. K přežití jazyka nestačí jen několik vteřin.
<SPEAKER ID="371" NAME="Leonard Orban">
člen komise. - (RO) Podíváme-li se na požadavky, s nimiž se musela Evropská komise vyrovnat, můžeme s potěšením říci, že byly nejen splněny, ale i překonány. Evropská komise došla dále. Na druhou stranu je třeba dále usilovat o šíření irštiny ve větší míře. Tato snaha by měla přicházet nejen ze strany institucí společenství, ale i ze strany irských úřadů a celé irské společnosti. Například potřebujeme více irských tlumočníků a překladatelů, čehož se ztěží docílí, pokud nebudou rozděleny značné prostředky na národní úrovni, tedy v Irksu.
<P>
Proto úzce spolupracuji s irskými úřady, abychom povzbudili a podpořili ty, kteří se chtějí naučit a osvojit si nezbytné dovednosti, které by jim umožnily vykonávat jazykovou práci pro instituce společenství.
<P>
Také bych rád zdůraznil, že s irskými úřady úzce spolupracujeme za účelem všestranného rozvoje irštiny, nejen jejího institucionálního postavení. Chceme udělat vše, co bude v našich silách, abychom pomohli vytvořit irskou terminologii, a jak už bylo řečeno, úzce spolupracujeme se všemi zúčastněnými stranami.
<SPEAKER ID="372" NAME="Předsedající">
Otázka č. 54, kterou položil pan Higgins, byla stažena.
<P>

<P>
Předmět: Mnohojazyčnost v institucích EU
<P>
Komise organizuje stáže, které zveřejňuje pouze v angličtině, němčině a francouzštině. Stejně tak oznámení EIDHR jsou publikována pouze v angličtině, francouzštině a španělštině se sdělením, že projekty od evropských organizací budou přijímány pouze v těchto jazycích, ať už je jejich národní příslušnost jakákoli. Dokonce internetové stránky Komisí organizované protidiskriminační kampaně jsou, stejně jako mnoho dalších, registrovány pouze v angličtině a její domovská stránka zobrazuje loga pouze v tomto jazyce.
<P>
Jaké postupy míní Komise zavést, aby zajistila, aby mnohojazyčnost, která je vždy obhajována na veřejnosti a je oficiálně šířena ve všech jejích dokumentech, byla zapojena do každodenní reality?
<SPEAKER ID="374" NAME="Leonard Orban">
člen komise. - (RO) Interní stáže Evropské komise jsou zaměřeny na jakéhokoli absolventa univerzity, který ještě žádným takovým programem neprošel a má znalosti nejméně jednoho pracovního jazyka Evropské komise (němčiny, angličtiny nebo francouzštiny). Je to skutečně nezbytné a umožňuje to stážistovi zapojit se do činností, které vyvíjejí naše služby, a vytěžit ze stáže maximum. Všechny praktické informace a vysvětlení pro kandidáty jsou dostupné jen v těchto třech jazycích. Ovšem pravidla stipendijního programu jsou k dispozici ve všech oficiálních jazycích Unie, jež byly uvedeny v platnost v den přijetí rozhodnutí Komise.
<P>
Aby byl splněn úkol popsaný v článku 177 Smlouvy, musí být počet jazyků přijatelných pro návrhy evropského nástroje pro demokracii a lidská práva omezen na jazyky, které jsou v současnosti používány a jsou srozumitelné v příslušných třetích zemích. Nyní jsou však dokumenty zasílané nevládními organizacemi jako podklady k jejich žádostem o vnější pomoc přijímány ve všech oficiálních jazycích Evropské unie prostřednictvím internetového systému pro nevládní organizace PADOR.
<P>
Co se týče osvětové činnosti či koordinace akcí, které se konají pouze v rámci EU a zaměřují se jen na evropské občany, budeme hodnotit přihlášky podané v jazyce/ích příslušného/ých členského/ých státu/ů. Hlavní stránka internetové kampaně proti diskriminaci sice používá logo psané v angličtině, ale umožňuje přístup na internetové stránky téměř ve všech oficiálních jazycích EU.
<P>
V souladu s akčním plánem pro zlepšení komunikace s občany zavedla Komise v roce 2006 internetovou překladatelskou službu v rámci GŘ pro překlad, čímž zvýšila kapacitu pro mnohojazyčnou komunikaci. Nicméně, vzhledem k tomu, že se internet rychle vyvíjí a že je vždy nutné upřednostnit právní překlady, musí Komise podle nařízení č. 1 vždy dohlížet na správnou rovnováhu mezi poskytováním relevantních a aktuálních informací zúčastněným stranám v rámci EU a zajišťováním kompletní mnohojazyčné formy všech internetových stránek Komise.
<P>
Obecným pravidlem pro používání jazyků na internetových stránkách je přizpůsobit jazyka cílové skupině. Komise proto v případě internetových stránek nebo jejich částí, které se týkají všech občanu, zajišťuje překlady do co největšího počtu jazyků,, zatímco odbornější témata určená specialistům jsou k dispozici buď v omezeném počtu jazyků, nebo pouze v jazyce originálu. Podobně také informace, které budou pravděpodobně dlouhodobě platné, jsou zobrazeny ve více jazycích než v jakých se vyskytuje obsah s kratší platností.
<P>
Podle nařízení č. je Komise povinna překládat do všech oficiálních jazyků veškerá nařízení, směrnice, legislativní návrhy a oficiálně přijatá sdělení, která Komise zaslala institucím. Odpovědi na dopisy od občanů jsou však v jazyce adresáta/ů. Kromě plnění těchto povinností bude Komise v souladu s principem mnohojazyčnosti a multikulturnosti věnovat veškeré své úsilí tomu, aby zajistila rovné zacházení s občany, kulturami a jazyky.
<SPEAKER ID="375" NAME="Marco Cappato" AFFILIATION="ALDE">
(IT) Paní předsedající, dámy a pánové, předně bych chtěl říci, že rozlišování, které jste navrhli, na dokumenty odborného charakteru a, pokud jsem správně porozuměl tlumočení, na dokumenty veřejného zájmu, se mi jeví jako velice nebezpečné a ošemetné rozlišování, protože dokumenty odborného charakteru mohou být velice důležité i pro veřejné zájmy.
<P>
Problém je dost jasný. Texty, které jsou čistě pracovními dokumenty, mohou být jazykově omezeny, ale všechny dokumenty, které by případně mohly být určeny veřejnosti, i když by byly odborného charakteru, musí být zpracovány v kompletní mnohojazyčné podobě, a musí tedy být přeloženy do všech jazyků. Zvláště považuji za naprosto nepochopitelné, že by nabídková řízení týkající se projektů na podporu demokracie a lidských práv měla být dostupná jen v angličtině, francouzštině a španělštině. Internetové stránky musí být nejen mnohojazyčné, ale také sledované ve všech jazycích. Také jsem nepochopil, proč by dokonce interní věstník Commission en direct měl být vydáván téměř výhradně v angličtině.
<SPEAKER ID="376" NAME="Leonard Orban">
člen komise. - (RO) Evropská komise je, jak jsem řekl, na jednu stranu vázána povinnostmi podle nařízení č. 1 z roku 1958 a není zde naprosto žádná pochybnost ohledně plnění těchto povinností. Na druhou stranu existují určité problémy, například ty, které jste zmínil, týkající se dostupnosti překladů na internetových stránkách Evropské komise, a zde Komisi a další instituce společenství čeká těžké rozhodování.
<P>
Na jednu stranu, kompletně mnohojazyčný obsah těchto internetových stránek nelze poskytnout. Je prostě nemožné zajistit úplnou mnohojazyčnost všech dokumentů, které se nacházejí na internetových stránkách Komise, protože Komise je omezena finančně i pokud jde o lidské zdroje.
<P>
Na druhou stranu se právě teď snažíme v rámci zmíněných omezených zdrojů zvýšit počet dokumentů, které mohou být přeloženy do největšího možného počtu oficiálních jazyků EU, aniž bychom tím porušili naše právních závazků. Ukázali jsme, že dokážeme být flexibilní, když byly na Komisi kladeny různé požadavky. Pokud bude v našich reálných možnostech požadavky uspokojit, ale jsme připraveni ukázat stejnou flexibilitu i příště.
<SPEAKER ID="377" NAME="Předsedající">
Omlouvám se, že budu muset zklamat další tazatele, ale vzhledem k časovému limitu budeme bohužel muset skončit.
<P>
Autoři otázek, které nebyly zodpovězeny pro nedostatek času, obdrží písemnou odpověď (viz příloha).
<SPEAKER ID="379" NAME="Robert Evans" AFFILIATION="PSE">
Toto je procesní námitka k obšírnosti jednání. Jedna z odpovědí pana Orbana, a teď se vracím hodně zpátky a doufám, že pochopí, jak je to myšleno, trvala šest minut. Vzhledem k tomu, že se vždy snažíme probrat mnoho otázek, mohl by se možná příště pokusit odpovídat konkrétněji a stručněji. Bylo by to ve prospěch všech členů.
<SPEAKER ID="380" NAME="Předsedající">
Pane Evansi, o věci jsme hovořili s paní viceprezidentkou Wallströmovou. Víme, že se nám Komise snaží poskytnout co nejúplnější odpovědi, což ovšem omezuje počet členů, kteří se mohou zapojit. Děkuji všem a ujišťuji vás, že odpovědi v plném rozsahu obdržíte písemně.
<P>
(Zasedání bylo přerušeno v 19:15 a pokračovalo ve 21:00.)
