<CHAPTER ID="022">
Zelená kniha o zlepšení postupů demontáže lodí (rozprava) 
<SPEAKER ID="515" NAME="Předsedající">
Dalším bodem je zpráva pana Johannese Bloklanda jménem Výboru pro životní prostředí, veřejné zdraví a bezpečnost potravin o zelené knize o zlepšení postupů demontáže lodí.
<SPEAKER ID="516" NAME="Johannes Blokland">
zpravodaj. - (NL) Na pobřežích jižní Asie se demontují obrovské námořní lodě určené k vyřazení v ekologicky nevyhovujících a lidsky ponižujících podmínkách. Sociální normy tu neplatí. V samotné Bangladéši přišlo v průběhu několika let o život v důsledku práce na demontáži lodí 200 lidí.
<P>
Na demontáž lodi se nasazuje mnoho dětí, protože se lehce dostanou do malých prostor. Bez jakékoli ochrany musí odstraňovat jedovaté látky. Tyto látky poté končí v životním prostředí, s katastrofálními následky pro rybolovný průmysl a průmysl cestovního ruchu. Bohužel, i mnoho lodí z Evropy končí tímto způsobem na pobřežích například Indie, Pákistánu a Bangladéše. Vysoké ceny oceli, nízké mzdy, nedostatečné bezpečnostní předpisy a chybějící opatření na ochranu životního prostředí jsou samozřejmě finančně přitažlivé.
<P>
Výbor pro životní prostředí, veřejné zdraví a bezpečnost potravin jasně prohlašuje, že tyto postupy jsou eticky nepřijatelné a že se nesmí nadále tolerovat nelidské a ekologicky škodlivé podmínky související s demontáží lodí. Na vyřešení tohoto problému nebude stačit úsilí jediného členského státu ani samotné Evropské unie. Bez ohledu na to, co budeme dělat v následujících letech, stále je naléhavě potřeba celosvětové řešení problému. Bohužel, je třeba říci, že na celosvětové úrovni se dosud nedosáhlo mnoho.
<P>
Evropská Komise právě proto uveřejnila zelenou knihu. Hlavním cílem, kterého chceme dosáhnout, je ochrana životního prostředí a veřejného zdraví, aniž by se problémy přenášely na jiné země. S přijetím opatření již nemůžeme dále čekat vzhledem ke skutečnosti, že mnoho námořních lodí, které se v současnosti plaví pod evropskou vlajkou, bude potřeba v následujících letech demontovat. Výbor pro životní prostředí navrhuje konkrétně tato opatření. Aby se zabránilo neplnění ustanovení nařízení o přepravě odpadu, musí se zavést pokyny umožňující rozlišit, kdy je loď skutečně lodí a kdy je odpadem. Uplatňování a prosazování nařízení o přepravě odpadu se musí zlepšit pomocí přísnějších kontrol a monitorováním ze strany přístavních orgánů v členských státech, přičemž přístavní státy musí mít pravomoc prohlásit, že loď je na vyřazení.
<P>
Musí se vypracovat seznam námořních lodí, které se pravděpodobně za několik let budou muset demontovat. V Evropské unii se musí rozvinout průmysl konkurenceschopné a ekologické demontáže lodí, například v loděnicích, o kterých se v současnosti diskutuje. V rámci rozvojové pomoci se do zařízení na demontáž v jižní Asii musí přenést know-how a technologie, aby se jim pomohlo dodržovat bezpečnostní a environmentální předpisy. Mimochodem, demontáž námořních lodí v Bangladéši je mimořádně lukrativní činnost, na které se dá vydělat dostatečné množství peněz, postačující na rychlé zavedení přijatelných pracovních podmínek při demontážních pracích.
<P>
Chtěl bych zdůraznit, že je stále důležité, abychom pokračovali v práci na dvou úrovních. Především musíme převzít zodpovědnost za své vlastní evropské loďstvo a pracovat na dosažení celosvětové dohody. V této chvíli se nemůžeme soustředit jen na jednu z těchto otázek. Odpověď, kterou jsem často dostával od loďařského průmyslu je, že tato zelená kniha by zabránila přípravě úmluvy IMO nebo ji zpozdila. Nesouhlasím s tím. Spíše se domnívám, že my, Evropská unie, skutečně očekáváme tuto úmluvu IMO a v pravý čas budeme lépe připraveni na její plnění. Kromě toho jsem pevně přesvědčen, že Evropská unie by se chtěla co nejdříve vzdálit těžkým podmínkám, které existují v jižní Asii.
<P>
Teší mě, že ve Výboru pro životní prostředí i ve výborech, které byly požádány o stanovisko, je vysoká úroveň shody v této otázce. To je v každém případě dobrý začátek. Domnívám se, že plenární zasedání může tento postup podpořit. Též se zdá, že členské státy jsou nyní schopné přijmout opatření. Minulý čtvrtek, odplula loď Otopan z Nizozemska do Turecka poté, co úřady daly loď vyčistit, výsledkem čehož bylo odstranění veškerého nebezpečného odpadu. Toto je možné na základě nařízení o přepravě odpadu. Vývozní povolení bylo předtím zamítnuté, protože nebyly splněny podmínky. Tentýž čtvrtek mě navštívila delegace z nevládní organizace, která se zavázala ke zodpovědné demontáži lodí v jihovýchodní Asii. Musím vysvětlit, že tito lidé mnoho let bojovali za zodpovědnou demontáž lodí v jejich zemi a tyto lidi nesmíme nechat bez povšimnutí.
<P>
Právník z Bangladéše, lidé z Indie: věnovali se této věci léta a cítím, že je v tom musíme podpořit a toto usnesení musíme přijmout. Očekávám, že uslyšíme, co má pan komisař Dimas v úmyslu udělat v blízké budoucnosti se zřetelem k vybudování průmyslu zaměřeného na zodpovědnou demontáž lodí v těchto zemích a na zpřístupnění zdrojů, aby toho bylo dosaženo.
<SPEAKER ID="517" NAME="Stavros Dimas" LANGUAGE="EL">
Vážený pane předsedající, asi před rokem Komise přijala zelenou knihu o zlepšení postupů demontáže lodí. Od té doby došlo k vývoji, zejména v Mezinárodní námořní organizaci (IMO), která připravuje návrh dohody o recyklaci lodí a její schválení se očekává v květnu 2009. Nedávné zprávy v médiích však opět odhalily deprimující skutečnost postupů používaných při demontáži lodí v některých částech jižní Asie. Proto jsem zvláště spokojený s podporou, kterou Evropský parlament poskytl iniciativě Komise na zlepšení postupů demontáže lodí.
<P>
Asi 90 % všech velkých lodí vyřazených na celém světě v roce 2007 se demontovalo na pobřežích jižní Asie, zejména v Indii a Bangladéši. Mnohé z těchto lodí byly z EU. Odhadujeme, že jedna čtvrtina celosvětové flotily se plaví pod vlajkou členského státu EU a asi 40 % všech plavidel vlastní společnosti se sídlem v EU.
<P>
Demontáž lodí na pobřežích jižní Asie se často vykonává v otřesných podmínkách: absolutně bez ochrany proti jedovatým nebo znečišťujícím látkám a životy dělníků jsou ohroženy. Jen z velmi malého počtu lodí se před jejich příchodem do demontážních přístavů odstraní nebezpečné materiály. To, co právě pan Blokland řekl o čištění lodě v Nizozemsku, je velmi důležité. Když se lodě dostanou na místo určení, uvedené odpadové materiály se odstraňují způsobem, který je pro životní prostředí nebezpečný a škodlivý. Na vyřešení této situace jsou již zavedeny mezinárodní předpisy a právní předpisy Společenství. Basilejská úmluva a nařízení o přepravě odpadů se však velmi často porušují a země určení je velmi zřídka dodržují pod záminkou, že loď je na své poslední plavbě.
<P>
Podle čísel, která máme k dispozici počet vyřazených lodí stále roste a příslušná pravidla by se měla proto náležitě přizpůsobit. Určitý pokrok v této oblasti signalizuje návrh úmluvy IMO o recyklaci lodí. Pravděpodobně bude schválena v roce 2009 a co se nás týče, musíme udělat vše, co se dá, aby tato úmluva byla silná a účinná. Úmluva se však nebude vztahovat na válečné lodě, na lodě, které jsou majetkem státu ani na jiné lodě ve službách státu. Navíc její zavedení může trvat pět nebo šest let. Úmluva bude kromě toho účinná jen tehdy, pokud ji bude doprovázet přijetí opatření na vnitrostátní a regionální úrovni. Jak řekl pan Blokland, některé členské státy již začaly přijímat opatření, ale mnoho dalších ještě nezačalo ani podrobně plánovat strategii. Z tohoto důvodu je důležité přijmout opatření ve správnou dobu a na úrovni Společenství.
<P>
Vážený pane předsedající, dámy a pánové, ještě jednou vám děkuji za vaši zprávu a za podporu, kterou Komisi v souvislosti s navrhovanými opatřeními poskytujete. Zpráva obsahuje zajímavé a užitečné myšlenky, které při navrhování strategie pečlivě přezkoumáme.
<P>
Chtěl bych poděkovat zejména zpravodaji, panu Bloklandovi, za jeho úsilí a panu Hammersteinovi, panu Evansovi a dalším členům Výboru pro životní prostředí, veřejné zdraví a bezpečnost potravin, Výboru pro průmysl, výzkum a energetiku a Výboru pro dopravu a cestovní ruch za jejich přínos.
<SPEAKER ID="518" NAME="David Hammerstein">
navrhovatel stanoviska Výboru pro průmysl, výzkum a energetiku. - (ES) Vážený pane předsedající, děkuji panu komisaři Dimasovi a děkuji panu Bloklandovi za tuto velmi důležitou a potřebnou zprávu, protože i když Mezinárodni námořní organizace již nějaký čas připravuje nové právní předpisy o ekologičtější demontáži lodí, která by pracovníkům v zemích třetího světa na jihu způsobovala méně zdravotních problémů, ratifikace a celosvětové dodržování těchto právních předpisů může trvat léta.
<P>
Mezitím by v následujících deseti letech mohla demontáž lodí v důsledku nových předpisů zakazujících cisternové lodě s jednoduchým trupem dosáhnout maximální úrovně. Počet lodí, které bude třeba demontovat, bude narůstat.
<P>
Evropská unie nemůže čekat na změnu mezinárodních předpisů, musí konat nyní, jít v čele změn, podporovat zelené audity demontáže lodí a vytvořit společně s průmyslem fond na internalizaci environmentálních nákladů i na pomoc společnostem na jihu, které již nesou mnoho environmentálních a zdravotních nákladů tohoto problému.
<P>
Musíme též zavést preventivní politiku prostřednictvím zásady povinné náhrady nebezpečných materiálů na lodích, protože lodě, které odcházejí na demontáž do Asie, nejsou dopravními prostředky. Ne. Jsou nebezpečným odpadem a my tento nebezpečný odpad vyvážíme, což evropské právní předpisy zakazují. Je čas převzít zodpovědnost a konat eticky a morálně.
<SPEAKER ID="519" NAME="Robert Evans">
navrhovatel stanoviska Výboru pro dopravu a cestovní ruch. - Vážený pane předsedající, dnes večer jsem tu možná jediným člověkem, který byl skutečně přímým svědkem postupu, o kterém tu hovoříme. Jako vedoucí delegace pro vztahy se zeměmi jižní Asie jsem byl v Bangladéši a viděl jsem loděnice.
<P>
V chudých čtvrtích uprostřed opravovaných a demontovaných lodí a nesnesitelného hluku žily, spaly a vařily si jídlo celé rodiny. Okolo lodí si hrály děti, vybíraly kriketové míčky zpod lodí, zatímco nad nimi se používaly acetylénové hořáky.
<P>
Je nepřijatelné, aby se evropské lodě - a v této etapě se žádná z nich neplavila pod evropskou vlajkou, připluly již jako místní lodě nebo z jiného místa na světě, demontovaly v takových podmínkách.
<P>
Výbor pro dopravu a cestovní ruch se domnívá, že EU by měla převzít iniciativu a podpořit opatření na celosvětové úrovni s jasným cílem ukončit současné postupy a způsoby demontáže lodí, zejména v části jižní Asie. Jak však uvedl pan Blokland, demontáž by se vzhledem k jejímu hospodářskému významu pro tyto země neměla úplně, ani okamžitě zastavit.
<P>
Souhlasím se zpravodajem, když uvádí, že musíme pracovat na globální strategii, která zabezpečí, aby všichni, kdo se účastní na recyklací lodí, převzali svůj díl odpovědnosti za způsob jejího vykonávaní, za bezpečnost, práva dělníků a za ochranu životního prostředí.
<P>
A nakonec, myslím si, že bychom měli též podpořit rozvoj konkurenceschopného a ekologického evropského průmyslu recyklace lodí. Do té doby se však členské státy musí zavázat, že státem vlastněná plavidla a staré válečné lodě se budou demontovat bezpečným a environmentálně vhodným způsobem.
<SPEAKER ID="520" NAME="Françoise Grossetête" LANGUAGE="FR">
Vážený pane předsedající, pane komisaři, můžeme připustit, aby lodě, které se mají sešrotovat, znečišťovaly pláže jižní Asie, protože odmítáme převzít svou odpovědnost za jejich demontáž? Jižní Asie, která přijímá většinu našich lodí, přijímá, bohužel, znečišťující látky, jako azbest, pyraleny, oleje a uhlovodíkové kaly, které končí v půdě, písku a v moři, a to není jediná věc.
<P>
Na demontáži těchto lodí pracují děti, protože se mohou lehko dostat do malých prostor a bohužel, bez jakékoli ochrany odstraňují toxické materiály. Jsou levnou pracovní silou a trpí chronickými nevyléčitelnými chorobami.
<P>
Z etického hlediska je to nepřijatelné, zejména když lodě pocházejí z Evropy, a takto končí na plážích Indie, Pákistánu a Bangladéše. Evropská unie, která je částečně zodpovědná za tyto sociální a environmentální problémy, musí ve spolupráci s Mezinárodní námořní organizací (IMO) přijmout vhodná opatření na zastavení sociálního a environmentálního dumpingu, který pramení z hospodářských stimulů.
<P>
Některá opatření je třeba přijmout naléhavě, aby se stanovila omezení pro recyklaci lodí, a tato opatření by měla zahrnovat požadavky na certifikaci a oznamování. Do návrhu a stavby lodí by se měla začlenit perspektiva budoucí recyklace a měla by se zabezpečit zařízení na recyklaci lodí. Naléhavě potřebujme vybudovat zařízení, která se budou z hlediska lidských práv, zdraví a bezpečnosti považovat za nejlepší svého druhu.
<P>
Potom, aniž bychom chtěli jižní Asii připravit o tento velký trh, musíme též zabezpečit zařízení v evropských loděnicích, abychom mohli tento odpad získávat pro sebe, a poté rozvinout to, co bychom mohli nazvat ekologicky racionální demontáž lodí, a to vše by mohlo sloužit jako základ mezinárodní dohody.
<SPEAKER ID="521" NAME="Linda McAvan">
jménem skupiny PSE. - Vážený pane předsedající, jsem ráda, že Komise předkládá návrhy a teší mě, že se EU konečně zabývá tímto problémem, protože o něm víme již dlouho. Podmínky, které pan Robert Evans právě popsal, nejsou pro tento Parlament ničím novým a nejsou ničím novým ani pro Komisi. Přitom nyní je konec května. Máme zelenou knihu a slyšíme, že v květnu 2009 očekáváme přijetí návrhu Komise, to znamená, že to bude v období, kdy tato Komise bude končit a uprostřed Evropské předvolební kampaně.
<P>
Zaujímalo by mě, jak chceme mít vůbec někdy něco zavedené do praxe, abychom mohli řešit stovky lodí, které Komise identifikovala. Ví se, že od roku 2010 se bude muset demontovat 800 cisternových lodí s jednoduchým trupem. Pane komisaři, zaujímalo by mě, zda se můžete vyjádřit k tomuto velmi krátkému časovému harmonogramu, který si necháváme na provedení právních předpisů. Bylo by také lepší, kdyby EU mohla dokončit právní předpisy v tomto Parlamentu před ukončením vašeho mandátu.
<P>
Socialistická skupina podpoří pana Bloklanda. Podpořili jsme vše, co udělal v rámci tohoto postupu a děkujeme mu za jeho tvrdou práci. Podpoříme též pozměňující a doplňující návrhy, které návrh posílí, nepodpoříme však ochranářské pozměňující a doplňující návrhy. Neusilujeme o zastavení demontáže lodí v asijských zemích, protože, jak právě upozornil pan Robert Evans, jde o pracovní místa a tyto kovy jsou pro tyto země hlavním zdrojem surovin. Chceme však předběžné čištění, které, jak zdůraznil pan Blokland, je docela možné. Musíme investovat do zvláštních čistících činností v Evropě, aby lidé v rozvojových zemích měli při demontáži lodí mnohem bezpečnější prostředí.
<P>
Podporujeme i vytvoření fondu na demontáž lodí. Viděla jsem, že skupina PPE-DE požádala, aby se o návrzích hlasovalo odděleně. Doufám, že na zítřejším plenárním zasedání nebudou hlasovat proti fondu.
<P>
Doufám, pane komisaři, že můžeme konat rychle a že dokážeme do sbírky zákonů dostat něco na zvládnutí obrovského nárůstu lodí určených na demontáž v roce 2010.
<SPEAKER ID="522" NAME="Marios Matsakis">
jménem skupiny ALDE. - Vážený pane předsedající, blahopřeji panu Bloklandovi za jeho, podle očekávaní, vynikající zprávu a za velmi dobrou spolupráci, kterou nabídl všem stínovými zpravodajům.
<P>
Předmět této zelené knihy je velmi důležitý a zároveň velmi znepokojivý. Většinu demontáže lodí, tak jak se v současnosti dělá, by mohli mnozí oprávněně charakterizovat jako zločin s ohledem na zdraví lidí a také s ohledem na životní prostředí.
<P>
Většina této demontáže, jak všichni víme, se odehrává na plážích a březích řek na indickém subkontinentu bez zájmu, nebo s minimálním zájmem o nejzákladnější pravidla ochrany lidí a životního prostředí před znečištěním různými toxickými látkami, včetně velkého počtu karcinogenních látek.
<P>
Kromě toho se s pracovníky na těchto demontážních místech zachází s krajní neúctou vůči jejich lidským a pracovním právům a jejich důstojnosti, a to ani nemluvím o využívaní práce dětí ve skutečně otřesných podmínkách, které se v některých případech jen málo liší od otroctví dětí v jeho nejhorší formě.
<P>
Byl předložen malý počet pozměňujících a doplňujících návrhů, většinou s podporou zpravodaje. Budeme se držet postoje zpravodaje, s výjimkou pozměňujícího a doplňujícího návrhu č. 1, v jehož případě nejsme schopni najít žádné rozumné vysvětlení, proč se nesetkal se souhlasem pana Bloklanda, a budeme pro něj hlasovat kladně a doufáme, že ostatní učiní totéž.
<P>
Doufejme, že poskytnutím naší plné podpory této zelené knize se demontáž lodí, bohužel pro loďařský průmysl velmi potřebná, bude v budoucnosti dělat ekologicky, sociálně a hygienicky bezpečným způsobem a že obyvatelstvu rozvojových zemí zabezpečí velmi potřebný, ale řádně a bezpečně dosažený příjem.
<P>
Doufejme, že myšlenky této zprávy se přemění co nejdříve do právní formy a že její rozsah se rozšíří tak, aby zahrnoval vojenské i obchodní lodě.
<P>
A nakonec mi dovolte říci, že souhlasím s předcházejícími řečníky, že naším konečným cílem by měla být celosvětově přijatelná strategie demontáže lodí.
<SPEAKER ID="523" NAME="Kartika Tamara Liotard" LANGUAGE="NL">
V první řadě bych chtěla co nejsrdečněji poděkovat svému kolegovi, panu Blokladnovi, za jeho vynikající zprávu. Mám pocit, že velmi dobře uvedl obrovské problémy, které vznikají v chudých zemích v důsledku demontáže evropských lodí. Důsledky pro pracovní podmínky i pro životní prostředí jsou často vážné a EU nesmí utíkat od své zodpovědnosti.
<P>
Kromě jiného se pan Blokland rozhodl jít cestou přísnějších mezinárodních právních předpisů. Jsem určitě zastánkyní takových právních předpisů, ale obávám se, že dosažení hmatatelných výsledků tímto způsobem bude trvat velmi dlouho. Evropa musí přijmout opatření nyní a nemůže čekat na zbytek světa. Musí se vytvořit účinné předpisy na demontáž lodí. Tyto předpisy by měly zahrnovat ustanovení v tom smyslu, že evropské lodě se v zásadě mohou demontovat mimo EU jen tehdy, pokud majitelé mohou prokázat, že to není možné vykonat v rámci EU. Navíc, lodě určené k sešrotování, které obsahují azbest nebo jiné nebezpečné látky, by se měly v každém případě demontovat na evropském území.
<P>
Nemůžeme připustit, aby naše odpadky způsobovaly velké problémy někde jinde na světě. Když loď přestane být vhodná na používání, musíme o ní přestat přemýšlet jako o lodi. Pak se stane odpadem a podle toho se s ní musí zacházet. Nepovolujeme, aby se jiný nebezpečný odpad snadno dostával z EU bez záruk týkajících se způsobu jeho dalšího zpracování, a proto není důvod, proč bychom tak měli činit s loděmi určenými k demontáži.
<P>
Kromě toho by se měl klást důraz na zpracování v rámci samotné Unie, jako je to v případě celé evropské politiky v oblasti odpadů. A nakonec, účinným prvním krokem, který můžeme podniknout skutečně hned zítra, je seznam hanby majitelů lodí a členských států, které si daly demontovat lodě podle metod, které škodí životnímu prostředí a lidem. Odpovědnost za zodpovědnou demontáž lodě musí vždy spočívat na vlastníkovi a úlohou členských států je ověření, zda to probíhá správným způsobem.
<SPEAKER ID="524" NAME="Eija-Riitta Korhola" AFFILIATION="PPE-DE">
(FI) Vážený pane předsedající, pane komisaři, děkuji vám za vaši vynikající práci, a totéž platí i pro pana Bloklanda.
<P>
Zelená kniha o zlepšení postupů demontáže lodí, která leží před námi je, upřímně řečeno, klasickým příkladem globální nerovnováhy, která je výsledkem průmyslového rozvoje a úsilí velkého počtu různých agentur konečně něco udělat s jejími negativními následky. Zodpovědnost průmyslových zemí se dostává do popředí právě v situacích, kdy rozvojové země snášejí neúnosné sociální a environmentální škody, protože jiní pokračují v snahách o dosahování hospodářských výhod.
<P>
Negativní následky demontáže lodí jsou do očí bijící. Z důvodu přísnějších ekologických, zdravotních a bezpečnostních požadavků v průmyslových zemích se většina světových námořních lodí demontuje v Bangladéši, Pákistánu a Indii. Demontážní loděnice sotva splňují zdravotní a ekologické normy a s toxickými látkami, jako je například azbest, zacházejí lidé oblečení v krátkých kalhotách a sandálech. Běžně se též využívá dětská práce.
<P>
Náprava je těžká. Demontáž lodí je pro tyto země výnosným obchodem nejen z hlediska vlivu na zaměstnanost a finanční výhody, ale i kvůli opětovnému získávání surovin. Například Bangladéš získává 80 - 90 % ocele z demontovaných lodí. Nízké náklady a chybějící základní předpisy z ní zároveň dělají hospodářsky přitažlivé podnikání, které v praxi vyúsťuje do obrovského rozsahu environmentálního dumpingu a lidské tragédie.
<P>
Nárůst nevýnosné demontáže v EU pomocí podpory však není trvale udržitelnou možností. Místo toho by se měla přijmout opatření na přímou pomoc rozvojovým zemím zabývajícím se demontáží, která by podstatně znásobila environmentální a sociální přínosy. Lodě po částečné demontáži nebo čištění prakticky nejsou způsobilé pro plavbu a například po odstranění azbestu se většina lodí již nemůže pohybovat.
<P>
Z tohoto důvodu by se pomocná opatření měla zaměřit na vytvoření certifikovaných demontážních loděnic, v nichž by používané demontážní postupy odpovídaly západním pojmům bezpečnosti a ekologické přijatelnosti. Celosvětově by měl existovat seznam schválených demontážních loděnic určený pro lodní společnosti a aby se tento systém stal skutečně mezinárodním, klíčovou úlohu při jejich certifikaci by měla mít Mezinárodní námořní organizace. To by tento problém vyřešilo. Rozvojové země potřebují hospodářské a materiální výhody, které přináší demontáž, a lodní společnosti v průmyslových zemích, které jsou vystaveny rostoucímu tlaku, potřebují, aby se tato situace změnila.
<SPEAKER ID="525" NAME="Bogusław Liberadzki" AFFILIATION="PSE">
(PL) Vážený pane předsedající, několik slov uznání zpravodaji, panu Bloklandovi, který, jako vždy, opět odvedl skvělou práci. Pan Evans uváděl, že viděl demontáž lodí v Bangladéši. Na druhé straně polské východní hranice, která je také evropskou hranicí, jsem viděl případy nedemontáže lodí, jinými slovy, někde na mořském pobřeží byla skládka rybářských lodí, osobních lodí a nákladních lodí a dokonce i vojenské lodě a proplachovala je voda. Takže hovoříme o prvním kroku, kterým je demontáž. Jako druhý krok by se jevil určitý druh povinnosti demontáže. A nakonec tu je třetí krok, recyklace nebo stanovení druhů materiálů používaných na stavbu lodí, jak jsou tyto materiály do lodě zabudovány a jak se takové materiály dají zpětně získat. Toto je postup, který zahajujeme. Jako ekonom, spíše než idealista, se domnívám, že máme před sebou dost dlouhou cestu, ale je velmi dobře, že tuto cestu nastupujeme a doufejme, že ve světě najdeme následovníky.
<SPEAKER ID="526" NAME="Silvia-Adriana Ţicău" AFFILIATION="PSE">
(RO) Také bych chtěla poblahopřát panu Bloklandovi k jeho zprávě. Unie přijala mezinárodní právní předpisy a pravidla na postupné vyřazování cisternových lodí s jednoduchým trupem jako reakci na nehody s účastí cisternových lodí, jako například lodí Erika a Prestige. Odhaduje se, že do roku 2015 se vyřadí a odešle na demontáž přibližně 1 300 cisternových lodí s jednoduchým trupem.
<P>
Náklady na demontáž lodě jsou velmi vysoké a z hospodářského hlediska znemožňují recyklaci lodí. V mnoha členských státech jsou ještě stále lodě, které jsou velmi staré a ve špatném stavu zakotvené u pobřeží nebo dokonce uvízlé na březích vnitrozemských vod. Proto si myslím, že zvláštní pozornost by se měla věnovat oblastem delty a ústí, kde mohou mít uvízlé lodě negativní vliv na životní prostředí. Uvízlé lodě často pravidelně blokují vodní dopravu a způsobují významné hospodářské škody.
<P>
Mezinárodní námořní organizace pracuje od roku 2007 na povinném mezinárodním systému pro ekologickou demontáž lodí, k tomuto postupu přispěla i Evropská unie. Budoucí mezinárodní smlouva a zodpovědné zapojení členských států budou důležité pro vyřešení problémů souvisejících s demontáží lodí.
<SPEAKER ID="527" NAME="Stavros Dimas" LANGUAGE="EL">
Vážený pane předsedající, dámy a pánové, děkuji vám za vysokou úroveň diskuse dnes večer. V souvislosti s návrhy Komise je vaše zpráva mimořádně povzbudivá.
<P>
Dovolte mi zmínit se o třech problémech, na které jste poukázali. Zaprvé, vyzýváte členské státy a Komisi k účinnějšímu prosazování nařízení o přepravě odpadu. Vyzýváte též Komisi, aby vypracovala seznam lodí, které se v několika následujících letech budou pravděpodobně muset dát do demontážních loděnic. Přezkoumáme možnost vypracování takového seznamu. Musíme také sestavit seznam zařízení, které splňují vyšší normy, který navrhla paní Grossetęteová Navíc souhlasíme, že na vyřazené lodě se musí uplatňovat přísnější nařízení o přepravě odpadu.
<P>
Komise má v úmyslu poskytnout potřebná vodítka. Od orgánů členských států očekávám, že zabezpečí, aby lodě nedostaly povolení k opuštění přístavů EU, pokud je jasné, že se posílají na demontáž do rozvojových zemí. Kromě toho, vzhledem k tomu, že většina lodí evropského původu se bude demontovat a změní se na odpad mimo vody Společenství, musí se skutečně uzákonit závazný mezinárodní režim.
<P>
Zadruhé, musíme přezkoumat otázku rozvoje konkurenceschopného průmyslu na demontáž lodí a předběžné čištění lodí v EU bez ohrožení životaschopnosti jihoasijských demontážních loděnic. Evropské loděnice nejsou schopné soutěžit s demontážními loděnicemi v jižní Asii. Pak nepřipadá v úvahu zachování nebo umělý návrat převážné části trhu demontáže lodí do Evropy. Můžeme však zabezpečit požadavek, aby se válečné lodě, jiné lodě, jejichž vlastníkem je stát, nebo lodě, které dostávají státní pomoc, demontovaly v Evropě nebo v zemích OECD výlučně v zařízeních, která jsou ekologická. Mohli bychom snad požadovat, aby se lodě, které se plaví pod vlajkami členských států, demontovaly výlučně v plně autorizovaných a certifikovaných zařízeních. Předčištění by se mělo stát běžným postupem, aby se stalo přístupným.
<P>
Na závěr, vidím, že podporujete návrh na vytvoření fondu na demontáž lodí. Žádáte Komisi, aby přezkoumala možnost zavedení povinného pojištění jako záruky ekologické recyklace. Komise přezkoumá existující možnosti. Zodpovědní pracovníci v lodní dopravě nás informovali, že nová mezinárodní úmluva o recyklaci lodí bude spolupracovat s tržními silami, aby se vyřešil problém demontáže lodí. Určitě nechceme vytvořit zbytečné administrativní nebo finanční překážky. V každém případě musíme věnovat pozornost vývoji, nesmíme váhat přijmout regulační opatření, pokud řešení tohoto problému nebude schopen zabezpečit trh. Vaše stálá podpora bude mít rozhodující význam při zabezpečení změny směrem k lepším podmínkám demontáže lodí.
<SPEAKER ID="528" NAME="Johannes Blokland">
zpravodaj. - (NL) Především bych chtěl poděkovat za slova uznání všem řečníkům, zejména panu komisaři Dimasovi. Rád bych řekl uvedl připomínek.
<P>
Jsem přesvědčen, že zřízení tohoto fondu pro demontáž lodí má mimořádný význam. Tento fond by se měl naplnit příspěvky majitelů lodí, samozřejmě nikoli státními dotacemi. Myslím si, že to není vůbec potřeba. Po určité době se začne financovat sám, stejně jako recyklační fond pro stará vozidla. Jsem šťastný, že podobným způsobem uvažuje i komisař. Musíme být velmi rychlí, a proto by snad mohlo být dobrým nápadem uzavřít co nejdříve dohodu s evropskými majiteli lodí, aby v každém případě dávali demontovat lodě zodpovědně. Vím, že lodní společnost P&O Nedlloyd Maersk si dala v Číně zodpovědně demontovat asi 20 lodí a zodpovědnou demontáž zabezpečila zejména dodáním potřebných zařízení.
<P>
Domnívám se, že musíme majitele lodí upozornit zejména na jejich sociální zodpovědnost a dát jim na vědomí, že to tak již skutečně dále nemohou dělat, tj. prodat loď za velké peníze. Loď se poté před konečnou demontáží prodá ještě desetkrát. Musíme přijmout úplně odlišný přístup k demontáži a podle mého názoru je možné přesvědčit majitele lodí, aby to učinili, zejména vzhledem ke vší publicitě okolo této otázky v minulých letech.
<P>
Při vykonávaní demontážních prací se často porušují místní právní předpisy a požadavky ministerstev pro sociální věci a životní prostředí. Bylo mi také sděleno, že v Bangladéši nejsou problémem vnitrostátní právní předpisy, ale uplatňování těchto právních předpisů. Proto si myslím, že tam mohou být vyhovující zařízení, ale nevyužívají se.
<P>
Pan Matsakis se také ptal, jakou námitku mám proti jeho pozměňujícímu a doplňujícímu návrhu. Problém je, že z tohoto pozměňujícího a doplňujícího návrhu vyplývá, že v rozvojových zemích se nemohou nadále tolerovat ekologicky škodlivé podmínky při demontáži lodí. Tyto podmínky se však nemohou nadále tolerovat nikde, včetně například východní Evropy, kde se lodě skutečně ještě příležitostně demontují nezodpovědnými metodami. Proto je nepřiměřené soustředit se výlučně na rozvojové země, zejména když se dále specifikuje, že její výkon není povolen na místech, jako je Dálný Východ. Proto mám pocit, že toto doplnění je zbytečné.
<P>
Nemohu bohužel podpořit pozměňující a doplňující návrhy, které předložila paní Liotardová, protože jsou velmi ochranářské. Pan Liberadzki poukázal na důležitý problém, konkrétně na to, že jsou také lodě, které jsou uložené někde jinde, rezaví a nic se s nimi nedělá. Musíme řešit i tento problém. Na závěr bych chtěl ještě jednou všem velmi poděkovat.
<SPEAKER ID="529" NAME="Předsedající">
Rozprava je ukončena.
<P>
Hlasování se uskuteční zítra.
