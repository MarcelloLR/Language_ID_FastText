<CHAPTER ID="013-01">
1. Venezuela
<SPEAKER ID="186" NAME="Předsedající">
Dalším bodem je rozprava o třech návrzích usnesení o Venezuele.
<SPEAKER ID="187" NAME="José Ribeiro e Castro" LANGUAGE="PT">
Pane předsedající, dámy a pánové, Venezuela je velká země a Venezuelané mají hluboce zakořeněné demokratické tradice a smýšlení. Bohužel ale již několik let žijí v hrozné a zhoršující se situaci, ve které jsou porušována jejich základní práva. Proto v tomto Parlamentu znovu tuto záležitost projednáváme, proto musíme tuto situaci odsoudit.
<P>
Odsuzujeme zneužívání osobních údajů na seznamech používaných k politickému pronásledování podle totalitárních pokynů, jako jsou "Tascónův seznam", "Maisantův seznam" a "Russiánův seznam". Opatření přijatá k vyloučení desítek občanů z kandidování v regionálních a místních volbách, které se mají konat ve Venezuele, jsou nepřijatelná. Vyloučení organizací pro lidská práva, jako jsou zástupci neziskové organizace Human Rights Watch, jednoduše za to, že prováděly věcná pozorování, je nepřijatelné. Je také šokující, že násilí a netolerantnost, které úřady jenom přiživují, vedlo dokonce k obětem na životech mladých lidí.
<P>
Odsuzujeme proto atentát na mladého studentského vůdce, který položil svůj život jako oběť této atmosféry násilí, kterou úřady podporují, a litujeme, že k němu došlo. Požadujeme pravdu a vedení soudního řízení s těmi, kteří nesou odpovědnost.
<P>
My Evropané musíme být aktivnější. Jen si představte, že by se to dělo v našich zemích. Přijali bychom v našich zemích vyloučení občanů z kandidování ve volbách, jako se to děje ve Venezuele? Pokud ne, jak před tím můžeme zavírat oči? Jak můžeme zavírat oči a předstírat, že se nic neděje?
<P>
Jak můžeme například přijmout přístup portugalské vlády - bohužel mé vlastní země, za což se stydím -, která poklonkuje venezuelské vládě a jejíž politika je politikou patolízalů, která se v poslední době stala v Evropě přijímacím pokojem tyranů? To je skutečně nepřijatelné.
<P>
Je proto zásadní, aby Komise a Rada zaujaly pevnější a jasnější postoj ve svých odsouzeních adresovaných porušování těchto lidských práv.
<SPEAKER ID="188" NAME="Ewa Tomaszewska" LANGUAGE="PL">
Pane předsedající, okolnosti smrti pana Julia Sota v Maracaibu musí být podrobně vysvětleny. Ráda bych vyjádřila svoji soustrast jeho rodině. Žádáme, aby pachatelé tohoto zločinu byli řádně souzeni a potrestáni. Zjištění a vyjádření organizace Human Rights Watch si zasluhují naši pozornost, zejména protože se jedná o nezávislou organizaci, která nedostává dotace z žádných míst. Chceme vyjádřit svůj protest proti zákazu činnosti této organizace. Žádáme plné dodržování svobody projevu v médiích a svobody sdružování. Žádáme plné uplatnění právních předpisů na ochranu žen proti násilí. Žádáme, aby se listopadové volby konaly takovým způsobem, který by vyloučil jakékoliv pochyby o vedení volební kampaně nebo o procesu voleb samotném. Venezuela by měla být demokratickou zemí, kde lidé požívají stejné míry svobody, jakou mají v každém z členských států Evropské unie.
<SPEAKER ID="189" NAME="Renate Weber">
autorka. - Pane předsedající, postavení opozice ve Venezuele je po několik let velmi obtížné a pochybnosti o venezuelské demokracii jsou oprávněné.
<P>
Ale to, co se děje právě nyní, je důkazem, že demokracie a právní stát ve Venezuele jsou pouhou imitací. Je nepřijatelné používat administrativní opatření k zákazu, který lidem na 15 let znemožní zastávat veřejné posty nebo se o ně ucházet. Přijímat taková rozhodnutí by měly mít dovoleny pouze soudy, a to pouze poté, co pachatele usvědčí ze závažných trestných činů.
<P>
Je snadné si povšimnout zvrácenosti takového opatření, když si člověk uvědomí, že významná většina těch, kterých se úřední zákaz týká, je z politické opozice, což je praxe, která se velice pravděpodobně nebude používat pouze při volbách letos v listopadu, ale může pokračovat i v případě voleb, které budou následovat.
<P>
Není žádným překvapením, že k této politické diskvalifikaci dochází v době, kdy obhájci lidských práv, kteří kritizují stávající vládu, jsou z Venezuely vykazováni a kdy nejsou řádně prošetřeny velmi podezřelé nehody, které mají za následek smrt lidí, kteří dali najevo kritiku.
<P>
Evropský parlament musí vyslat veřejnosti ve Venezuele své nezvratné poselství, že politická diskvalifikace je nedemokratická praxe a je v rozporu se samotnou podstatou právního státu. Musíme důrazně odmítnout nepodložená tvrzení venezuelského vicepremiéra pro Evropu, že Evropský parlament v září odmítl hlasovat o tomto usnesení, protože to bylo vnímáno jako hlasování proti boji s korupcí. Takový záměrný pokus manipulovat venezuelským veřejným míněním je pro ministra pro Evropu nedůstojný. Důrazně také odmítáme jeho obvinění, že to, co zde děláme, je útokem na suverénní zemi.
<P>
Toto usnesení je výrazem naší obavy týkající se demokratického vývoje a dodržování lidských práv v zemi, jejíž lid velmi obdivujeme a respektujeme.
<SPEAKER ID="190" NAME="Bernd Posselt">
jménem skupiny PPE-DE. - (DE) Pane předsedající, brutální vražda Julia Sota představuje prozatímní vrchol dramatického hroucení demokracie a právního státu ve Venezuele, zemi, která po nějakou dobu hrála v Latinské Americe pozitivní roli.
<P>
Za současného režimu však nejde pouze o naprosté ignorování základních lidských práv, ale také o to, že megalomanský diktátor se pokouší vyvést svůj nelidský systém teroru do celého kontinentu a dokonce do Evropy, pokud vezmete v úvahu jeho vazby na Bělorusko. Z toho důvodu je nezbytné, abychom jeho plány rychle přerušili v zájmu jeho vlastního obyvatelstva, ale také v zájmu příslušníků jiných národů, které se pokouší koupit nebo vydírat svým ropným bohatstvím, aby jim mohl vnutit svoji ideologii.
<P>
Pokud by chtěl náhodou použít argument národní svrchovanosti, mohu pouze uvést, že existuje něco mnohem důležitějšího než jakákoliv národní suverenita, a to jsou základní a všeobecná lidská práva.
<SPEAKER ID="191" NAME="Marios Matsakis">
jménem skupiny ALDE. - Pane předsedající, není pochyb o tom, že historie Venezuely byla v době nedávné i vzdálenější traumatizující a endogenní příčiny nejsou to jediné, čemu je možné klást vinu. Ve skutečnosti jsou v tomto ohledu exogenní faktory možná mnohem významnější. Avšak ať už je na vině cokoliv nebo kdokoliv, je to hlavně nevinné civilní obyvatelstvo, které trpí.
<P>
Stávající vláda vedená panem Chávezem má zjevně své skryté pohnutky vůči USA a jejich přívržencům a spojencům, ale to nesmí vést k takovému hrubému porušování práv Venezuelanů, jakým je zavedení tzv. "administrativní diskvalifikace" z voleb nebo pronásledování a vraždění aktivistů opozice. Pan Chávez si musí uvědomit, že pokud chce, aby se jeho země vyvíjela směrem k prosperitě, pak musí zajistit, aby jeho vláda pracovala přísně v rámci možností demokracie, a respektovat lidská práva. Používání násilí a perzekucí vůči jeho vlastním lidem může jeho zemi dovést pouze k dalšímu národnímu traumatu a utrpení, a my nesmíme dovolit, aby se to stalo.
<SPEAKER ID="192" NAME="Leopold Józef Rutowicz" LANGUAGE="PL">
Pane předsedající, usnesení o porušování lidských práv ve Venezuele je založeno na faktech a jedná se o akci, kterou stojí za to podpořit. Venezuelská společnost bohužel zažívá po mnoho let polarizaci politických sil. Myslím tím například puč, který uskutečnila část armády, nedostatek tolerance, stratifikaci společnosti ve smyslu majetku nebo rasové rozdíly. Tým prezidenta Cháveze je v tomto všem ten nejaktivnější, protože podle prezidentského systému může provádět kontrolu nad správou a ozbrojenými silami. V důsledku tohoto zápasu o přijímaná rozhodnutí se struktura venezuelské společnosti připodobňuje společenské struktuře Kuby, konkrétně socialismu s historickými a nacionalistickými rysy. To by mohlo vést ke změně vlajky země a její národní hymny.
<P>
Stávající změny neměly žádný výrazný dopad na životní úroveň, protože Venezuela je nesmírně bohatá na přírodní zdroje. Toto bohatství zmírňuje dopad uvedených změn a umožňuje zapojit populistické akce. Tato situace je tak vážná, že usnesení samotné nezastaví proces dalšího omezování práv občanů ve Venezuele. Požaduje se praktická podpora všech zemí v tomto regionu.
<SPEAKER ID="193" NAME="Pedro Guerreiro">
jménem skupiny GUE/NGL. - (PT) Opět jsme postaveni před nepřijatelný a odsouzeníhodný pokus Evropského parlamentu o vměšování, ke kterému dochází před regionálními a místními volbami ve Venezuele. Ve své podstatě je zařazení této rozpravy na program a návrh usnesení zamýšleno jednoduše jako odpověď těm, kdo podporují a povzbuzují již dlouhodobý a znepokojivý pokus vměšovat se do demokratického a suverénního státu a destabilizovat ho.
<P>
Cílem je neskrývaně prosazovat vměšování se do vnitřních záležitostí Venezuely prostřednictvím pokusů o zásahy a vyvíjení tlaku zvenčí a podsunout tak Venezuelanům rozhodnutí, které mají svrchované právo učinit pouze oni. Evropský parlament by měl namísto překrucování skutečnosti a pokusů udělovat Venezuele lekce z demokracie zařadit do svého programu rozpravu o pokusu EU vnutit navrhovanou Evropskou smlouvu, která již byla zamítnuta, při naprostém ignorování demokratických rozhodnutí suverénně přijatých Francouzi, Holanďany a Iry, a také při tom mít na paměti, že jiným národům bylo odepřeno vyjádřit svůj názor prostřednictvím referenda. Namísto vměšování se do něčeho, co mohou rozhodnout pouze Venezuelané, měl Evropský parlament zamítnout nelidskou směrnici o vracení uprchlíků, která ignoruje a porušuje lidská práva přistěhovalců, z nichž mnozí pocházejí z Latinské Ameriky.
<P>
Co patrony této iniciativy skutečně trápí, je skutečnost, že Venezuelané dávají příklad, který způsobuje problémy významným finančním a hospodářským zájmům kontrolujícím Evropskou unii. Dali příklad, jak stvrdit národní suverenitu a nezávislost, jak vytvořit vlastenecký projekt emancipace, pokroku a rozvoje a jak vybudovat protiimperialistickou solidaritu. Ukázali, že lidem stojí za to bojovat a že je možné mít spravedlivější, demokratičtější a mírovější zemi a svět. Skutečnost ukazuje, že nejlepší reakcí na tento pokus o vměšování Evropského parlamentu je nesmírná prestiž a význam, který má tento bolívarský proces pro lid Latinské Ameriky a svět. Proto by měli přestat tvrdit, že mohou kázat zbytku světa.
<SPEAKER ID="194" NAME="Urszula Krupa" LANGUAGE="PL">
Dnes vedeme rozpravu o porušování lidských práv ve Venezuele kvůli nedodržování občanských a politických práv obsažených ve venezuelské ústavě a upírání těchto práv oponentům stávající vlády. Členové opozice nemohou kandidovat ve volbách, neexistuje svoboda projevu a pozorovatelé z mezinárodních organizací jsou vypovídáni ze země. Tato rozprava je tedy pro nás dobrou příležitostí vyjádřit náš nesouhlas s nedostatkem demokracie ve Venezuele a za jejími hranicemi.
<P>
Tato rozprava je také příležitostí žádat pravdu ve veřejném a politickém životě. Prezident Venezuely podlehl pokušení usilovat o absolutní moc. Stejně tak konali a konají vůdcové mnoha jiných zemí a říší, když usilují o podrobení lidí, kteří smýšlejí jinak nebo kteří jsou chudší. Nová levicová doktrína pana Cháveze je známá jako křesťanský socialismus, ale se společenským učením církve toho má velmi málo společného. Proto zástupci venezuelských biskupů kritizovali nedostatek demokracie. Často v této souvislosti přichází na mysl evangelijní příběh o smítku a břevnu.
<SPEAKER ID="195" NAME="Laima Liucija Andrikien" AFFILIATION="PPE-DE">
(LT) Od chvíle, kdy se Hugo Chávez stal prezidentem Venezuely, uplynulo deset let. Ústava Venezuely z roku 1999 byla dokonalou příležitostí posílit právní stát a zaručit lidská práva v této zemi. Dnes však musíme připustit, že tato historická příležitost byla promarněna. Víme, že ve Venezuele, Venezuele, které vládne prezident Chávez, je diskriminace politických oponentů a kritiků tolerována či dokonce podporována. Soudy ve Venezuele, které vládne, již nejsou nezávislé a víme také o situaci, před kterou stojí odbory a tisk v této zemi. Naše dnešní usnesení je další upomínkou prezidentu Chávezovi, že ústava není jenom kus papíru; její články musí být v reálném životě vymáhány.
<SPEAKER ID="196" NAME="Zdzisław Zbigniew Podkański" AFFILIATION="UEN">
- (PL) Parlament se chystá vést rozpravu o velmi dramatické a tragické situaci v Kongu, kde se oběti počítají na stovky, nebo dokonce tisíce. V porovnání s tím se situace ve Venezuele zdá méně závažná. Týká se porušování volebních práv a vypovídání ze země. Ale došlo k první vraždě. Byl zabit studentský vůdce.
<P>
Avšak i v tomto stadiu je velmi důležité o této záležitosti hovořit, protože musíme mít na mysli, že každý takový proces začíná porušováním demokratických práv. Prvním stadiem je vždy zneužívání moci z důvodu nedostatku argumentů a to pak následně vede k vraždě. Toto usnesení tedy dává smysl. Slouží jako signál nebo jako připomínka, že tento nebezpečný proces byl zaznamenán, když stále ještě máme příležitost ho monitorovat a zabránit genocidě.
<SPEAKER ID="197" NAME="Georgios Toussas" AFFILIATION="GUE/NGL">
(EL) Pane předsedající, je zjevné, že v předvečer voleb ve Venezuele dochází k očividně nepřijatelnému pokusu zasahovat do vnitřního vývoje v této zemi se zjevným cílem ovlivnění výsledku voleb.
<P>
Situace ve Venezuele je hlavním a významným vítězstvím pro pracující v Evropě a ve světě obecně, protože za dobu nejnovějšího vývoje v této zemi byly podniknuty pozitivní kroky a problémy pracujících se řeší, navzdory potížím a překážkám a navzdory vměšování amerického imperialismu.
<P>
Tento probíhající pokus je nepřijatelný a my si přejeme využít této příležitosti k odsouzení akce politických sil vměšujících se do vnitřních záležitostí Venezuely s tímto usnesením.
<P>
Rád bych na závěr řekl, že je nemyslitelné, aby sedm poslanců Parlamentu na sebe vzalo během zasedání Evropského parlamentu politickou odpovědnost za odsouzení národa, který bojuje za svoji svobodu a za uspokojení svých stávajících potřeb. O právu lidí na určení své vlastní budoucnosti se nedá vyjednávat a my všichni bychom to měli respektovat.
<SPEAKER ID="198" NAME="Kathy Sinnott" AFFILIATION="IND/DEM">
Pane předsedající, když člověk myslí na demokracii, myslí na lidská práva. Význam hlasu, který je slyšet, a hlasu, kterým se volí, na všech úrovních vlády je velmi pochopitelný. To po celé roky neplatilo ve Venezuele, zemi zaplavené korupcí a v současné době vedené panem Chávezem. Pod jeho vládou se často opakuje zastrašování členů opozice, případy, kdy jsou členové opoziční strany brutálně zavražděni, a obhájci lidských práv a členové neziskových organizací násilně vyhoštěni. Kromě toho Venezuela v současnosti používá tzv. lustrační seznam, nejenom proto, aby občanům zabránila v zastávání veřejných úřadů, ale také je zbavila práva svobodně hlasovat pro své preferované zástupce. My jako demokratický orgán bychom měli od Venezuely požadovat dodržování mezinárodních standardů demokracie a jejím občanům umožnit, aby využili jejich základy, svobodu volně a otevřeně kritizovat ty, kteří jsou u moci, a možnost změnit vládu prostřednictvím voleb, aniž by se museli bát.
<SPEAKER ID="199" NAME="Gerard Batten" AFFILIATION="IND/DEM">
Pane předsedající, prezident Chávez je něco jako miláček levice v Evropě. Je nanejvýš pozoruhodné, že v mém volebním obvodu ho prosazoval bývalý starosta Londýna Ken Livingstone. To umožnilo poněkud vyretušovat jeho odpudivý obraz pozlátkem falešné úctyhodnosti. Prezident Chávez samozřejmě předsedal omezení práv a svobod Venezuelanů. Podkopal politickou svobodu, právní stát, nezávislost soudů a svobodu médií a organizované pracovní síly. Politikové, jako je pan Livingstone, kteří podporují vůdce jako prezident Chávez, podkopávají skutečnou demokracii a prozrazují tím o sobě hodně.
<SPEAKER ID="200" NAME="Andris Piebalgs">
člen Komise. - Pane předsedající, Komise sleduje situaci ve Venezuele s velkým zájmem. Tato země se připravuje na regionální a místní volby, které se budou konat 23. listopadu.
<P>
Stojí za to si povšimnout, že za posledních několik let došlo ve Venezuele k několika demokratickým volebním procesům. Některé z nich monitorovaly evropské pozorovací mise, které došly k závěru, že celkově odpovídají mezinárodním standardům a vnitrostátním právním předpisům. U jiných tomu tak nebylo, tak jako v případě posledního referenda, protože jsme nebyli přizváni.
<P>
Komise si je vědoma obav, které vyjádřili někteří z vás a také mnoho sektorů venezuelské společnosti vzhledem k ústavnosti "diskvalifikací". Ty, jak jsou někteří přesvědčeni, mají bránit úplné účasti opozice v listopadových volbách.
<P>
Komise vzala v úvahu vysvětlení, která při několika příležitostech poskytly venezuelské úřady, pokud se týká ústavnosti těchto "administrativních sankcí" uvalených státním dohlížitelem na řadu státních zaměstnanců.
<P>
Zdůrazňujeme význam, jaký má zaručení práv všech občanů, kteří se chtějí zúčastnit voleb v souladu s ústavou a respektováním právního řádu. Doufáme, že nadcházející volby posílí demokracii ve Venezuele a že jejich výsledky budou odrážet názory celé venezuelské společnosti.
<P>
Rádi bychom povzbudili všechny aktivní účastníky, aby se do volebního procesu zapojili v duchu tolerance, občanské uvědomělosti a respektu k pluralitě názorů.
<P>
Komise si je také vědoma vyhoštění zástupců organizace Human Rights Watch z Venezuely. Slyšeli jsme hlasy, které odsoudily toto rozhodnutí jako opatření, které má nepříznivý dopad na právo na svobodu projevu, a akt, který je výrazem netolerantního postoje ke kritice. V tomto kontextu zdůrazňujeme význam, který EU přikládá svobodě projevu a názoru. Svoboda projevu je jedním ze základních lidských práv a tvoří základní kámen demokracie a právního státu.
<P>
Rád bych Parlament ujistil, že Komise bude pokračovat v pečlivém pozorování vývoje ve Venezuele. Závazky Komise podporovat rozvoj demokracie a prosazovat lidská práva budou v našich politikách spolupráce a vztazích s Venezuelou i nadále reflektovány.
<SPEAKER ID="201" NAME="Předsedající">
Rozprava je ukončena.
<P>
Hlasování se bude konat na konci rozprav dnešního odpoledne.
