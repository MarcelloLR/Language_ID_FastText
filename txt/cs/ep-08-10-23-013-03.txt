<CHAPTER ID="013-03">
3. Barma
<SPEAKER ID="219" NAME="Předsedající">
Dalším bodem je rozprava o šesti návrzích usnesení o Barmě.
<SPEAKER ID="220" NAME="Zdzisław Zbigniew Podkański" LANGUAGE="PL">
Pane předsedající, barmská vojenská chunta neuspěla v dodržení slibů, které dala mezinárodnímu společenství po tzv. safírové revoluci. Neuspěla ani ve zlepšování situace společnosti, která se bouří a požaduje svá legitimní práva. Demokracie a rozvoj nebudou rozdrceny brutálním potlačováním rozsáhlých protestů v září tohoto roku ani masovým zatýkáním.
<P>
Barma se musí vydat směrem k dodržování demokratických principů a zajištění svobody projevu, svobody shromažďování, systému plurality politických stran a propuštění politických vězňů. Musí také vytvořit nezávislé soudnictví a zabránit etnickým čistkám. Barma potřebuje pomoc. Je proto třeba větší angažovanosti ze strany Organizace spojených národů, jejího generálního tajemníka, Mezinárodního výboru Červeného kříže, Evropské komise a vlád zemí, které mají vliv na barmské činitele. Jménem skupiny Unie pro Evropu národů, v jejímž zastoupení jsem se ujal slova, a jménem autorů bych rád vyjádřil podporu tomuto usnesení, které poslancům Parlamentu doporučuji schválit.
<SPEAKER ID="221" NAME="Marios Matsakis">
autor. - Pane předsedající, toto je šesté usnesení Evropského parlamentu o Barmě za poslední dva roky, ale zdá se, že si monstrózní barmská vojenská chunta vůbec neuvědomila, co si Evropská unie myslí nebo co říká. Mezitím jsou běžní občané Barmy sužováni útlakem, pronásledováním a chudobou, které jsou důsledkem brutálního, anachronického a zavrženíhodného postoje, jejž zaujal hloupý vojenský režim ovládající tuto zemi. Diktátoři samozřejmě nadále bohatnou a vedou okázalý život, který platí jejich občané utrpením.
<P>
Zdá se, že usnesení mají na tyto vojenské zločince malý vliv, a nejvýznamnějším důvodem je podle mého názoru skutečnost, že země jako Čína, Indie a Rusko pokračují v hospodářské a politické podpoře Barmy. Zdá se mi, že bychom nyní naši pozornost neměli směřovat pouze na samotnou Barmu, ale na tyto tři země. Mělo by se jim jasně naznačit, že musí přestat pomáhat bezcitným a hloupým armádním generálům Barmy, jinak jejich vztah s Evropskou unií vážně a nevratně utrpí.
<SPEAKER ID="222" NAME="Józef Pinior">
autor. - (PL) Pane předsedající, Barma se stala téměř ustavičným předmětem rozprav tohoto Parlamentu. K situaci v Barmě se vracíme při každém zasedání Evropského parlamentu ve Štrasburku.
<P>
Nadcházející summit ASEM je pro Evropskou unii, reprezentovanou francouzským předsednictvím, příležitostí začít s barmskými činiteli jednat o určitých základních otázkách. První je propuštění politických vězňů. Podle Amnesty International je v současné době v Barmě okolo 2 100 politických vězňů. Druhou je ukončení mučení těch, kteří jsou vězněni. V Barmě existuje trvalé riziko mučení. Zatřetí barmská armáda se musí chovat profesionálně. Během vojenských akcí proti etnickým menšinám, v této době zejména proti Karenům, musí respektovat lidská práva. Evropská unie nemůže tolerovat násilí a zločiny proti lidskosti.
<P>
Nakonec politika Evropské unie musí vytvářet hmatatelné účinky. Musíme zvážit, zda sankce dopadají většinou na vedoucí představitele Barmy nebo na její lid. Je třeba, aby naše politika byla moudrá. Evropská unie musí přehodnotit svoji politiku sankcí proti Barmě. Na jedné straně proto musíme trvat na dodržování lidských práv a demokratických svobod. Na straně druhé však musí mezinárodní společenství přijmout účinnou politiku vůči Barmě.
<SPEAKER ID="223" NAME="Raül Romeva i Rueda">
autor. - (ES) Pane předsedající, zítřejší Asijsko-evropské setkání (ASEM) v Pekingu nabízí účastnícím se hlavám států nebo vlád Evropské unie skvělou příležitost znovu předložit k diskusi téma znepokojivé situace v oblasti lidských práv v Barmě.
<P>
Jak již požadovala organizace Amnesty International ve svém dopise, bylo by velmi vhodné, aby úřadující předseda Rady Nicolas Sarkozy, jako spolupředsedající setkání ASEM, vyjádřil velké obavy Evropy o více než 2 100 politických vězňů a také požadoval jejich okamžité propuštění.
<P>
Dalším zdrojem obav je vojenský útok na obyvatele karenské národnosti na východě země, kde se odehrává největší vojenská operace za posledních deset let. Přímým cílem této operace jsou civilisté a kvůli ní bylo v rámci země nuceno k vysídlení 150 000 lidí. Amnesty International v červnu 2006 dokázala, že tento typ praxe ve skutečnosti zakládal zločin proti lidskosti.
<P>
Dále, jak požadují mimo jiné organizace Burma Campaign Spain a Burma Campaign International, základní politické problémy budou poprvé projednávány během plánované návštěvy generálního tajemníka Organizace spojených národů v prosinci. Generální tajemník již tuto zemi v nedávné době navštívil při dvou příležitostech po cyklonu "Nargis" na začátku tohoto roku.
<P>
Nikdy předtím jsme skutečně neměli tak široký - jak se zdá - konsenzus mezi Evropany a Asijci o spojení sil a vyvíjení tlaku na tento režim, aby propustil všechny politické vězně. Proto je schůzka, která zítra začíná, tak nesmírně důležitá.
<P>
Je politováníhodné, že Organizace spojených národů tak dlouho ignorovala lži tohoto režimu, a někdy jim dokonce i věřila, jak dokládá skutečnost, že po 37 návštěvách vyslance OSN není znát žádný významný pokrok.
<P>
Proto musím připojit svůj hlas k těm, kteří požadují od evropských hlav států nebo vlád - samozřejmě včetně španělského premiéra Josého Luise Rodrígueze Zapatera - i od Organizace spojených národů, aby daly najevo, že skutečně podporují změnu v Barmě. Je proto nezbytné, aby požadovali okamžité propuštění zadržených osob.
<P>
Příležitost, které se lze od zítřka chopit, se proto nesmí promarnit a hlavy států nebo vlád musí odpovědět v souladu s očekáváním.
<P>
Mám důvěru, že tyto hlavy států nebo vlád, zejména prezident Sarkozy, budou schopny se této příležitosti chopit, že si budou obzvláště vědomy závažnosti této situace a že podle toho budou jednat. Pokud chce být Evropská unie opravdu věrohodným politickým aktérem a uplatňovat zahraniční politiku založenou na ochraně a prosazování lidských práv, a pokud nechce, aby vypadala - jak se to často stává -, že jednoduše slouží ekonomickým zájmům velkých společností, jako jsou Total a Chevron, pak je toto ten pravý okamžik, kdy to může dokázat. Věrohodnost můžeme získat právě v situacích, jako je tato.
<P>
Na těchto akcích závisí mnoho životů.
<SPEAKER ID="224" NAME="Colm Burke">
autor. - Pane předsedající, zítřek je připomenutím 13. výročí nespravedlivého uvěznění paní Aung San Suu Kyiové, nejváženější barmské politické vězenkyně. V tomto v pravý čas přicházejícím usnesení se odsuzuje její pokračující věznění a trvá se na jejím okamžitém propuštění.
<P>
Poslední pětileté domácí vězení paní Aung San Suu Kyiové bylo v květnu prodlouženo o další rok. Článek 10b barmského zákona na ochranu státu z roku 1975 stanovuje, že osoba, která je podle soudního rozhodnutí hrozbou pro svrchovanost a bezpečnost státu a míru lidu, může být uvězněna pouze po dobu maximálně pěti let. Proto je toto prodloužené věznění nezákonné. Suu Kyiová strávila více než 13 let z posledních 19 let bez možnosti vycházet ze svého domova v Rangúnu.
<P>
Odsuzuji také skutečnost, že počet politických vězňů v Barmě vzrostl z 1 300 na více než 2 100 od šafránové revoluce v září 2007. Vojenská chunta zjevně nedodržela sliby, které dala v tomto smyslu mezinárodnímu společenství.
<P>
Propuštění zkušeného novináře a sekretáře Národní ligy za demokracii (NLD), pana U Win Tina, a šesti dalších vedoucích představitelů minulý měsíc bylo krokem správným směrem, ale je nutno učinit další kroky k osvobození barmských politických disidentů.
<P>
Vyzývám generálního tajemníka Organizace spojených národů, aby bez ohledu na převažující podmínky vytrval v úsilí o druhou návštěvu Barmy v prosinci, a mohl tak vyjádřit naléhavou osobní žádost o propuštění všech politických vězňů a plné zařazení Národní ligy za demokracii do přípravy na volby v roce 2010.
<P>
Nakonec vyzývám vedoucí představitele na summitu ASEM, který začíná zítra v Číně u příležitosti 13. výročí uvěznění paní Suu Kyiové, aby pochopili svoji odpovědnost za trvalý útlak v jedné ze sousedních zemí a aby v souladu s tím přijali rozhodná opatření k odsouzení barmské vojenské chunty za její neustávající omezování práv politických disidentů.
<SPEAKER ID="225" NAME="Esko Seppänen">
autor. - (FI) Pane předsedající, pane komisaři, Barma naprosto nedodržuje lidská práva nebo občanské svobody. Jak zde již mnozí uvedli, není to poprvé, kdy zaujímáme postoj k nedostatku svobody projevu, zamlčování informací, zákazu svobody shromažďování, porušování naprosto základních principů právního státu a zákazu opozice.
<P>
Nejhorším nepřítelem barmského národa je vedení jeho vlastní země, které s podporou armády, silou zbraní a prostřednictvím násilí tlačí svůj vlastní lid pod kontrolu svého státního monopolu. Ve vězeních chunty je zadržováno více politických vězňů než kdy dříve. Chunta také pracuje proti svým vlastním lidem, když brání, aby se mezinárodní pomoc při mimořádných událostech dostala do oblastí, kde udeřila přírodní katastrofa. Mezinárodní společenství je bezmocným svědkem toho, jak Barmánci podléhají zkáze kvůli svým vedoucím představitelům, kteří jsou represivní, ale zároveň nečinní.
<P>
V našem prohlášení apelujeme na summit ASEM, aby ostatní země v regionu mohly vyvíjet tlak na chuntu a donutily ji propustit politické vězně. Když na tom trváme, jsme samozřejmě tak trochu pokrytečtí, protože víme, že Barma není jedinou zemí v regionu, kde jsou lidská práva zašlapávána do bláta. Naše skupina podporuje společné usnesení.
<SPEAKER ID="226" NAME="Filip Kaczmarek" LANGUAGE="PL">
Pane předsedající, pane komisaři, jeden rok po brutálním potlačení protestů buddhistických mnichů zůstává mezinárodní společenství rozděleno, pokud se týká způsobu, jak postupovat vůči jednomu z nejrepresivnějších režimů na zemi. Spojené státy a Evropa uvalují přísnější sankce a dávají hlasitě najevo svoje rozhořčení z porušování lidských práv, jak také činíme my dnes v tomto Parlamentu. Na druhou stranu sousedé Barmy v regionu, konkrétně země ASEAN společně s Čínou, Indií a Ruskem, se zdržují otevřené kritiky barmského režimu pod záminkou nezasahování do vnitřních záležitostí této země. Proto chci podpořit to, co již dříve řekl pan Matsakis. Evropská komise by měla být odvážnější a nadnést tuto otázku v diskusích s Čínou, Ruskem a zeměmi ASEAN mnohem otevřenějším způsobem
<P>
Další potíž se týká akce na úrovni Organizace spojených národů, která se ukázala být naprosto neúčinnou. Před posledním Valným shromážděním se očekával výrazný posun v jednání o Barmě. K žádnému takovému posunu ale nedošlo. Evropská komise a členské státy by měly přijít s rozhodnou akcí s cílem zajistit větší aktivitu v otázce Barmy na mezinárodní úrovni.
<SPEAKER ID="227" NAME="Lidia Joanna Geringer de Oedenberg">
jménem skupiny PSE. - (PL) Pane předsedající, od posledního usnesení Evropského parlamentu k dramatické situaci v Barmě uplynuly méně než čtyři měsíce. Vojenský režim, který je v této zemi u moci, nedodržel žádný ze slibů, který dal mezinárodnímu společenství po loňském povstání. Pokud se situace v Barmě nezlepší, existuje nebezpečí, že generální tajemník Organizace spojených národů odvolá svoji prosincovou návštěvu. Počet politických vězňů se zvýšil na dva tisíce. Jsou stále ještě drženi v nelidských podmínkách a je jim znemožněn přístup k lékařské péči. Paní Aung San Suu Kyiová je vězněna 17 let. Je laureátkou Nobelovy i Sacharovovy ceny. Barmský režim stále omezuje základní lidská práva a svobody, včetně přístupu k nezávislým zdrojům informací. Karenská menšina je pronásledována úřady a hledá útočiště v Thajsku, kde žije na hranici chudoby. To samé platí pro lidi postižené hurikánem. Režim nepovolil, aby se k nim dostala humanitární pomoc, a tak vystavil tisíce svých vlastních občanů riziku smrti hladem.
<P>
Měli bychom od barmských činitelů požadovat, aby zrušili veškerá omezení na poskytování humanitární pomoci a obnovili základní svobody v zemi. Je třeba vyvinout důrazné úsilí, jehož cílem bude zajistit, že se uskuteční návštěva generálního tajemníka OSN v Barmě a že Národní liga za demokracii bude zapojena do procesu příprav na volby v roce 2010. Čína a Indie by měly odmítnout svoji pomoc barmské armádě a vyvíjet tak na barmský režim politický a hospodářský tlak. Mezinárodní společenství by mělo uvalit hospodářské sankce a také zmrazit aktiva členů vlády a osob s nimi spojených.
<SPEAKER ID="228" NAME="Kathy Sinnott">
jménem skupiny IND/DEM. - Pane předsedající, Barma je země, která se topí v korupci. Lidé v této zemi, která má 2 000 politických vězňů držených ve vazbě, kde úřady brání v přístupu k svobodným médiím a kde je v průmyslovém sektoru velmi rozšířena otrocká práce, potřebují skutečnou pomoc.
<P>
Avšak i přes více než 37 návštěv vyslanců OSN za posledních 20 let a šest usnesení přijatých v tomto Parlamentu neprovedla vojenská chunta ani jednu reformu. Souhlasila bych s panem Matsakisem, že nestačí poukazovat pouze na Barmu: musíme poukázat také na ty, kteří Barmu podporují, a na hlavního z nich, tedy Čínu, jejího nejmocnějšího hospodářského a vojenského spojence. Přesto však usmívající se pan Sarkozy reprezentoval Evropskou radu na letošních letních olympijských hrách. Naléhal na vrcholné představitele Číny kvůli Barmáncům, kvůli Súdáncům, kvůli Tibeťanům a kvůli vlastnímu pronásledovanému lidu v Číně?
<P>
Ráda bych také zmínila zejména zneužívání fondů pomoci, které jdou do Barmy, protože se neustále pokoušíme dostat k obyčejným lidem v Barmě, a přesto jsou tyto věci často přidělovány oblíbencům barmské vlády, kteří je pak prodávají dál za vysokou cenu.
<SPEAKER ID="229" NAME="Paulo Casaca" AFFILIATION="PSE">
(PT) Pane předsedající, pane komisaři, zítřek je připomínkou 13. výročí nespravedlivého uvěznění barmské vedoucí osobnosti, paní Aung San Suu Kyiové. Je to tedy ten správný čas, kdy Evropská unie a úřadující předseda Rady, který je v Pekingu na Asijsko-evropském setkání, mohou prohlásit, že situace v Barmě je nepřijatelná, vyvinout nezbytný tlak, zejména na Čínu, jak již navrhlo několik poslanců tohoto Parlamentu, držet se příkladu, který daly zejména Spojené státy americké v roce 2003, a odmítnout nadále dovážet oblečení vyráběné za podmínek ostudného otroctví. Kromě toho musí být uvaleny sankce, které jsou naprosto jasné a důsledné. Pokud by bylo možné toto udělat, jsem přesvědčen, že bychom nakonec mohli začít zažívat změny v situaci v Barmě.
<SPEAKER ID="230" NAME="Peter Skinner" AFFILIATION="PSE">
Pane předsedající, rád bych poděkoval panu komisaři za to, že nám naslouchal. Společně s kolegy poslanci, jako je Glenys Kinnocková, jsem se dlouho těšil na den, kdy se usnesení o lidských právech v Barmě a kdekoliv jinde nebudou muset v tomto Parlamentu zvažovat, ale musíme se k tomu neustále vracet.
<P>
Mohu jenom souhlasit s kolegy poslanci v celém Parlamentu, že se stále znova díváme na pokusy provést změny v Barmě, a nevidíme nic než neúspěch. Je třeba, abychom poukázali na země, které tomuto zkorumpovanému režimu pomáhají a zachraňují ho pomocí obchodu. Oznámili jsme jména některých z těch zemí a měli bychom na evropské úrovni udělat více, abychom zajistili, že jejich zveřejnění povede ke skutečné změně. Je třeba, abychom se v Barmě stali svědky změn, které povedou ke svobodě shromažďování a sdružování, propuštění vězňů svědomí a plnému přechodu k demokracii s více stranami. Zbavili jsme se chunt v Evropě. Potřebujeme, aby se svět zbavil chunty v Barmě.
<SPEAKER ID="231" NAME="Zbigniew Zaleski" AFFILIATION="PPE-DE">
- (PL) Pane předsedající, když se na protest proti nositelům moci ozve pouze jeden člověk, jeho hlas bude sotva slyšet. Pokud však své hlasy pozvednou všichni poslanci tohoto Parlamentu a připojí se k nim hlasy v jiných zemích, pak si občané zemí, kteří jsou vystaveni represím, uvědomí, že stojí za to mluvit pravdu a postavit se takovým režimům. Uvědomí si, že jejich úsilí nakonec přinese ovoce a jejich morálka bude posílena. Přesto však platí, že vedle pouhých slov jsou třeba konkrétní akce, aby chuntě bylo dáno najevo, že se nevyplatí setrvávat v útlaku až do samého konce kvůli dopadu, který to má na národ a nositele moci samotné. Je proto třeba přijmout dvě rozhodná opatření a dovést je do konce; jsem přesvědčen, že pravda zvítězí a že s rostoucím počtem lidí prosazujících pravdu v Barmě poroste i jejich síla.
<SPEAKER ID="232" NAME="Gerard Batten" AFFILIATION="IND/DEM">
Pane předsedající, na začátku tohoto roku jsme byli svědky selhání barmské vlády při zvládání dopadů přírodní katastrofy v této zemi. Vzhledem k množství finančních prostředků vydávaných armádou na své vlastní zajištění a vzhledem k tomu, jak pevně armáda ovládá život společnosti, by člověk přinejmenším očekával, že bude schopná reagovat na potřeby svých vlastních lidí v humanitární krizi. Nestalo se tak, protože nemá žádnou skutečnou funkci kromě zachovávání své vlastní existence a naprosté kontroly moci.
<P>
Když se vrátím k tomu, co jsem uvedl ve svých předcházejících poznámkách o Kongu, zajímalo by mě, kolik vojenských chunt má účty v západních bankách a užívá si výletů s nakupováním do Londýna, Paříže a Říma. Přímý způsob, jak by demokratické země mohly projevit svoji podporu Barmáncům, by spočíval ve znemožnění takových výletů, dokud by se v Barmě neuplatňovala lidská práva a demokracie.
<SPEAKER ID="233" NAME="Justas Vincas Paleckis" AFFILIATION="PSE">
(LT) Pozorně tuto rozpravu sleduji a rád bych upozornil na dvě myšlenky. Myslím, že pan Matsakis docela správně zdůraznil, že klíč k situaci v Barmě leží jak v Moskvě, tak zejména v Pekingu a Dillí. Je nutno zvýšit tlak nejenom na Barmu, ale také na tyto ostatní země. Zadruhé jsou velice důležité postřehy pana Piniora a já s ním z celého srdce souhlasím, že musíme sledovat, nakolik má tento tlak na Barmu a tyto sankce proti Barmě účinek na chuntu a nakolik se dotýkají běžných lidí. Rád bych vyzval Evropskou komisi, aby provedla rozbor všech těchto kroků z hlediska jejich nepříznivého dopadu na akce chunty a z hlediska jejich dopadu na lidi. Zdá se mi, že je třeba Barmu podpořit, aby se všemožným způsobem otevřela zbytku světa. Teprve potom bude tato země schopna nastoupit cestu k demokracii.
<SPEAKER ID="234" NAME="Marios Matsakis" AFFILIATION="ALDE">
Pane předsedající, jelikož se blížíme ke konci této rozpravy o lidských právech v rámci dílčího zasedání zde ve Štrasburku, stojí za to poznamenat, že se život vrací zpátky do vyježděných kolejí, a jenom pár věrných a zainteresovaných kolegů poslanců je stále přítomno společně se zástupci Komise - jsme vděční, že Komise má vždy v těchto rozpravách své zástupce - a samozřejmě že chybí jakýkoliv zástupce Rady. Měli bychom být všichni prostě vděčni, že na nás prozatím nespadla střecha. Doufejme, že nikdy nespadne!
<SPEAKER ID="235" NAME="Andris Piebalgs">
člen Komise. - Pane předsedající, rád bych vám na začátek připomenul, že reakce Komise na cyklón z minulého května byla rychlá a zásadní. Poskytli jsme humanitární a potravinovou pomoc a pracovali jsme prostřednictvím mechanismu civilní ochrany ve spolupráci s členskými státy EU.
<P>
Jsme potěšeni aktivní rolí ASEAN při koordinování mezinárodního úsilí. Komise financovala největší část vyhodnocení potřeb, které společně prováděly ASEAN, Organizace spojených národů a vláda. Naléhavá humanitární krize není u konce, ale my se nyní budeme zabývat také otázkami rekonstrukce. Nejpozoruhodnějším v tomto období byl příval solidarity mezi občany, místními neziskovými organizacemi a Červeným křížem Myanmaru. Toto je jasný signál, že rezignace na občanskou společnost není žádnou alternativou.
<P>
Toto jsou problémy, které je třeba řešit:
<P>
Zaprvé musíme omezit izolaci Barmánců. Občanská společnost potřebuje posílit. Komise je spolupořadatelem konference v Bruselu o roli občanské společnosti v Barmě, která se bude konat 29. října.
<P>
Zadruhé musíme udržovat otevřené všechny komunikační kanály s vládou. Očekává se, že si předseda Barroso vezme slovo na summitu ASEM, který se bude konat 26. října v Pekingu. Kromě toho navázala Komise pracovní vztahy s rezortními ministerstvy v záležitostech zdraví, vzdělávání a zajištění životních podmínek.
<P>
Zatřetí musíme podpořit a posílit Organizaci spojených národů jako hnací sílu. Neexistuje žádná alternativa k dobrým úřadům generálního tajemníka OSN a zvláštního poradce OSN Ibrahima Gambariho. Komise silně podporuje úsilí zvláštního zpravodaje OSN v oblasti lidských práv v Myanmaru, pana Tomáse Ojey Quintany.
<P>
Národní usmíření vyžaduje také dialog, který bude otevřený všem. Nemůže se odehrávat, pokud budou aktéři politiky ve vězení nebo v domácím vězení. Požadujeme propuštění všech, kdo jsou zadržováni z politických důvodů. Komise také podporuje úsilí MPO o ukončení praktik nucené práce, které se používají ve vojenských a infrastrukturních programech.
<P>
Komise používá všechny své kanály k vyjádření obav týkajících se nucené práce a nedodržování základních svobod. Lid Myanmaru si zaslouží naši pozornost a pomoc a Komise bude i nadále dělat vše, co je v její moci.
<SPEAKER ID="236" NAME="Předsedající">
Rozprava je uzavřena.
<P>
Písemná prohlášení (článek 142 jednacího řádu)
<SPEAKER ID="237" NAME="Sebastian Valentin Bodu  " AFFILIATION="PPE-DE">
písemně. - (RO) Evropský parlament musí zaujmout jednotný postoj při odsouzení Myanmaru, kde se situace stala tragickou, za zločiny proti lidskosti. Uznávané neziskové organizace poukazují na to, že za posledních šest měsíců bylo okolo 70 000 civilistů nuceno opustit své domovy ve snaze uniknout systematickému zneužívání ze strany vojenské chunty.
<P>
Historie vojenské diktatury v Myanmaru sahá přibližně 50 let nazpátek a my odsuzujeme skutečnost, že jeho obyvatelé nemohou již půl století žít normální život.
<P>
Vzhledem k míře pronásledování, mučení, tvrdé práce, konfiskacím půdy a omezování práv pohybu v Myanmaru mohou být vedoucí činitelé snadno obviněni ze zločinů proti lidskosti.
<P>
Jako příslušník Evropské unie, organizace, kde je dodržování lidských práv základní zásadou, jsem přesvědčen, že je nezbytné, aby vedoucí činitelé v Myanmaru byli veřejně poučeni o tom, že dodržování lidských práv vytváří základ pro hospodářskou prosperitu země. Osvobození všech politických vězňů v Myanmaru, počínaje nositelkou Nobelovy ceny, paní Aung San Suu Kyiovou, by bylo ze strany vedoucích činitelů v tomto státě velice symbolické a naznačovalo by to, že jsou otevřeni mezinárodnímu dialogu a nechtějí se dostat do naprosté izolace od zbytku světa.
<SPEAKER ID="238" NAME="Jules Maaten  " AFFILIATION="ALDE">
písemně. - (NL) V době nadcházejícího summitu ASEM dne 24. října 2008 v Pekingu tomu bude přesně celých 13 let, po kterých je vedoucí barmské opozice a nositelka Nobelovy ceny, paní Aung San Suu Kyiová, držena v zajetí. Generální tajemník OSN pan Ban Ki-Moon oznámil svůj plán navštívit v prosinci Barmu, ale naznačil, že tak učiní pouze za předpokladu, že bude možné dosáhnout zásadního pokroku, pokud se týká politické situace a situace lidských práv v Barmě. V opačném případě bude nucen svoji návštěvu odložit. Nadcházející summit ASEM je skvělou příležitostí využít intenzivní tlak na Barmu, aby urychleně splnila podmínky OSN, a tak urychlila návštěvu pana Ban Ki-Moona.
