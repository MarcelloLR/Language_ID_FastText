<CHAPTER ID="016">
Změna klimatu a energetika (závěr)
<SPEAKER ID="457" NAME="Předsedající">
Dalším bodem jsou závěry Rady a Komise ke změně klimatu a energetice.
<SPEAKER ID="458" NAME="Jean-Louis Borloo" LANGUAGE="FR">
Pane předsedající, dámy a pánové, chtěl bych uvést tři hlavní věci.
<P>
První se týká metody, postupu a spolurozhodování. Občas slýchám myšlenku, že tato dohoda uzavřená v prvním čtení by neměla být precedentem. Není zde nikdo, kdo by o to zvláštním způsobem usiloval. Domnívám se, že současné zvláštní okolnosti mezi Kodaní a demokratickým postupem Parlamentu znamenaly, že jsme tuto otázku rozhodně museli uzavřít v prvním čtení, jinak bychom žádné dohody nedosáhli, což se mohlo stát. Myslím si však, že velmi důkladná práce na návrhu Komise, jež byla mimořádně svědomitá, práce zpravodajů a výborů a práce Rady v různých sestavách pro oblast energetiky a životního prostředí znamenala, že bylo vše připraveno k tomu, aby bylo dohody dosaženo. Dohoda o důvěře uzavřená před třemi týdny uprostřed trialogů nám určitým způsobem umožnila dospět k závěru.
<P>
Je to bezpochyby Parlament, který nakonec, jak je to běžné, provede rozhodující hlasování; to se bude konat zítra.
<P>
Moje druhá poznámka se týká všech textů. Vím, že v kterémkoli bodě můžeme věnovat zvláštní pozornost metodě. Důležité však nejsou metody, ale záruka, kterou se vší počestností dáváme sami sobě, že disponujeme prostředky nutnými k dosažení daných cílů.
<P>
Použiji příklad emisí CO2 z automobilů, které byly předmětem nejrozhodnějších projevů. Tyto názory nesdílím, protože pokud jde o konstrukci vozidel, velmi dobře víte, že návrh a konstrukce automobilů trvá roky. Pane Daviesi, vy to víte. Paní Harmsová podpořila návrh Komise, který neuvádí cíl 95 gramů. Konsensus, kterého dosáhl trialog, je v podstatě nepatrným zmírněním krátkodobých nebo přímých sankcí, což má malý vliv na okamžitou výrobu, výměnou za potvrzené hlavní strategické rozhodnutí stanovující 95 gramů, a nikoli již 120 gramů.
<P>
Možná jsme mohli vést diskusi a dospět k závěru, že jsme toho mohli udělat více. To nezpochybňuji, ale nemyslím si, že metody přijaté ve všech šesti textech jsou ústupky učiněné s ohledem na Komisi.
<P>
Komise předložila složité návrhy, protože daná situace je složitá, situace členských států je složitá, situace našich průmyslových odvětví a našeho sociálního prostředí je složitá. Domnívám se však, že máme veškeré prostředky k tomu, abychom dospěli k této první fázi balíčku opatření v oblasti klimatu a energetiky.
<P>
Třetí věcí, kterou musím uvést, je externí vyjádření a týká se zejména příprav na Kodaň. Toto uvádím jako svůj osobní názor, protože před třemi dny jsem byl v Poznani. V Kodani nemůžeme vést velká jednání, pokud jako Evropané nejsme stoprocentně hrdí na naši první fázi. Pokud na externí úrovni znehodnocujeme tuto první fázi ve vztahu k našim partnerům ze Spojených států, Kanady, Austrálie, Číny, Ruska a mnoha dalším, pokud sami znehodnocujeme první fázi zásadního průlomu, neměli bychom být překvapeni, jestliže nás ostatní nebudou brát v Kodani vážně. Oni nebudou mít na své straně Evropský soudní dvůr, který zajišťuje, aby byly dotčené směrnice řádně prováděny.
<P>
Prosím vás tedy, abychom vedli interní rozpravu; to je běžné. Samozřejmě je zde hlasování, ale věřte mi, celé odvětví pochopilo, co tím chceme říct. V každém případě to pochopili to i Evropští občané a nemá to nic společného s námi či našimi směrnicemi. Zcela jednoduše řečeno, zbytek světa nám nyní naslouchá, neznehodnocujme tedy mimořádný výsledek.
<SPEAKER ID="459" NAME="Stavros Dimas">
člen Komise. - Pane předsedající, rád bych poděkoval všem řečníkům, kteří vystoupili v dnešní debatě, za jejich velmi konstruktivní poznámky a vyzývám vás k podpoře tohoto kompromisního balíčku, který byl dnes předložen. Přijetím této kompromisní dohody Evropská unie ukáže, že s dostatečnou politickou vůlí je možné přijímat konkrétní opatření nezbytná k boji proti změně klimatu a že je možné učinit tak s přijatelnými náklady. Pokud se dokáže 27 zemí s odlišnou sociální a hospodářskou situací v poměrně krátkém čase dohodnout na velmi složitém a rozsáhlém souboru opatření, proč by nebylo možné dosáhnout obdobné dohody na mezinárodní úrovni? Během konference OSN konané minulý týden v Poznani bylo jasné, že svět hledí na Evropu a že naše opatření budou mít rozhodující a pozitivní vliv na mezinárodní jednání.
<P>
Rád bych učinil krátké poznámky k některým bodům, které byly dnes večer velmi diskutovány.
<P>
Za prvé, pokud jde o automobily: prvním úspěchem, kterého dosáhneme prostřednictvím kompromisního návrhu, bude to, že pro evropské výrobce automobilů stanovíme povinné standardy, což je velmi důležité, a toto samotné je důvodem, proč hlasovat ve prospěch tohoto návrhu, jenž je součástí balíčku. Přispělo to rovněž k dosažení přibližně třetiny cílů původního návrhu Komise v odvětví, na které se nevztahuje systém obchodování s emisemi, a ještě to přispěje k přibližně čtvrtině cílů v rámci nynějšího návrhu. Pokud bude brán v úvahu dlouhodobý cíl 95 g, mohli bychom znovu dosáhnout jedné třetiny, o kterou jsme původně usilovali. Samozřejmě - jak uvedl Chris Davies - v zájmu evropských výrobců automobilů je rychle se přiklonit k technologickým inovacím s cílem snížit spotřebu paliva automobilů, protože tímto způsobem získají rychleji výhodu společenského posunu směrem k ekologicky čistším automobilům, a díky tomu budou profitovat. Spotřebitelé budou samozřejmě platit méně za palivo a životní prostředí bude z této výroby čistších automobilů těžit. Takže se domnívám, že byste měli ve prospěch této zprávy hlasovat i při její současné podobě a s ohledem na to, že je součástí celého balíčku.
<P>
Za druhé, pokud jde o dražbu emisních povolenek: existuje zde velká vlna kritiky, co se týče otázky, proč bychom měli omezit dražby emisních povolenek. Ještě v prvním a druhém obchodovacím období dosahovala maximální výše dražení 4 %: 4 % povolenek byly vydraženy. Nyní to bude více než 50 %, a to i po snížení. Dražení je velmi důležité, je to nejlepší způsob přidělování povolenek, funguje to na základě zásady "platí znečišťovatel", neumožňuje to vytváření neočekávaných zisků a bude to vytvářet finanční prostředky, které jsou potřebné pro boj proti změně klimatu a pro další dobré důvody. Stále zde ale zůstává tato pobídka: nyní přesáhneme 50 % a tento podíl se bude rok od roku zvyšovat. Pokud některé ze zemí, jež disponují výjimkou pro odvětví energetiky, tuto možnost nevyužívají - což je můj názor, pak se tento podíl, až takový čas nastane, ještě zvýší.
<P>
Co se týče neočekávaných zisků, jež by mohly vzniknout v důsledku bezplatných povolenek: členské státy, které jsou tím velmi znepokojeny, mají stále možnost tyto neočekávané zisky zdanit. Existuje tedy způsob, jak se s touto otázkou vypořádat, je-li zde politická vůle, a vy, poslanci Evropského parlamentu, máte ve svých domovských zemích rovněž určitý hlas.
<P>
Pokud jde o využívání externích kreditů v odvětví, na které se nevztahuje systém obchodování s emisemi, tedy odvětví společného úsilí, byl jsem pobouřen některými argumenty, které dnes byly předneseny. My nejsme pro využívání mechanismu čistého rozvoje (CDM)? Opravdu nepodporujeme flexibilní mechanismy Kjótského protokolu? Budeme proti nim při příležitosti jednání o mezinárodní dohodě v Kodani? Myslíte si, že velmi složitá dohoda, jíž má být v Kodani dosaženo, by bez těchto flexibilních mechanismů byla nemožná?
<P>
Takže jaký je váš postoj? Nerozumím tomu. Jste proti těmto flexibilním mechanismům, proti investování do rozvojových zemí, přenášení technologií do těchto zemí a snižování emisí a samozřejmě získávání kreditů za tyto emise? Samozřejmě musíme dosáhnout rovnováhy tak, abychom tam nerealizovali většinu z nich. Musíme je uplatnit zde v Evropské unii, doma, protože je to lepší pro naše hospodářství, je to lepší pro přizpůsobení se nízkouhlíkovým potřebám budoucnosti a našim podnikům a průmyslu to poskytne výhodu vyplývající z možnosti včasného jednání. Bude to pobídkou pro vývoj nových technologií, pro energetickou účinnost a pro podporu obnovitelných zdrojů energie.
<P>
Samozřejmě tedy musíme zachovat rovnováhu a domnívám se, že rovnováha nebyla 10% zvýšením využívání externích kreditů v odvětví, na které se nevztahuje systém obchodování s emisemi, příliš narušena, protože právě o tom hovoříme. V odpovědi na argumenty poslanců Evropského parlamentu ze zemí, které požádaly o tuto výjimku, znovu říkám: řekněte svým zemím, ať tuto výjimku nevyužijí. Je na vás, abyste ovlivnili veřejné mínění a vlády svých zemí tak, aby nevyužily toto dodatečné 1 %.
<P>
Věřím, že nakonec, protože je toto dodatečné 1 % podřízeno mnoha podmínkám, nebude v převážné míře využito. Připomínám vám, že k využití tohoto dodatečného 1 % v projektech CDM by mělo docházet v nejméně rozvinutých zemích. Pokud si dobře pamatuji, hlavní spor, který jsme na konferenci OSN v Poznani měli s rozvojovými zeměmi, se týkal skutečnosti, že v těchto zemích neprovádíme mnoho projektů. Jednou z otázek, které jsme prodiskutovali, bylo lepší rozdělení projektů mezi rozvojové země, zejména ty nejméně rozvinuté. To je samozřejmě velmi důležité pro to, aby byla kvalita mechanismů CDM vysoká; to jsme na konferenci OSN v Poznani prodiskutovali a dosáhli jsme určitého pokroku. Doufám, že do doby konání kodaňské konference tuto diskusi ohledně vylepšení a transparentnosti CDM a podmínky adicionality, která je rozhodně nezbytná, uzavřeme.
<P>
Poslední bod, který bych rád zmínil, se týká otázky, zda je tento balíček hrozbou, protože jsem od některých kolegů slyšel, že balíček, a zejména dražba emisních povolenek, ohrozí jejich hospodářství. Připomínám však, že výnosy, jež budou získány z dražeb, zůstávají v členských státech. Neplynou pryč, do jiných zemí, zůstávají ministerstvu financí v dané zemi a mohou být využity pro dobré účely a mohly by být využity dokonce i na financování sociálních otázek. Pokud dojde ke zvýšení ceny elektřiny, pokud jsou zde energeticky chudé oblasti, můžete částečně zmírnit toto zvýšení ceny elektřiny. Nerozumím proto zmiňované "hrozbě" zapříčiněné dražbou emisních povolenek a ohrožující hospodářství daných zemí: celý balíček je v souladu s cílem vypořádat se s hospodářskou krizí. Nyní již nemám více času, aby se o to přel, k této otázce proběhla velká diskuse a již se k tomu nebudu vracet.
<P>
Dovolte mi zakončit moje vystoupení vyjádřením mých nejupřímnějších díků Evropskému parlamentu, předsednictví a Radě za vynikající spolupráci na uvedeném balíčku a souvisejících návrzích ohledně oxidu uhličitého a automobilů a směrnici o jakosti paliv. Oceňuji zejména konstruktivní roli, kterou hrál Parlament a především zpravodajové, při zajištění dohody o tomto balíčku mezi jednotlivými orgány. Přijetím tohoto balíčku zajistíte, že Evropská unie bude disponovat konkrétními opatřeními nutnými ke splnění svých závazků ohledně snížení emisí, a znovu potvrdíte vedoucí postavení Evropy v otázce změny klimatu v situaci, jež je rozhodující pro mezinárodní jednání. Čím více hlasů bude pro tato opatření, tím silnější signál odhodlanosti vypořádat se se změnou klimatu vyšleme našim mezinárodním partnerům, a tím účinněji budeme moci přesvědčovat naše partnery, aby následovali náš příklad. Proto vás důrazně vyzývám, abyste podpořili kompromisní balíček, jenž nám byl dnes předložen.
<SPEAKER ID="460" NAME="Andris Piebalgs">
člen Komise. - Pane předsedající, je mi ctí zakončit tuto velmi konstruktivní rozpravu. Je to velký úspěch. Kdo by věřil, že se dokážeme dohodnout na tak náročném balíčku opatření týkajících se velmi složitých otázek nejen prostřednictvím konsensu v Radě, ale také prostřednictvím dohody s Parlamentem v prvním čtení? Je to skutečně velký úspěch.
<P>
Rád bych zmínil pouze to, že v průběhu dohody učinila Komise několik prohlášení. Tato prohlášení byla předána Parlamentu, aby mohla být připojena k zápisu naší rozpravy.
<P>
Společně jsme dosáhli skvělé dohody a těší mě, že vám ji mohu doporučit. Přeji vám hodně úspěchů při zítřejším hlasování.
<P>
Prohlášení Komise o balíčku opatření v oblasti klimatu a energetiky
<P>
Obchodování s emisemi - zpráva poslankyně Doyleové
<P>
Prohlášení Komise k čl. 10 odst. 3 revidované směrnice o systému obchodování s emisemi
<P>
V letech 2013 až 2016 mohou členské státy výnosy z dražby povolenek použít rovněž na podporu vybudování vysoce účinných elektráren, včetně nových elektráren, které jsou připraveny pro zachycování a ukládání CO2. V případě nových zařízení, která překračují úroveň účinnosti elektrárny stanovenou v příloze 1 rozhodnutí Komise ze dne 21. prosince 2006 (2007/74/ES) , mohou členské státy poskytnout podporu až do výše 15 % celkových nákladů na investice pro nová zařízení, která jsou připravena pro zachycování a ukládání CO2.
<P>
Prohlášení Komise k čl. 10a odst. 4a o změně pokynů Společenství ke státní podpoře na ochranu životního prostředí
<P>
Členské státy mohou usoudit, že je nezbytné poskytovat určitým zařízením dočasné kompenzace na náklady spojené s emisemi CO2 promítnuté do cen elektřiny, pokud by jinak mohly náklady spojené s emisemi CO2 způsobit riziko přesunu zdrojů emisí CO2. Pro případ, že nebude mezinárodní dohoda, se Komise zavazuje, že po konzultaci s členskými státy upraví pokyny Společenství o státní podpoře na ochranu životního prostředí do konce roku 2010 tak, aby byl zaveden podrobný předpis, podle kterého mohou členské státy pro takovou podporu poskytovat státní podporu. Předpisy budou navazovat na zásady, které jsou obsaženy v neoficiálním dokumentu předloženém Radě dne 19. listopadu 2008 (příloha 2 15713/1/08).
<P>
Zachycování a ukládání CO2 - zpráva poslance Daviese
<P>
Prohlášení Komise k nejnovějšímu vývoji v oblasti zavádění technologií CCS
<P>
Od roku 2010 bude Komise podávat pravidelné zprávy o nejnovějším vývoji v oblasti zavádění technologií pro zachytávání a geologické ukládání CO2 (technologie CCS) v rámci svých činností spojených s provozováním sítě demonstračních projektů CCS. Tyto zprávy budou obsahovat informace o pokroku dosaženém při zavádění demonstračních zařízení CCS a ve vývoji technologií CCS, dále odhady nákladů a údaje o vývoji infrastruktury pro přepravu a ukládání CO2.
<P>
Prohlášení Komise k návrhům rozhodnutí o povoleních a k návrhům rozhodnutí o přechodu odpovědnosti podle čl. 10 odst. 1 a čl. 18 odst. 2 směrnice
<P>
Komise zveřejní všechna stanoviska k návrhům rozhodnutí o povoleních podle čl. 10 odst. 1 směrnice a k návrhům rozhodnutí o přechodu odpovědnosti podle čl. 18 odst. 2. Zveřejněná znění stanovisek však nebudou obsahovat informace, jejichž důvěrnost je zaručena v rámci výjimek z přístupu veřejnosti k informacím podle nařízení (ES) č. 1049/2001 o přístupu veřejnosti k dokumentům Evropského parlamentu, Rady a Komise (Úř. věst. L 145, 31. 5. 2001, s. 43) a nařízení (ES) č. 1367/2006 o použití ustanovení Aarhuské úmluvy o přístupu k informacím, účasti veřejnosti na rozhodování a přístupu k právní ochraně v záležitostech životního prostředí na orgány a subjekty Společenství (Úř. věst. L 264, 25. 9. 2006, s. 13).
<P>
Prohlášení Komise k otázce, zda má být oxid uhličitý jmenovitě uvedenou látkou s odpovídajícími prahovými hodnotami v revidované směrnici Seveso
<P>
CO2 je běžná látka, která v současnosti není klasifikována jako látka nebezpečná. Přeprava CO2 ani jeho úložiště proto nyní nejsou zahrnuty do oblasti působnosti směrnice Rady 96/82/ES ze dne 9. prosince 1996 o kontrole nebezpečí závažných havárií s přítomností nebezpečných látek (směrnice Seveso). Komise provedla předběžnou analýzu dostupných informací o přepravě CO2 a empirické důkazy i modelování týkající se přepravy CO2 potrubím naznačují, že související rizika nejsou vyšší než v případě potrubní přepravy zemního plynu. Zdá se, že totéž platí pro lodní přepravu CO2 ve srovnání s lodní přepravou zkapalněného zemního plynu nebo zkapalněného ropného plynu. Rovněž nebezpečí havárie plynoucí z úložiště CO2, ať již v důsledku prasknutí při injektáži nebo úniku po injektáži, by podle všeho nemělo být významné. Možnost zahrnutí CO2 jako jmenovitě uvedené látky v rámci směrnice Seveso však bude podrobněji zvážena při přípravě navrhované revize uvedené směrnice, která je naplánována na přelom let 2009 a 2010. Pokud by posouzení poukázalo na možné relevantní nebezpečí havárie, předložila by Komise návrhy na zařazení CO2 jako jmenovitě uvedené látky do revidované směrnice Seveso s odpovídajícími prahovými hodnotami. V takovém případě by Komise rovněž navrhla příslušné změny přílohy III směrnice Evropského parlamentu a Rady 2004/35/ES ze dne 21. dubna 2004 o odpovědnosti za životní prostředí v souvislosti s prevencí a nápravou škod na životním prostředí (směrnice o odpovědnosti za životní prostředí), aby všechna zařízení spadající do působnosti směrnice Seveso, v nichž dochází k manipulaci s nadkritickým CO2, byla rovněž zahrnuta do oblasti působnosti směrnice o odpovědnosti za životní prostředí.
<P>
Prohlášení Komise k zachytávání CO2 v minerální podobě
<P>
Zachytávání CO2 v minerální podobě (tedy jeho vázání ve formě anorganických uhličitanů) je jednou z možných technologií pro snižování emisí CO2, kterou by v zásadě mohly využívat tytéž kategorie průmyslových zařízení, které mohou využívat geologické ukládání CO2. V současnosti je však tato technologie stále ve stádiu vývoje. Vedle energetické sankce spojené se zachytáváním CO2 se však dnes projevuje také výrazná energetická sankce související se samotným procesem zachytávání CO2 v minerální podobě, kterou bude nutné se zabývat, dříve než bude možné postoupit do stádia komerčního využití. Stejně jako v případě geologického ukládání, i zde bude zapotřebí stanovit kontrolní opatření nutná pro zajištění bezpečnosti pro životní prostředí. Vzhledem k zásadním rozdílům mezi oběma technologiemi se budou příslušná kontrolní opatření pravděpodobně značně lišit od opatření uplatňovaných v případě geologického ukládání. S ohledem na tyto skutečnosti bude Komise nadále pečlivě sledovat technický pokrok v oblasti zachytávání CO2 v minerální podobě, aby mohla vypracovat účinný právní rámec umožňující ekologicky bezpečné zachytávání CO2 v minerální podobě a jeho uznávání v rámci systému pro obchodování s emisemi, jakmile se tato technologie dostane do odpovídajícího stádia vývoje. Vzhledem k zájmu o tuto technologii ze strany členských států a k tempu technologických změn nastane vhodná doba k prvnímu posouzení zřejmě kolem roku 2014, případně i dříve, pokud to okolnosti umožní.
<P>
Směrnice o jakosti paliv - zpráva poslankyně Corbeyové
<P>
Prohlášení Komise k přijetí nové směrnice
<P>
Komise potvrzuje, že snížení o 2 %, která jsou uvedena v čl. 7a odst. 2 písm. b) a c), nejsou závazná a že jejich nezávazností se bude zabývat přehodnocení.
<P>
CO2 a automobily - zpráva poslance Sacconiho
<P>
Komise potvrzuje, že v roce 2009 hodlá navrhnout revizi směrnice 1999/94/ES o dostupnosti informací pro spotřebitele o spotřebě paliva a emisích CO2 při prodeji nových osobních automobilů. Tím se má zajistit, aby spotřebitelé obdrželi u nových osobních automobilů příslušné informace o emisích CO2.
<P>
Komise do roku 2010 přezkoumá směrnici 2007/46/ES, aby mohly být orgány členských států odpovědné za sledování a podávání zpráv v souladu s nařízením informovány o použití inovativních technologií ("ekologických inovací") ve vozidle a jejich dopadu na specifické emise CO2 vozidla.
<P>
Komise rovněž zváží přípravu a provedení požadavku, aby automobily byly vybaveny měřiči spotřeby paliva jako prostředku na podporu úspornější jízdy. V této souvislosti Komise zváží úpravu rámcových právních předpisů pro schvalování typu a přijetí potřebných technických norem do roku 2010.
<P>
Komise však usiluje o dosažení cílů iniciativy zaměřené na zlepšování právních předpisů a naplnění potřeby podložit návrhy celkovým posouzením dopadů a výhod. V tomto ohledu a v souladu se Smlouvou o založení Evropského společenství bude Komise pokračovat v hodnocení nezbytnosti předkládání nových legislativních návrhů, vyhrazuje si však právo rozhodnout, zda a kdy bude vhodné takový návrh předložit.
<P>
Podpora využívání energie z obnovitelných zdrojů - zpráva poslance Turmese
<P>
Prohlášení Komise k čl. 2 písm. b)
<P>
Komise je toho názoru, že pro účely této směrnice může výraz "průmyslové a městské odpady" zahrnovat odpad označovaný jako "obchodní odpad".
<P>
Prohlášení Komise k čl. 20 odst. 6 písm. d)
<P>
Komise je toho názoru, že odkaz na 20% cíl uvedený v posledním pododstavci čl. 20 odst. 6 písm. d) nebude vykládán jinak než jako v čl. 3 odst. 1 směrnice.
<P>
Prohlášení Komise k čl. 20 odst. 6 písm. d) a odstavcům 7 a 8
<P>
Komise si je vědoma, že některé členské státy dosáhly na vnitrostátní úrovni vysokého podílu obnovitelné energie již v roce 2005. Při přípravě zpráv podle čl. 20 odst. 6 písm. d) a odstavců 7 a 8 Komise jako součást posouzení, zda jsou cíle plněny na základě co nejlepšího poměru nákladů a přínosů, patřičně zohlední mezní náklady zvýšení podílu obnovitelné energie a případně zahrne do návrhu či návrhů, které předloží v souladu s uvedeným článkem směrnice, vhodná řešení také pro příslušné členské státy.
<P>
Prohlášení Komise k příloze VIIb
<P>
Komise se pokusí uspíšit přípravu pokynů uvedených v příloze VIIb směrnice do roku 2011 a ve spolupráci s členskými státy stanoví údaje a metodiky potřebné k odhadu a sledování podílu tepelných čerpadel na plnění cílů směrnice.
<P>
Jelikož je třeba přihlédnout ke skutečnosti, že množství primární energie spotřebované tepelnými čerpadly, jež nejsou poháněna elektřinou, není ovlivněno výkonností energetického systému, stanoví uvedené pokyny úpravy hodnot faktoru sezónní účinnosti (SPF), který se používá k posouzení, zda se taková tepelná čerpadla zohlední. Při přípravě uvedených pokynů Komise rovněž vyhodnotí, zda je reálné stanovit metodiku, podle které by hodnota faktoru sezónní účinnosti používaného k posouzení zohlednění jednotlivých tepelných čerpadel byla založena na průměrných klimatických podmínkách celé EU.
<SPEAKER ID="463" NAME="Marios Matsakis" AFFILIATION="ALDE">
Pane předsedající, v procesní námitce si častokrát stěžujeme na nedostatečnou přítomnost Rady a Komise na našich plenárních zasedáních. Ačkoli jsou zde dnes večer dva komisaři a jeden ministr, máme na tomto plenárním zasedání bohužel pouze asi pět poslanců. Domnívám se, že je to smutné, a myslím, že dlužíme komisařům a panu ministrovi omluvu.
<SPEAKER ID="464" NAME="Předsedající">
Naprosto souhlasím: ukazuje to s jakou profesionalitou a dobru vůlí Komise a Rada dělají svou práci.
<P>
Rád bych vám sdělil, že paní Karin Scheeleová se s účinností ode dne 11. prosince 2008 vzdala svého mandátu poslankyně Evropského parlamentu. Podle čl. 4 odst. 1 jednacího řádu Parlament oznamuje uvolnění jejího mandátu od uvedeného data. Mezitím nám příslušné rakouské orgány sdělili, že jako náhrada za paní Scheeleovou byla do Evropského parlamentu zvolena paní Maria Bergerová, a to s účinností ode dne 11. prosince 2008.
<P>
Dokud nebudou ověřeny její pověřovací listiny nebo nebude rozhodnuto o jakémkoli sporu, bude paní Bergerová zasedat v Parlamentu a v jeho orgánech a požívat všech práv za podmínky, že podle čl. 3 odst. 2 podepíše prohlášení, že nezastává žádnou funkci, která je neslučitelná s výkonem mandátu poslance Evropského parlamentu.
