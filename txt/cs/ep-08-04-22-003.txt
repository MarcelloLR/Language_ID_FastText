<CHAPTER ID="003">
Výroční zpráva EIB za rok 2006 (rozprava)
<SPEAKER ID="007" NAME="Předseda">
Dalším bodem jednání je zpráva o výroční zprávě Evropské investiční banky za rok 2006, kterou předložil Jean-Pierre Audy jménem Výboru pro rozpočtovou kontrolu.
<SPEAKER ID="008" NAME="Jean-Pierre Audy">
zpravodaj. - (FR) Pane předsedo, pane komisaři, pane předsedo Evropské investiční banky, dámy a pánové, nejprve bych chtěl poděkovat vám, pane Maystadte, za vynikající vztahy, které se vám podařilo vybudovat s poslanci Evropského parlamentu, kteří zasedají ve Výboru pro rozpočtovou kontrolu, protože tato skutečnost značně přispěla k sepsání zprávy, jíž budeme projednávat. Rád bych také poděkoval vaší pracovní skupině a zejména Philippu de Fontaine Vivovi, místopředsedovi, s nímž jsem mohl při plné transparentnosti pracovat na ústředí banky v Lucemburku.
<P>
Pane Maystadte, vy jste pro svou práci velmi kompetentní a provádíte ji s velkým dílem nadšení, odhodlanosti a odvahy, ale také moudrosti a ještě bych dodal s elegancí.
<P>
EIB, která byla založena Římskou smlouvou, slaví v roce 2008 své padesáté výročí. Jejími členy jsou členské státy Evropské unie (EU) a jejich ministři financí tvoří její radu guvernérů. Jejím úkolem je přispívat k rozvoji společného trhu a využívat k tomu jak kapitálových trhů, tak vlastních zdrojů. Je to nástroj Společenství, ale jeho pravomoc je v rámci Společenství uplatňována na mezivládní úrovni.
<P>
Je správné, že se zástupci občanů vyjadřují k těmto tématům v době, kdy se samotní občané zajímají o výsledky Evropské unie; často využívají služeb EIB, aniž by si to uvědomovali. Nejprve bych chtěl poblahopřát této bance k její činnosti, jejímu ambicióznímu plánu činností a projektům, zejména pak vítám vynikající novou strategii na roky 2007-2009, která je transparentní, posiluje přidanou hodnotu a postupně zvyšuje podstupování rizika, činnosti ve prospěch malých a středních podniků a místní samosprávy, využití nových finančních nástrojů a posilování spolupráce s Evropskou komisí. Rovněž by měla být zdůrazněna důležitá úloha banky v politice sousedství, zpráva konkrétněji vyzývá k dalšímu rozvoji nástroje pro evropsko-středomořské investice a partnerství neboli FEMIP v rámci evropsko-středomořské politiky.
<P>
Jsem však přesvědčen, že nastal čas jít ještě dále a postupovat rychleji a lépe v otázkách kontroly a podpory Evropské unie při financování jejích investic. Co se týče kontrolních mechanismů, myslím si, že nastal čas zavést skutečnou kontrolu regulace bankovnictví a navrhuji, aby se samotná EIB obrátila na Výbor evropských orgánů bankovního dohledu, který se nachází v Londýně, aby přešetřil, jaké jsou podmínky této regulace a zejména, aby určil, kdo by ji mohl provádět, když neexistuje oficiální evropský bankovní dozor, což je politováníhodné.
<P>
Co se týče podpory Evropské unie ve financování investic, jejíž potřeba je stanovena na 600 miliard EUR pouze na transevropskou dopravní síť, navrhuji, aby se uvažovalo o úloze Evropské unie v otázkách rozvoje našeho území. Finance udělené členskými státy a Evropskou unii nejsou zdaleka dostačující na to, aby tyto potřeby uspokojily. Pane komisaři, nezdá se být pochopitelné, že by měla Evropská unie mít za těchto okolností problém s nalezením 3,4 miliard EUR, aby mohla financovat tak z průmyslového, vědeckého a vojenského hlediska strategický projekt jako je Galileo?
<P>
Vzhledem ke kvalitě lidských zdrojů EIB, její nestrannosti a zkušenostem s financováním hlavních infrastruktur navrhuji, aby jí Evropská komise svěřila úkol provést strategickou studii o financování investic, aniž by vynechala jakýkoli možný scénář: subvence, platby částek upsaných členskými státy kapitálu EIB, úvěry (včetně zvláštních úvěrů členských států, jak stanoví článek 6 statutu EIB), inovační nástroje, jako je sdílení rizika, nástroje záruky na úvěr, finanční inženýrství dlouhodobých projektů, které nepřináší okamžitý zisk podle tržních finančních kritérií, vytvoření investiční části rozpočtu Evropské unie, finančních konsorcií mezi evropskými, vnitrostátními a místními orgány, veřejno-soukromých partnerství atd.
<P>
Pane předsedo, pane Maystadte, dámy a pánové, toto jsou myšlenky předkládané v této zprávě. Těším se na rozpravu, která bude následovat, a děkuji vám za pozornost.
<SPEAKER ID="009" NAME="Joaquín Almunia">
člen Komise. - (ES) Pane předsedo, dámy a pánové, chtěl bych poděkovat panu Audymu, který pro nás vytvořil výbornou zprávu o výroční zprávě Evropské investiční banky za rok 2006 a právě nám ji představil. Myslím, že skutečnost, že v posledních letech byl mezi Evropskou investiční bankou a Parlamentem zaveden produktivní dialog, jak ukazuje i zpráva, je velmi důležitá, protože to přináší prospěch demokratické transparentnosti, což je velmi důležité jak pro Parlament, tak pro tuto finanční instituci.
<P>
EIB značně přispívá k zavádění a rozvoji mnoha evropských politik a měli bychom proto uvítat kvalitu tohoto dialogu, který je bezpochyby posilován Philippem Maystadtem, který stojí ve vedení banky.
<P>
Činnost Evropské investiční banky je rovněž posilována prostřednictvím nového finančního rámce a novým finančním výhledem Evropské unie na období 2007-2013. Je zřejmé, že projednáváme zprávu za rok 2006. Pokrok tohoto finančního výhledu v tomto úvodním období patnácti nebo šestnácti měsíců ještě není ve zprávě zahrnut, ale s novými finančními nástroji, jejichž využívání bylo zahájeno díky tomuto novému výhledu, bude tato spolupráce pokračovat a stane se v mnoha oblastech ještě ambicióznější a účinnější: v politikách zaměřených na výzkum a vývoj, regionální rozvoj, v otázkách transevropských sítí, podpory malých a středních podniků atd.
<P>
S ohledem na vnější činnosti Evropské investiční banky a na základě tohoto finančního výhledu byl rovněž přijat nový vnější mandát EIB. Spolupráce je posilována nejen se samotnou bankou, ale i v rámci skupiny Evropské investiční banky, a tedy i s Evropským investičním fondem. Důkazem toho je například program Jeremy.
<P>
Navíc jsme spokojeni s trojstrannou dohodou mezi Evropskou investiční bankou, EBRD, což je Evropská banka pro obnovu a rozvoj a Komisí týkající se činností každé z nich v zemích, které leží při východních hranicích Evropské unie, a rovněž s rozvojem nového nástroje FEMIP, o kterém již mluvil pan Audy a který udělal velký kus práce, a to jsou příklady rozvíjejícího se blízkého spojení mezi činnostmi banky a vnějšími činnostmi Evropské unie.
<P>
Zpráva pana Audyho zdůrazňuje a podle mého hlediska zcela správně, potenciál Evropské investiční banky pro rozvoj inovačních finančních nástrojů, které mohou mít obrovský efekt, co se týče zvyšování zdrojů evropského rozpočtu na uplatňování celé řady politik.
<P>
Komise si je vědoma tohoto potenciálu. Nejen, že jsme již uzavřeli několik dohod s Evropskou investiční bankou, které byly schváleny Radou a Parlamentem, aby bylo možné lépe využít tytéž rozpočtové zdroje v oblastech jako jsou transevropské sítě nebo politika výzkumu a vývoje, ale také v souvislosti s revizí rozpočtu Společenství, kterou navrhneme k projednání na konci roku 2008 nebo na začátku roku 2009, hledáme též způsob, jak rozšířit tyto nové finanční mechanismy na další prioritní oblasti a výsledné zvýšení možností využití dostupných rozpočtových zdrojů v oblastech jako je energie a klimatické změny.
<P>
S ohledem na mechanismy spolupráce s bankou bych vás rovněž rád informoval, že již dokončujeme jednání s bankou týkající se nového memoranda porozumění, které pokryje veškeré naše vztahy spolupráce a doufáme, že umožní, aby byly tyto vztahy ještě účinnější.
<P>
Nemohu odpovědět zpravodaji panu Audymu, jehož obavu sdílím, na návrh ohledně toho, jaké je správné řešení dohledu nad Evropskou investiční bankou jakožto finanční institucí. Nemám řešení, ale myslím, že je to velmi vhodná otázka, ve které bychom měli všichni spolupracovat a nalézt patřičnou odpověď.
<P>
Na závěr bych, pane předsedo, rád znovu zdůraznil spokojenost Komise s vysokou úrovní spolupráce mezi Parlamentem a Evropskou investiční bankou a doufám, že v budoucnosti nám to všem - všem evropským orgánům - umožní přispět k lepšímu dosahování cílů Unie.
<SPEAKER ID="010" NAME="Marusya Ivanova Lyubcheva">
jménem skupiny PSE. - (BG) Zpráva je dobrým příkladem spolupráce mezi Evropským parlamentem a touto finanční institucí, jejímž úkolem je přispívat k vyváženému a řádnému rozvoji Společenství za využití nástrojů kapitálových trhů a svých vlastních prostředků. Blahopřeji zpravodaji k jeho dobré prezentaci Evropské investiční banky a jeho důvodným návrhům, jejichž cílem je posílení spolupráce, účinnosti a transparentnosti operací. Zpráva banky uvádí dostatečné množství příkladů, kterých banka dosáhla, pokud jde o hlavní cíle a priority Unie, jako je zeměpisné rozmístění investic, strategické řízení a uplatňování projektů. Budoucí úsilí by se mělo zaměřit na několik oblastí, jako je podpora soukromého podnikání, aby se uplatnily investiční politiky včetně projektů sociální odpovědnosti podniků v souladu s politikou sociální koheze a územní rovnováhy, aby byly určeny mechanismy pro interní audit a vnitřní kontrolu, aby byly zřízeny kanceláře v nových členských státech a aby byly zavedeny nové finanční mechanismy. Podporuji pozměňovací návrhy učiněné v plénu, které se týkají přísnější kontroly kapitálu.
<SPEAKER ID="011" NAME="Bart Staes" LANGUAGE="NL">
Pane předsedo, pane komisaři, pane Maystadte, dámy a pánové, Evropský parlament učinil několik doporučení a já souhlasím se třemi z nich. Rád bych požádal pana Maystadta, aby mi na toto odpověděl.
<P>
Jsme spokojeni s tím, že Evropská investiční banka uplatňuje politiku nulové tolerance vůči podvodům a korupci. Evropský parlament by v současnosti rád tuto politiku ještě posílil. Doporučujeme například opatření na uplatňování vylučovacího mechanismu vůči společnostem, jež jsou podezřelé z korupce nebo byly usvědčeny z korupce. Podporujeme posílení politiky vnitřních informátorů a jsme pro revizi stávajících nabídkových řízení. Co si o tom myslí pan Maystadt?
<P>
Druhá věc: mnoho miliard eur je investováno do transevropských sítí. Jako Evropský parlament bychom měli podporovat takové projekty, které mají zejména menší nebo negativní stopu CO2.
<P>
Na závěr, co se týče vnějších úvěrových operací, uvítali bychom, aby byl prováděn dohled, který by zajistil, že tyto činnosti jsou zejména pak na africkém kontinentu v souladu s evropským konsensem týkajícím se rozvoje a rovněž cílů tisíciletí.
<P>
Jak odpoví pan Maystadt na doporučení Parlamentu jako předseda Evropské investiční banky?
<SPEAKER ID="012" NAME="Koenraad Dillen" AFFILIATION="NI">
(NL) Pane předsedo, tleskáme skutečnosti, že tato zpráva zdůrazňuje politiku nulové tolerance EIB vůči podvodu a korupci a zdůrazňuje rovněž rostoucí počet vyšetřování prováděných Evropským úřadem pro boj proti podvodům (OLAF). Zkušenost s uzavíráním úvěrových smluv nám však ukázala, že EIB není zcela bez hříchu. Například v nedávné době bylo velice kritizováno udělení úvěru ve výši 100 milionů EUR na rozsáhlý těžební projekt v Kongu, a to kvůli různým zásadním nesrovnalostem jako je nedostatek transparentnosti v procesu vyjednávání a konečném udělení úvěru. Došlo zde k závažnému střetu zájmů. Od roku 2000 již investovala Evropská investiční banka více než 700 milionů EUR do všech možných druhů těžebních projektů v Africe.
<P>
Co bych zde rád zdůraznil je, že těchto mnoho milionů pochází od evropských daňových poplatníků a že úvěrová a smluvní politika naší instituce musí být tedy rovněž předmětem co možná nejdůkladnějšího dohledu, zejména pokud financuje projekty mimo Evropu.
<SPEAKER ID="013" NAME="Paul Rübig" AFFILIATION="PPE-DE">
(DE) Pane předsedo, pane předsedo Maystadte, rád bych poblahopřál panu Audymu, protože velmi správně poznamenal, že transevropské sítě pro nás mají zvláštní význam. Dokáži si představit, že v tomto ohledu nabízí EIB rovněž motivační nástroj k oddělení vlastnictví.
<P>
Nyní před sebou máme návrhy Komise, které se snaží zaměřit více pozornosti na oddělení vlastnictví v odvětví energie a telekomunikací. Můj návrh by byl soustředit se na vytváření pobídek spíše v této oblasti než zaměřovat se na stanovování zákonných povinností.
<P>
Můj druhý bod se týká toho, že vývozní průmysl má v současnosti problémy s udržením své výkonnosti zejména nyní, kdy je silné euro. Nebylo by možné zaměřit se na zvláštní programy a poskytovat zaručenou podporu vývozní výkonnosti našim evropským podnikům?
<SPEAKER ID="014" NAME="Philippe Maystadt">
předseda Evropské investiční banky. - (FR) Pane předsedo, pane komisaři, dámy a pánové, nejprve mi dovolte, abych vám všem poděkoval, že jste mi opět umožnili pokračovat v našem dialogu s Evropským parlamentem. Myslím, že je důležité, aby instituce jako EIB musela pravidelně vysvětlovat své jednání zástupcům občanů EU.
<P>
Zejména bych chtěl poděkovat panu Audymu za jeho zprávu. Mohu dosvědčit skutečnost, že vypracování této zprávy věnoval velký díl osobního úsilí. Účastnil se mnoha pracovních schůzek jak v Bruselu, tak i v Lucemburku, a tak navázal na konstruktivní dialog, který jsme zahájili s jeho předchůdci. V jeho prezentaci, kterou udělal dnes dopoledne, zdůraznil dva body.
<P>
O první otázce jsme již hovořili v předchozích zprávách - vzpomínám si na zprávu pana Schmidta a zprávu pana Lipietze - a je to otázka, zda by měla být Evropská investiční banka, protože je bankou, podřízena bankovní kontrole a dohledu. To není v současných právních předpisech stanoveno. Probíhají zde samozřejmě audity Evropské investiční banky: audit prováděný Účetním dvorem v té míře v jaké EIB využívá finance EU a rovněž audit prováděný výborem pro audit, jenž se skládá z odborníků volených guvernéry, kteří podávají zprávy přímo našim guvernérům. Je však pravda, že pokud chceme v EIB uplatňovat nejlepší bankovní praktiky, bylo by bezpochyby vhodné, aby specializovaný orgán kontroloval, zda jsou tyto praktiky v EIB správně uplatňovány.
<P>
Teoreticky můžeme přemýšlet o třech možných alternativách. První je obsažena v Maastrichtské smlouvě v čl. 105 odst. 6. To by byla možnost, kdy by roli dohledu vykonávala Evropská centrální banka. Smlouva stanoví, že Rada může jednomyslně svěřit Evropské centrální bance roli obezřetnostního dohledu. Toto je alternativa, která existuje teoreticky, ale ve skutečnosti je sporné, zda by členské státy alespoň v současnosti svěřily jednomyslně Evropské centrální bance tento nový úkol.
<P>
Další možností je jedna z těch, ke kterým jsme již neformálně přikročili tedy požadavek vnitrostátního regulativního orgánu. V současnosti je to lucemburský regulativní orgán, dozorčí rada lucemburského finančního sektoru, který také vykonává tento úkol ve vztahu k Evropské investiční bance, zejména když kontroluje, zda je správně uplatňována dohoda Basilej II.
<P>
Třetí alternativou, o níž by bylo možné uvažovat, je posílení výboru pro audit stanoveného v našem statutu a jeho přeměna na jakýsi orgán bankovního dohledu. Reformní smlouva stanoví rozšíření výboru pro audit. Prvním krokem by mohlo být určení počtu orgánů bankovního dohledu, které by výboru pro audit přinesly zkušenosti potřebné ke kontrole toho, zda v současnosti EIB v této záležitosti uplatňuje nejlepší praktiky.
<P>
Druhým bodem, který pan Audy zdůraznil, byl zvláštní úkol Evropské investiční banky, jenž by si přál, aby plnila v oblasti infrastruktury, zejména v případě transevropských sítí. Jak víte, EIB zde má již nyní relativně významnou roli. Minulý rok jsme financovali transevropské sítě až do výše téměř 9 miliard EUR. Používáme různé nástroje včetně našeho strukturovaného finančního nástroje, který nám umožňuje přijmout větší rizika, než je běžné. Například nedávno jsme toto využili pro jednu dálnici v Řecku. To je dobrý konkrétní příklad využití tohoto zvláštního nástroje na podporu toho, aby přijímal soukromý sektor více rizik při provozování dálnice.
<P>
Nedávno jsme společně s Evropskou komisí vyvinuli nový záruční mechanismus, který pokrývá určité druhy rizika, tedy riziko nedostatečného dopravního ruchu během prvních několika let provozu jednotky infrastruktury. Zkušenost ukázala, že období prvních čtyř nebo pěti let je často nejsložitějších. Jsou to roky, kdy není příjem vždy na očekávané úrovni. Soukromým provozovatelům to způsobuje problémy, proto jsme ve spojení s Komisí vyvinuli nový záruční mechanismus, abychom podpořili soukromý sektor ve financování této infrastruktury bez ohledu na uvedený problém.
<P>
Ještě bych dodal, že Evropská investiční banka se snaží zavést evropské odborné centrum pro partnerství veřejného a soukromého sektoru, abychom mohli sdílet naše zkušenosti z této oblasti s vnitrostátními zástupci. Pane Audy, toto je bezpochyby oblast, ve které chce EIB ve své činnosti pokračovat.
<P>
Pan Staes položil otázku týkající se politiky boje proti podvodům. Právě jsme zveřejnili naši politiku boje proti podvodům, což následovalo po konzultaci, která vyžadovala několik kol jednání. Ve spojitosti s konkrétní otázkou, kterou položil ohledně vylučovacího systému, jenž by zakázal společnostem shledaným vinnými z podvodu nebo korupce pokračovat v účasti na projektech, které financujeme, prohlašujeme v této politice, že doufáme, že budeme moci využívat stejný systém, jaký se snaží zavést Komise. Pokud to nebude možné - což bychom měli vědět do konce roku - pokud nebudeme moci využít z právních důvodů tentýž systém, pak zavedeme vlastní vylučovací systém.
<P>
Co se týče našeho financování v energetickém odvětví, revidovali jsme naši politiku financování energetických projektů v souvislosti s evropskými pokyny pro boj proti klimatickým změnám. Ve výsledku jsme rozhodli upřednostnit takový druh investic, který bude snižovat emise CO2, což se již ukazuje v číselných údajích pro rok 2007, protože finance na projekty na výrobu elektrické energie z fosilních paliv tvoří pouze 25 % našeho financování v energetickém odvětví. Například v roce 2007 částka určená na obnovitelné energie zdaleka přesahuje částku určenou na tyto tradičnější způsoby výroby energie.
<P>
Co se na závěr týče rozvojových cílů tisíciletí, snažíme se, jak jen je to možné, aby naše projekty přispívaly k jejich naplňování. Rád bych vás však upozornil na skutečnost, že když vstupujeme do záležitostí mimo Evropskou unii, jednáme na základě zvláštních mandátů, které jsou nám uděleny Evropskou radou. Rozvojové cíle tisíciletí jako takové nefigurují v mandátech, které jsme obdrželi od Evropské rady. Proto není možné provést tak přímé spojení, jak byste si přáli.
<P>
Na závěr se obracím na pana Dillena, který, pokud jsem správně rozuměl, zmínil projekt, jenž jsme podle něj financovali v Demokratické republice Kongo, a mohu mu říci, že již po několik let jsme žádné další finance Demokratické republice Kongo neposkytli. Naše správní rada v zásadě schválila financování těžebního projektu v Katanze, ale na tento projekt nebylo zatím nic vyplaceno. Úvěrová smlouva ještě nebyla podepsána. Proč tomu tak je? Je to proto, že nová konžská vláda chtěla zcela správně znovu projednat licenční podmínky, aby se ujistila, že se státu Kongo navrátí více příjmů a pozastavili jsme podepsání smlouvy, dokud se nedosáhne uspokojivé dohody mezi investorem a konžskou vládou.
<P>
Pane předsedo, to je několik odpovědí, které mohu dát předchozím mluvčím, a ještě jednou bych rád poděkoval Parlamentu a zejména Výboru pro rozpočtovou kontrolu za naši vynikající spolupráci.
<P>
(Potlesk)
<SPEAKER ID="015" NAME="Předseda">
Velice děkuji pane, předsedo Maystadte. Jsme vám vděčni za vaši přítomnost v průběhu dnešního dopoledne, za vaši zprávu a zejména za práci, kterou děláte pro Evropskou unii jako předseda Evropské investiční banky. Ještě jednou děkuji a hodně úspěchů!
<SPEAKER ID="016" NAME="Jean-Pierre Audy">
zpravodaj. - (FR) Pane předsedo, bych rád poděkoval panu komisaři, panu Almuniovi a předsedovi Evropské investiční banky, panu Maystadtovi za tyto konkrétní odpovědi. Rád bych také poděkoval zpravodajům z politických skupin, kteří podpořili vypracování této zprávy.
<P>
Rád bych s vámi v této rozpravě, kterou právě dokončujeme, sdílel několik myšlenek, zaprvé se týkají regulace. Jsem přesvědčen, že je v zájmu každého, aby byl tento druh regulace v bankovnictví zaveden. Je jasné, že nepřináším řešení. Myšlenka, že by měla regulaci provádět Evropská centrální banka, se mi zdá být správná. Krátkodobým řešením by mohla být i silnější nezávislá role, skutečná regulativní role, lucemburského regulativního orgánu. Jsem nicméně přesvědčen, že Parlament se bude velmi zajímat o stanovisko Výboru evropských bankovních dohlížitelů, pokud ho o něj banka požádá, jak navrhuje zpráva.
<P>
Co se na závěr týče financování infrastruktury, rád bych řekl, že Evropská unie se zjevně nachází na křižovatce a že financování není v současnosti dostatečné, ale že zadlužení by samozřejmě nemělo sloužit k financování provozu, což se bohužel děje v některých členských státech. Dovedně využívané zadlužení je však klíčovou součástí hospodářské a sociální výkonnosti v Evropě, která konkuruje všem ostatním hospodářským regionům světa. Jsem přesvědčen, že nastal čas pro velkou politiku územního rozvoje, která bude částečně podporována investicemi. Musí zde být veřejné investice, protože pokud tomu tak nebude, nemůžeme očekávat, že bude docházet k soukromému investování. Toto je problém společné důvěry v budoucnost Evropské unie a jsem rád, že Evropská investiční banka může díky svým zkušenostem a kvalitě svých lidských zdrojů poskytovat své odborné znalosti.
<SPEAKER ID="017" NAME="Předseda">
Rozprava je ukončena.
<P>
Hlasování se bude konat dnes.
<P>
Písemná prohlášení (článek 142)
<SPEAKER ID="018" NAME="Jorgo Chatzimarkakis  " AFFILIATION="ALDE">
písemně. - (DE) Pane předsedo, pane předsedo Maystadte, pane Audy, dámy a pánové, nejprve bych rád co nejvřeleji poděkoval zpravodaji a poblahopřál mu k dobré a vyvážené práci, kterou odvedl. Blahopřeji EIB k jejím úspěšným činnostem a ambicióznímu obchodnímu plánu. Co se týče energie a inovace, EIB napomáhá EU uplatňovat její politiku. Bez EIB bychom nedosáhli tak dobrého zahájení rámcového programu pro konkurenceschopnost a inovace (CIP).
<P>
Strategie EIB na roky 2007-2009 umožňuje posílení přidané hodnoty, postupné zvyšování podstupování rizika, využívání nových finančních nástrojů a upevňování spolupráce s Komisí. Tuto strategii srdečně vítám.
<P>
Zhodnocení činnosti zpravodajem EIB a další navržené kroky jsou správné. Nesmíme však zapomenout, že role Parlamentu je omezena. Ačkoli je EIB jednou z institucí Společenství, její vnitřní pravomoci jsou vykonávány podle mezivládních předpisů, což znamená, že členské státy jsou nejvlivnějšími akcionáři. Evropský parlament se ke zprávám EIB pravidelně vyjadřuje od roku 1999 a proto se mezi nimi vyvinul blízký, důvěřivý a úspěšný vztah spolupráce. Zejména bych rád pochválil spolupráci s panem předsedou Maystadtem, která je příkladem pro vztahy s ostatními institucemi.
