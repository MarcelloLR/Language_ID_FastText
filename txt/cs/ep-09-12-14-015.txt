<CHAPTER ID="015">
Krize v zemědělských odvětvích jiných než mlékárenství (rozprava) 
<SPEAKER ID="073" NAME="Předseda">
Dalším bodem prohlášení Komise o krizi v zemědělských odvětvích jiných než mlékárenství.
<SPEAKER ID="074" NAME="Mariann Fischer Boel">
členka Komise. - Pane předsedo, předně vám chci poděkovat za příležitost být dnes zde a vysvětlit současnou hospodářskou situaci v zemědělském sektoru.
<P>
Finanční a hospodářská krize měla dopad také na zemědělský sektor. Viděli jsme snížení poptávky, vývoj směnného kurzu, obtížný přístup k úvěrům - to vše mělo dopad na ceny za zemědělské výrobky a také na příjem zemědělců.
<P>
Oficiální odhady příjmů v zemědělství budou k dispozici až koncem tohoto týdne, ale můžeme očekávat, že příjmy v roce 2009 vykáží značný pokles v porovnání s předchozím rokem, a to vzhledem k vývoji nákladů na výrobu a cen na zemědělském trhu.
<P>
Po počátečním propadu, který jsme zažili na podzim roku 2008, můžeme očekávat, že tento další pokles v příjmech ze zemědělství více než vyruší výjimečně vysoké příjmy pocházející ze zdražení zemědělských výrobků v létě 2007 a o rok později.
<P>
Pane předsedo, jestli dovolíte, budu se věnovat několika různým sektorům. Nejprve obiloviny. V roce 2008 výrazně poklesly ceny, zejména díky dobré úrodě. Nicméně v nedávných měsících ceny opět stouply, zejména u pšenice, ovsa nebo kukuřice. Vzhledem k tomuto vývoji by nebylo vhodné nyní přijímat výjimečná opatření jako zahájit výběrové řízení na intervenční skladování kukuřice ani zasahovat vývozními náhradami.
<P>
Nepatrně rozdílná situace je v případě krmného ječmene se sníženým vývozem a nízkými cenami, ale intervence - jak víte - již byla zahájena, což by mělo pomoci trhům s krmným obilím.
<P>
V sektoru vepřového masa je situace stále nestálá. Hospodářská krize jej zasáhla v době, kdy se ještě plně nezotavil z obtíží z roku 2007. Letošní ceny jsou nižší než loňské, ale zároveň - a někdy se na věc musíme podívat z pozitivního úhlu - vidíme, že ceny krmiva jsou mnohem stabilnější než v letech 2007 a 2008. Přestože vývoz je pod úrovní roku 2008, očekáváme, že bude mnohem vyšší než v roce 2007.
<P>
Celkově vzato nevidím v současné době dostatečné důvody pro zavedení dalšího tržního nástroje, ale mohu vás ujistit, že tuto situaci velmi bedlivě sledujeme.
<P>
Pokud jde o ovoce a zeleninu, hospodářská krize vedle k nižší domácí spotřebě a také došlo k jistému poklesu na některých exportních trzích. To ovlivnilo ceny ovoce a zeleniny, kterých výrobci dosáhli. Nicméně vzhledem k charakteru sektoru jsme se v poslední reformě o ovoci a zelenině usnesli, že cestou k překonání výzev, jimž sektor čelí, je zatraktivnit organizace producentů a také jim svěřit odpovědnost za krizové řízení.
<P>
Organizace producentů dnes spravují 40 % celkové produkce ovoce a zeleniny. Mohou se sdružovat do ekonomicky silnějších jednotek i na přechodné bázi, což je významné, protože dnešní krize neuznávají státní hranice.
<P>
V reformě z roku 2007 jsme organizacím producentů poskytli pobídky, aby toto mohly dělat. Také jsme je vybavili novými nástroji pro krizové řízení, jako je sklízení nezralého ovoce a zeleniny nebo jejich nesklízení, které jsou alternativou k tradičnímu stažení z trhu.
<P>
Také jsme vytvořili právní rámec umožňující producentům ovoce a zeleniny ovlivňovat a stabilizovat trh, ale je zde třeba větší aktivity zdola nahoru, za níž Komise nemůže odpovídat. Proto podporuji vytváření organizací producentů a domnívám se, že členské státy a zemědělci by se měli zaměřit na počty organizací producentů v jednotlivých členských státech. Není příliš moudré, když si organizace producentů vzájemně konkurují, místo aby konkurovaly maloobchodnímu sektoru.
<P>
Ceny olivového oleje dosáhly rekordní úrovně před čtyřmi roky kvůli nepříznivým klimatickým podmínkám. Od té doby tři uspokojivé sklizně v řadě a hospodářská krize postupně vedly k velmi nízkým cenám. Z toho důvodu Komise v počátku letošního roku oživila podporu soukromého skladování. Viděli jsme, že trh okamžitě zareagoval a ceny se trvale zlepšily.
<P>
Navzdory předpovědím dobré sklizně - nyní již čtvrté - byly zásoby na počátku sklizně na nízkých úrovních. Můžeme soudit, že spotřeba se obnoví.
<P>
Stručně řečeno, vidím nesmělé známky obnovy. Souhlasím, že je třeba bedlivě situaci sledovat, což nám umožní podniknout kroky tam, kde je třeba.
<P>
To je krátké shrnutí krátkodobých opatření, ale ujišťuji vás, že se zabýváme i středně- a dlouhodobými otázkami, zejména ve věcech rozdělení přidané hodnoty v potravinovém řetězci a také v řešení nestálosti cen. Jsem si jista, že se k těmto důležitým otázkám vrátíme.
<SPEAKER ID="076" NAME="Albert Deß" LANGUAGE="DE">
Paní předsedající, paní komisařko, dámy a pánové, v loňském i letošním roce vyjádřili své znepokojení velmi hlasitě také producenti mléka, a to i v Bruselu. Z médií můžete získat dojem, že to jsou právě jen producenti mléka, kdo se ocitl v obtížné situaci. Skutečností je, že ostatní zemědělská odvětví jsou také zasažena. V porovnání s našimi producenty mléka jsou producenti vepřového masa, chovatelé prasat, chovatelé drůbeže, pěstitelé ovoce a zeleniny, vína i obilovin zvyklí na to, že jsou dobré a špatné roky, takže nekřičí tolik nahlas. Myslím si však, že by bylo dobré, abychom dnes upozornili i na situaci těchto zemědělců.
<P>
Paní komisařko, řekla jste, že finanční a hospodářská krize postihla celý zemědělský sektor a že bychom měli zvážit, jak na to můžeme reagovat. Když hovořím s postiženými zemědělci, slýchám stále totéž: obecně říkají, že s trhy se vypořádat dokážou, pokud nejde o extrémně obtížné situace jako loni a letos pro producenty mléka a ostatní. Ale co zemědělci nechápou, je to, proč je Evropa zatěžuje se stále větším množstvím byrokracie. Říkají, že chtějí obhospodařovat svou půdu a krmit a pečovat o svá zvířata, a ne strávit celý den nad účetnictvím a záznamy o tom, co dělají.
<P>
Naši zemědělci celá století produkovali potraviny bez přílišného papírování. Úroda se zvýšila, užitkovost zvířat se zlepšila a my dnes zaplavujeme zemědělce byrokratickými povinnostmi. Nedávno jsem četl, že ministři zemědělství diskutují o omezení byrokracie. Naši zemědělci se tomu již neodvažují uvěřit. Doufám, že se nám konečně podaří v této oblasti pokročit a umožnit zemědělcům, aby dělali, co umějí nejlépe, tedy produkovat potraviny - zdravé potraviny pro půl miliardy lidí. Měli bychom je v tom podporovat a zajistit, aby to mohli činit i v budoucnu.
<SPEAKER ID="077" NAME="Paolo De Castro" LANGUAGE="IT">
Paní předsedající, paní komisařko, dámy a pánové, tak zde znovu debatujeme o krizi v zemědělském odvětví.
<P>
V nedávných měsících Parlament několikrát hovořil o nesnázích, které vážně sužují odvětví mléka, a žádal Komisi a Radu, aby podnikly okamžitá opatření. Dosáhli jsme výsledků, třebaže jen dílčích, ale na základě těchto iniciativ bylo zpřístupněno 300 milionů EUR na zvládnutí tohoto nouzového stavu.
<P>
Nyní však musíme vzít v úvahu, že krize, která postihla odvětví mléka, se rychle rozšiřuje do ostatních odvětví evropského zemědělství a trhy s pšenicí, olivovým olejem a ovocem a zeleninou již vykazují varovné signály, jak právě řekla paní Fischer Boelová.
<P>
Pokud jde o mléko, čelíme cyklickému fenoménu, který jde ruku v ruce s obtížnou ekonomickou situací, která má nevyhnutelně za následek pokles poptávky a následnou stagnaci trhů. Tato krize nabírá znepokojivých rozměrů, jak dokládají mnohé protesty, které pořádají zemědělci v mnoha regionech Evropy. Ty jsou příznačné pro naléhavou a znepokojivou situaci a rozšířené obavy o budoucnost celého odvětví.
<P>
Proto jsme na posledním zasedání Výboru pro zemědělství a rozvoj venkova 1. prosince jednomyslně rozhodli, že pozveme do sněmovny Komisi, aby nám podala zprávu o stavu krize, které čelí naše zemědělství, a o směrech, kterými se ubírají různá produktivní odvětví. Na tomto poli očekáváme předně to, že Komise využije všech opatření, která má k dispozici, aby stabilizovala trh a stimulovala obnovu spotřeby, ale zároveň jsme přesvědčeni, že bychom tuto příležitost měli využít k výhledu do budoucnosti a pomoci zajistit, že společná zemědělská politika bude i nadále důležitou evropskou politikou, která bude dohlížet na zájmy všech občanů a evropských regionů od severního Švédska až k jižnímu Kypru.
<P>
Zemědělci očekávají okamžité odpovědi a my jsme zde dnes proto, abychom přijali odpovědnost a snažili se vše urychlit a rozhodně se vypořádali s krizí a abychom nedávné poznatky dobře využili, neztráceli čas a rychle napravili situaci, která se může ještě zhoršit. Rádi bychom se od Komise dočkali odpovědi a také nových zpráv v tomto ohledu.
<SPEAKER ID="078" NAME="Marian Harkin">
jménem skupiny ALDE. - Paní předsedající, ráda bych poděkovala paní komisařce za nastínění situace. Já se však hodlám soustředit pouze na jednu oblast, v níž můžeme jednat, a tou je nízký výskyt nepovolených geneticky upravených organismů v dovážených krmivech a jejich vliv na krmivářské odvětví EU, protože tato otázka se týká všech zemědělských odvětví.
<P>
Poslala jsem dopis předsedovi Barrosovi - podepsaný několika poslanci EP - a on odpověděl, že Komise jednala rychle a povolila tři geneticky upravené produkty a čtvrtý je v procesu schvalování. Stále však máme co dohánět.
<P>
Příští rok bude problémem Brazílie: zrychlila svůj schvalovací systém na 22 měsíců a problém nezmizí. Všichni jsme si vědomi, že zemědělské odvětví trápí nízké marže, a domnívám se, že to nejmenší, co mohou zemědělci v EU očekávat, je, že by neměly být navyšovány vstupní náklady kvůli neschopnosti EU jednat dostatečně rychle při udělování povolení. Mít nízké výstupní ceny je jedna věc, ale je dvojnásobnou chybou, pokud zemědělské vstupy nejsou dostupné za ceny na světových trzích. V Irsku od letošního května činí zvláštní náklady na zpožděné autorizace 23 milionů EUR.
<P>
A konečně, otázka nízkého výskytu zde bude vždy, a i když zrychlení systému autorizací situaci zlepší, přesto potřebujeme technické řešení.
<SPEAKER ID="079" NAME="Martin Häusling" LANGUAGE="DE">
Paní předsedající, paní komisařko, dámy a pánové, paní Ficher Boelová, poskytla jste nám velmi stručnou odpověď na téma krizí a neslyšel jsem, že byste zmínila nějaká jejich možná řešení. Krize se netýká jen odvětví mléka, to je pravda. Máme krizi také v odvětví obilovin, v sektoru zeleniny a v posledních deseti letech jsme přišli o 50 % producentů vepřového masa. Není to jen vinou hospodářské krize, paní komisařko, ale také skutečností, že orientace naší zemědělské politiky byla v posledních letech špatná. Skutečně nyní budete muset říci, že liberalizace selhala a že přístup na světový trh není odpovědí pro zemědělství.
<P>
Příštích několik let bude klíčových, pokud jde o směřování našeho zemědělství. Proto jsme vděční, že 22 ministrů zemědělství v Paříži jasně ukázalo, kam by mělo směřovat. S mnohým z toho souhlasíme. Potřebujeme spolehlivé plánování v zemědělství a zemědělská politika musí být udržitelná. To jsme také dlouho prosazovali.
<P>
Ceny pro zemědělce klesají, ale nikoli pro spotřebitele. To naznačuje, že naše zemědělská politika skutečně slouží jen zájmům velkých společností. Správně jste řekla, paní komisařko, že je třeba posílit pozici zemědělců v tomto ohledu, ale stále odmítáte odpovědět na otázku, jak bychom to vlastně měli udělat. Pokusíme se na to odpovědět. To bude v několika příštích letech rozhodující. Zemědělci nesmí být pouhými producenty surovin. Je třeba, aby aktivně hledali tržní sílu, a v tom potřebují naši podporu.
<P>
Neustálý tlak na ceny v zemědělském odvětví povede ke špatné kvalitě produkce. Stále větší industrializace v zemědělském odvětví bude mít za následek další úbytek biologické rozmanitosti a také zvýšení emisí CO2 a metanu. Hovořit o ochraně klimatu, ale přitom pokračovat v industrializaci, taková naše odpověď nesmí být!
<P>
Proto jako Parlament musíme v příštích letech brát svůj úkol velmi odpovědně. Doufáme, že naše spolupráce s novou Komisí bude konstruktivní.
<SPEAKER ID="080" NAME="James Nicholson">
jménem skupiny ECR. - Paní předsedající, všichni chápeme obavy mnohých jiných odvětví zemědělství, která se jistě domnívají, že klademe příliš velký důraz na řešení problémů, kterým čelí odvětví mléka. Ale my, kteří jsme v tom byli zapojeni, jsme věděli, že není jiná možnost, že problémy odvětví mléka se musí vyřešit, a doufejme, že nyní jsme na cestě k vyřešení problémů, jimž tato část zemědělství čelila. Nyní se musíme soustředit na další oblasti.
<P>
Hovořili jsme například o problémech, kterým čelí zemědělci z odvětví obilovin, kteří trpí nejnižšími cenami za dlouhou dobu - a v mé oblasti to platí i pro pěstitele brambor a jablek. Mohu vám samozřejmě dát seznam dalších oblastí, kde se vyskytují závažné problémy. Ale jedním z největších problémů - a zde chci podpořit, co řekla paní Harkinová - je prodlení ve schvalování nových skupin geneticky modifikovaných obilovin pro dovoz do Evropské unie.
<P>
Zvyšujeme tak ceny krmiv, což zasahuje naše chovatele prasat, drůbeže a skotu, a urychlení schvalovacího procesu by v této situaci velmi pomohlo. Hrozí nám nebezpečí přehlcení byrokracií, administrativa a právní předpisy dusí naše zemědělce; to uvidíte 1. ledna, až budete provádět CPID, což je podle mého názoru naprostá ztráta času.
<P>
Přezkum v polovině období nám přinesl mnoho změn a hodláme jich udělat ještě víc. Ale domnívám se, že je třeba přezkoumat účinek těchto změn na odvětví. Ze zkušeností ze své oblasti vím, že mnoho chovatelů ovcí a chovných krav prostě toto odvětví opouští.
<P>
To je velmi znepokojivý trend. Je třeba, abychom se na obě tato odvětví soustředili, na to, jak je ve skutečnosti podporujeme. Můžeme pro ně udělat víc? Můžeme lidi přimět, aby v odvětví zůstali? Protože měli bychom mít na paměti, že mnohá tato odvětví, jako je chov ovcí a chovného dobytka, jsou v environmentálně citlivých oblastech, jsou v hornatých regionech a v oblastech, kde není žádná alternativa, a já se domnívám, že je třeba, abychom se znovu podívali, jak tyto části zemědělského odvětví podporujeme.
<SPEAKER ID="081" NAME="Patrick Le Hyaric" LANGUAGE="FR">
Paní předsedající, paní komisařko, řekla jste, že zemědělská krize je hluboká, což jsme již věděli. Malé a střední zemědělské podniky už to nezvládají. Nicméně, paní komisařko, toto není následek technického problému, ale politiky deregulace, kterou vykonáváte, následek podrývání základních zásad společné zemědělské politiky, vašeho odmítání návratu k placení minimálních odměn za práci a vašeho všeobecně vstřícného postoje k volnému trhu, který odporuje samotné zásadě upřednostňování Společenství.
<P>
Před začátkem nového období hodnocení společné zemědělské politiky nastal čas začít považovat zemědělskou činnost za úkol obecného zájmu, který přispívá ke společnému veřejnému blahu. Nová zemědělská politika musí tedy být také politika potravinová, environmentální a územní.
<P>
Musíme nejprve stanovit cíle a směr této politiky, než rozhodneme o rozpočtových aspektech. V každém případě to bude znamenat vyplácení zaručených minimálních odměn za odvedenou práci a povede to k produktivnímu zemědělskému odvětví, které přidává hodnotu a zajišťuje zaměstnanost, podporuje zemědělský rozvoj, který zachovává potravinovou soběstačnost a bojuje proti nedostatku potravin.
<P>
Dnes všechno svědčí pro skutečnost, že sociální, environmentální a zdravotní účinnost závisí na zemědělství na úrovni jednotlivých zemědělců, nikoli na průmyslové úrovni. To by mělo být tématem našich rozprav, pokud chceme konečně ukončit zemědělskou krizi.
<SPEAKER ID="082" NAME="Lorenzo Fontana">
jménem skupiny EFD. - (IT) Paní předsedající, paní komisařko, dámy a pánové, současná krize, kterou prochází zemědělský svět, je zjevným důsledkem rychlé územní expanze, kterou Evropská unie v posledních letech odstartovala, a zejména příliš rychlé globalizace trhů.
<P>
Zemědělské odvětví musí být ochraňováno uplatňováním zásad Smlouvy o fungování Evropské unie, zejména článků 32 až 38, s konkrétními odkazy na cíle, pro jejichž dosažení je třeba dodržovat specifická právní nařízení. V tomto odvětví nám nařízení, která řídí zásahy v případě krize trhu, nepovolují významnou reakci na požadavky zemědělského odvětví se zvláštní ochranou zemědělců, v extrémně obtížné době, která ovlivňuje celé zemědělství a zejména odvětví ovoce a zeleniny, jako jsou například jablka, broskve, a obilovin, jako je pšenice a kukuřice.
<P>
Zemědělcům je třeba nejen pomoci, ale musí jim být také zajištěna ochrana trhu, jak stanoví základní ustanovení smlouvy. To se bohužel v současnosti děje pouze omezeně. Zažili jsme to již například při krizi v odvětví mléka a při současné krizi ovoce a zeleniny.
<P>
Nyní je čas, aby Evropa přijala ostřejší rozhodnutí, aby se našim zemědělcům, našim zemědělským podnikům a pozemkům, které jsou bohužel často opomíjeny, dostalo skutečně plné podpory. Bylo by pak lepší vážně se zamyslet nad tím, co se děje na evropském trhu, a podporovat naše zemědělské produkty oproti těm, které pocházejí ze zemí mimo Unii, a to, opakuji, zejména ovoce a zeleninu.
<P>
Díky vytvoření zvláštních pravidel, která se však musí dodržovat v celé Evropské unii a jejichž dodržování musíme zajistit i ze strany třetích zemí, s nimiž máme významné obchodní styky v oblasti zemědělských produktů, možná dosáhneme trhu, který je méně pokřivený, a lepší ochrany našich zemědělců a zemědělských produktů EU.
<SPEAKER ID="083" NAME="Georgios Papastamkos" AFFILIATION="PPE">
(EL) Paní předsedající, odvětví zemědělského hospodářství skutečně trpí: pšenice, olivový olej, ovoce a zelenina a bavlna. Měli byste vědět, že mezi producenty broskví v Řecku se šíří zlost. Musím vám říci, že přibližně 200 000 tun broskví se neprodalo.
<P>
Situace v odvětví pšenice je stále kritická a opatření pro veřejný zásah v členských státech je třeba aktivovat najednou. Musíme podporovat chráněné označení původu a chráněné zeměpisné označení produktů.
<P>
Velkou krizí prochází i chov hospodářských zvířat. Odvětví mléka již bylo zmíněno a je správné, že jsme podnikli opatření na jeho ochranu. Chovatelé hospodářských zvířat v severním Řecku zablokovali evzonskou celnici a jedním z jejich pochopitelných požadavků je, aby se na etiketách mléčných výrobků uvádělo místo původu. Podle mého názoru uvádění místa původu ochraňuje jak výrobce, tak spotřebitele.
<P>
Potřebujeme více opatření pro podporu zemědělských produktů, a to jak v rámci Evropské unie, tak mimo Evropu, ve třetích zemích. Je třeba stále zhospodárňovat trhy a účinně monitorovat transparentnost dodavatelského řetězce a musíme zmenšovat rozdíly mezi výrobními a spotřebitelskými cenami.
<P>
Jak jsem tvrdil v rámci rozpravy o rozpočtu na rok 2010, je obzvláště důležité udržovat přijatelné rozmezí zemědělských výdajů v rozpočtu, abychom mohli splnit neočekávané požadavky v ostatních zemědělských odvětvích.
<SPEAKER ID="084" NAME="Csaba Sándor Tabajdi" AFFILIATION="S&amp;D">
(HU) Téměř celé zemědělské odvětví v Evropě je v krizi. To je zapříčiněno nejen celosvětovou hospodářskou krizí a recesí spolu se zmenšením domácích i zahraničních trhů, ale také společnou zemědělskou politikou, což je neoliberální politika, kterou v minulých letech vykonávala Evropská komise. To výrazně přispělo k současné krizi. Pokud má zemědělské odvětví již teď tak velké starosti se ziskovostí, co se stane, když se rozpočet pro zemědělství po roce 2013 sníží, o což mnoho lidí usiluje? To ohrozí bezpečnost dodávky potravin v Evropě.
<P>
Současná situace je obzvláště znepokojující pro chovatele hospodářských zvířat, prasat a producenty ovoce a zeleniny. Vítám, že paní komisařka chce poskytnout organizacím producentů více peněz, ale to stále nestačí k vyřešení nesnází odvětví. Dalším znepokojivým faktem je, že Evropská unie se v posledních šesti letech stala čistým dovozcem hovězího masa. Jsme nyní odkázáni na vnější trhy.
<SPEAKER ID="085" NAME="Julie Girling" AFFILIATION="ECR">
Paní předsedající, pokud chcete vědět, jak těžké to mají zemědělci, podívejte se na upravenou hranici nízkého příjmu podle vlády Spojeného království. To je hranice, pod níž má rodina žít v chudobě. Poslední údaje ze Spojeného království ukazují, že čtvrtina všech britských zemědělců spadá do této kategorie.
<P>
Ale pomáhání zemědělcům nespočívá jen v zemědělské politice. Měli bychom pracovat holisticky. Spotřebitelé chtějí kvalitní potraviny, které jsou produkovány co nejblíže k jejich domovům. Evropský parlament musí vyslyšet požadavky spotřebitelů na jasné značení země původu potravin, aby věděli, odkud jejich potraviny pocházejí. Na mnoha potravinách již země původu je vyznačena a není důvod, proč povinné označování země původu nerozšířit i na zbývající odvětví, a to včetně hlavních složek potravinových výrobků.
<P>
Budeme k tomu mít zde v Parlamentu příležitost začátkem příštího roku. Nepromeškejme ji.
<SPEAKER ID="086" NAME="Ilda Figueiredo" AFFILIATION="GUE/NGL">
(PT) Celá léta jsme prostřednictvím postupných pozměňovacích návrhů ke společné zemědělské politice upozorňovali na její důsledky a předkládali alternativy. Bohužel, nikdo nechtěl naslouchat, a dnes jsme skončili v katastrofální situaci, v jaké je portugalské zemědělství. Varovali jsme před důsledky liberalizace mezinárodního obchodu v oblasti zemědělských potravin. Říkali jsme, že se zemědělstvím nelze jednat jako s nějakým průmyslovým zbožím a že by mělo být vynecháno z debat Světové obchodní organizace, aby nemohlo být vystaveno tržním a finančním spekulacím.
<P>
Vždy jsme tvrdili, že potravinová soběstačnost a bezpečnost by měla být prioritou a lidem pracujícím v zemědělství by mělo být projevováno řádné uznání. Proto jsme byli proti zrušení podpory produkce a ukončení kvót na mléko. Vždy jsme upozorňovali, že zemědělství v jižních zemích EU má zvláštní charakter, který je třeba respektovat, pokud máme ochránit jejich produkci vysoce kvalitních potravin včetně vína, olivového oleje, ovoce a zeleniny a rýže, stejně jako masa a mléka produkovaného za podmínek, které jsou velmi odlišné od těch, jež panují v jiných oblastech.
<P>
Proto trváme na tom, že tyto politiky musí být pozměněny a musí vzít v úvahu vysoké ceny výrobních faktorů, jako je nafta, elektřina, hnojiva, krmivo, úvěry a pojištění. Musíme pomáhat zemědělcům přijímáním politik, které podporují producenty a vytvářejí pracovní příležitosti ve venkovských oblastech.
<P>
Je čas udělit prioritu rodinným zemědělským firmám na venkově - který lidé stále častěji opouštějí - a regionální produkci a původním druhům. Naši zemědělci si to zaslouží, protože právě oni produkují to, co nás má živit.
<SPEAKER ID="087" NAME="John Stuart Agnew" AFFILIATION="EFD">
Paní předsedající, vypadá to, jako bych se dočasně zapojil do fanclubu paní Harkinové upozorňováním na zásadní krizi na trhu s krmivy pro hospodářská zvířata, pokud jde o nepatrné stopy geneticky upravených surovin, které mohou být obsaženy v 60 000tunovém nákladu sójových bobů.
<P>
Pokud tyto stopy nepocházejí z typu schváleného EU, není povoleno tento náklad vyložit. Náklady přepravce v takovém případě činí až 2,3 milionu GBP, ale dochází také k narušení celého procesu, kdy se kamiony vrací do výroben krmiv prázdné a ty pak mají problémy sehnat na poslední chvíli jiný zdroj bílkovin.
<P>
Na základě ohromného tlaku v této věci Evropský komise schválila čtyři další druhy geneticky upravené kukuřice, které považují za bezpečné. Než dojde k takovému schválení, může to trvat několik let, zatímco v Americe mezitím zemědělci přijímají stále nové geneticky upravené druhy kukuřice. Tento problém se do roka objeví znovu.
<P>
V současnosti existuje také několik geneticky upravených lněných a bavlněných produktů, které se mohou snadno a neúmyslně ve stopovém množství vmísit do velkého nákladu sóji a také způsobí, že náklad bude odmítnut.
<P>
Je špatné, že zatímco je zde tolerance malého množství kamínků, hlíny, mrtvého hmyzu, kovových špon a dřevěných pilin, není absolutně žádná tolerance pro jediné zdravé zrno kukuřice.
<P>
Nejistota, kterou tato nulová tolerance vytváří, má za následek zvýšení pojistných poplatků pro přepravce, které se přesouvají na chovatele dobytka, nemluvě o pocitu, jaký zažívá chovatel, když se dozví, že jeho objednávka krmiva nemůže být uskutečněna.
<P>
Tato situace je naprosto nevyhovující a vytváří zbytečnou krizi v produkci masa a vajec. Vyzývám Komisi, aby k celému tomuto problému zaujala praktický a citlivý postoj a zavedla pro geneticky upravené přísady podobnou úroveň tolerance jako pro ostatní znečišťující látky.
<SPEAKER ID="088" NAME="Giovanni La Via" AFFILIATION="PPE">
(IT) Paní předsedající, dámy a pánové, také bych rád poděkoval paní komisařce za její analýzu, ale chtěl bych zdůraznit, že v některých produktivních odvětvích probíhá krize, která v některých oblastech ohrožuje zemědělství naší velké Evropy.
<P>
Zejména krize, která postihuje odvětví pšenice, v nedávných měsících snížila ceny na úroveň, kdy jsou příliš nízké na to, aby pokryly náklady, a v mnoha regionech Evropy došlo k redukci osévaných ploch pro tento rok, což by mělo být o 30 %, zejména ve vzdálených oblastech, které mají omezené možnosti alternativního využití. Na druhou stranu, pokud jde o ovoce a zeleninu, paní komisařka upozornila na aspekt, který je typický pro novou společnou organizaci trhu, která umožňuje, aby se s krizí vypořádaly organizace producentů.
<P>
Samozřejmě zdroje přidělované v rámci operačních programů jsou omezené a v žádném případě nejsou dostatečné pro případ strukturální krize tak rozsáhlé, jako je ta, kterou právě prožíváme. Mohou možná pokrýt požadavky, jak jste řekla, buď sklizní nezralých plodů, nebo zničením menší části sklizně v případě drobné nevyváženosti mezi poptávkou a dodávkou v normálních letech, ale rozhodně ne v případě tak rozsáhlé krize, jako je tato.
<P>
Totéž by se dalo říct také o olivovém oleji a ostatní odvětví, ale věřím, že v této chvíli je důležité požádat Komisi o balíček návrhů, o podrobný návrh, který pokryje všechna ostatní odvětví, v nichž, na rozdíl od odvětví mléka, dosud nebyla provedena opatření pro řešení krize, kterou prožíváme.
<SPEAKER ID="089" NAME="Iratxe García Pérez" AFFILIATION="S&amp;D">
(ES) Paní předsedající, zemědělské odvětví není imunní vůči potížím, kterými trpí obecně celé hospodářství. Před několika měsíci jsme měli příležitost diskutovat o situaci producentů mléka, ale i tehdy mnozí z nás říkali, že krize postihuje i ostatní odvětví zemědělství.
<P>
Celé odvětví je v obtížné situaci: nízké ceny u zdroje za většinu produktů a mnohé zemědělské podniky, jejichž výdělky se začínají propadat pod hranici ziskovosti. Tato situace ukázala, jaká nevyváženost existuje mezi hodnotovým řetězcem zemědělského a potravinářského odvětví. Potřeba transparentního systému stanovování cen a obnovy vyváženosti vyjednávací schopnosti zúčastněných stran v rámci stávajících právních předpisů, to jsou otázky, které ještě musí být vyřešeny.
<P>
Dalším problémem, který nás v této souvislosti znepokojuje, je pokles konkurenceschopnosti našich zemědělců, kteří na rozdíl od svých konkurentů čelí vysokým produkčním nákladům. Vyžaduji, aby byla sestavena společná podpůrná opatření a aby se řešení neodvíjela od schopnosti každého členského státu reagovat.
<SPEAKER ID="090" NAME="Peter Jahr" AFFILIATION="PPE">
(DE) Paní předsedající, nejprve bych rád řekl, že jsem velmi vděčný za rozpravu o této otázce, protože z médií byste mohli nabýt dojmu, že krizí trpí pouze odvětví mléka. Tak tomu nebylo a není, a proto je pro postižené zemědělce nesmírně důležité, abychom o jejich situaci dnes v Evropském parlamentu diskutovali.
<P>
Hospodářská krize zemědělce postihla tvrdě. Poslední finanční rok byl jedním z nejhorších z celého desetiletí. Mnohým zemědělským podnikům výrazně klesly zisky, a proto je situace pro mnoho zemědělců velmi obtížná. Hospodářské krize odhalují nedostatky - nedostatky způsobené lidmi. Z krizí se stanou katastrofy, jedině pokud se s nimi nic nedělá. Právě díky tomu, že hospodářské krize odhalují lidské chyby, jsme schopni tyto chyby napravit.
<P>
V každé krizi je také příležitost a právě těchto příležitostí musíme lépe využívat. Proto zaprvé musí Komise reagovat rychleji a důsledněji v případě jakéhokoli narušení hospodářské rovnováhy. Zadruhé musíme vytvořit nezbytný politický rámec, který umožní zemědělcům, aby sami regulovali trh. Zatřetí musí být zlepšena právní moc organizací producentů. Začtvrté musíme regulací trhu výrazně zlepšit a zjednodušit používání zemědělských surovin pro výrobu obnovitelné energie. Zapáté nesmíme jen hovořit o omezení byrokracie, a musíme skutečně tento problém dlouhodobě řešit.
<P>
Takže má výzva je následující: poučme se z krize a využijme příležitosti, kterou nám poskytuje - dlužíme to sami sobě a zejména našim zemědělcům. V tomto ohledu očekávám v začátku roku 2010 od Komise přehled opatření, o nichž potom budeme moci podrobně diskutovat v příslušném výboru.
<SPEAKER ID="091" NAME="Luis Manuel Capoulas Santos" AFFILIATION="S&amp;D">
(PT) Paní komisařko, rád bych vám poděkoval za to, že jste znovu zde ve sněmovně - jak bylo během celého vašeho mandátu zvykem -, a to přesto, že je Komise v této přechodné fázi. Problémy zemědělství však nemají pochopení pro rozmary politického kalendáře a zemědělci od nás očekávají řešení jejich problémů, nesnází a obav.
<P>
Jak všichni víme, hospodářská krize postihla také zemědělství - nejen odvětví mléka, jak nám vnucují média, ale o ostatní odvětví. Mléko, ovoce a zelenina, obiloviny a olivový olej byly v posledních měsících zasaženy, stejně jako dříve produkce masa, kvůli ohromnému zvýšení nákladů na produkci, k němuž došlo.
<P>
Situace v odvětví ovoce a zeleniny se pravděpodobně bude ještě zhoršovat, až se trh na základě nové dohody, která se právě přijímá, ještě více otevře marockým produktům. Faktem je, jak upozornila paní komisařka, že trhy v posledních ukazují pozitivní náznaky, ale z toho bychom se neměli příliš radovat, protože pokud přijde vzestup, ve který všichni doufáme, nepochybně s sebou přinese i zvýšení ceny ropy, a tudíž nevyhnutelné zvýšení nákladů na zemědělskou produkci.
<P>
Proto, paní komisařko, navzdory politickému kalendáři musí Parlament vyžadovat, aby Komise poskytla odpovědi na tyto otázky. Zemědělci čekají na politické signály od Parlamentu a Komise, a proto načasování této dnešní rozpravy dává naprostý smysl. Doufám, že Komise může dát nějaké signály a říci, jaké informace má a jaká krátkodobá opatření na zmírnění těchto problémů navrhuje.
<SPEAKER ID="092" NAME="Michel Dantin" AFFILIATION="PPE">
(FR) Paní předsedající, paní komisařko, znovu vám děkuji za pozornost.
<P>
Cenová krize v letech 2007-2008 upozornila na slabou pozici spotřebitelů, pokud jde o nestálost cen. Zemědělská krize roku 2009 má mnohem škodlivější dopad na zemědělské podniky, než ukazují koeficienty. Proč? Protože vzestupný trend v zemědělských cenách byl mnohými považován za udržitelný a protože zemědělci v roce 2008 a na začátku roku 2009 nepochybně příliš mnoho investovali - příliš mnoho, protože od začátku 21. století nabírá zpoždění.
<P>
Při několika příležitostech jste, paní komisařko, vyjádřila přání nezasahovat již stejným způsobem do regulace trhu. Ale copak jsme si za posledních 20 let nezapamatovali, že zemědělské zboží tvoří převážně potravinové produkty a že potřebujeme jistý stupeň cenové stability na obou koncích řetězce? Cenová stabilita je žádána na jedné straně na spotřebitelské úrovni, protože spotřebitelům kvůli ostatním finančním závazkům, jako jsou hypotéky, rodičovství a volnočasové aktivity, nezbývá dostatek prostředků na vyrovnání se s kolísáním cen. Na druhou stranu na úrovni producentů je stabilita cen žádoucí proto, že obchodní činnost zahrnuje značný kapitál, který vyžaduje velké investice.
<P>
Organizace v rámci odvětví, která zahrnuje všechny součásti dodavatelského řetězce stejně jako nové hráče - mám na mysli odvětví pohostinských služeb a zpracovatelské společnosti pro prudce zmrazované nebo i čerstvě připravované produkty -, může nepochybně vést zavedení soukromých nástrojů pro stabilizaci cen.
<P>
Domníváte se, že je možné najít zde cestu vpřed, paní komisařko, a je Komise připravena podílet se na takových diskusích?
<SPEAKER ID="093" NAME="Diane Dodds" AFFILIATION="NI">
Paní předsedající, ráda bych poděkovala paní komisařce za to, že přišla a znovu nám naslouchala, a chci upozornit jen na několik problémů, které jsou v posledních několika měsících v zemědělském odvětví Severního Irska velmi rozšířené. Možná jste četla, paní komisařko, že v hrabství Fermanagh jsme se v posledních několika týdnech potýkali extrémními povodněmi. Poslední způsobila velmi vážné potíže zemědělcům zejména v přístupu k dobytku na polích, protože mnoho silnic bylo uzavřených a nesjízdných kvůli dešti. Postižena bude také jejich způsobilost zavlažovat pole odpadními vodami a obecně je postihlo mnoho ztrát. Vyzývám proto Komisi, aby tento problém prozkoumala a vyjádřila se, jestli je možné poskytnout zemědělcům v tomto odvětví přímou podporu.
<P>
Také vyzývám Komisi, aby se zaměřila na odvětví brambor v Severním Irsku. Několik pěstitelů brambor mi v nedávné době napsalo, protože je také v posledních týdnech velmi těžce zasáhly silné deště. Velmi se obávají, zda budou schopni brambory vyorat, a s rychle se blížící zimou se obávají, že přijdou o úrodu. Takže toto je odvětví - a část zemědělského odvětví v Severním Irsku -, které prochází velmi těžkým obdobím.
<P>
Také jsem se v nedávné době setkala s několika producenty vajec, kteří právě přecházejí na rozšířené klece. Chtěli by od Komise záruku, že nebudou muset delší dobu tyto klece měnit za jiné. Znovu bych požádala Komisi, aby tento problém prozkoumala.
<SPEAKER ID="094" NAME="Sergio Paolo Francesco Silvestris" AFFILIATION="PPE">
(IT) Paní předsedající, paní komisařko, dámy a pánové, krize, kterou prochází zemědělské odvětví, je nesmírně závažná a hrozí, že bude nezvratná.
<P>
V mém regionu, Apulii, je produkce oliv hlavní činností a jedním z největších zdrojů příjmů. V tomto roce spadla cena oliv na 30 EUR za 100 kg a velkoobchodní cena oleje na 2,50 EUR za kilogram a při těchto cenách se producenti pohybují ve ztrátě. Hrozí, že extra panenský olivový olej, zelené zlato, které vždy bylo pýchou mé země, se změní v občanskou a sociální smrt. Po celém regionu jsou zátarasy na silnicích a demonstrující zemědělci.
<P>
Říkáte, že vše je v pořádku a že ceny znovu stoupají, ale předložím vám jinou situaci, o níž vím, protože ji zažívám každý den. Je třeba urychleně přijmout opatření a žádám, aby byl zřízen fond solidarity, stejně jako pro sektor mléka, také pro produkci olivového oleje a ovoce a zeleniny. Pokud jde o produkci oliv, žádal bych o další naléhavá opatření a zejména, paní komisařko, aby bylo pozměněno nařízení Komise (EEC) č. 2568/91 o charakteristice olivového oleje a aby do něj bylo začleněno snímání magnetickou rezonancí jako metoda analýzy. To by nám umožnilo odhalovat padělky, které nacházíme v regálech supermarketů s označením "extra panenský olej", který však obsahuje směsi upravených olejů.
<SPEAKER ID="095" NAME="Elisabeth Köstinger" AFFILIATION="PPE">
(DE) Paní předsedající, paní Fischer Boelová, děkuji vám za vaši zprávu. Je to důležitý signál pro naše zemědělce, kteří musí žít v této napjaté situaci na trzích.
<P>
Ve své zprávě jste se také zmínila o propadu poptávky v zemědělském odvětví. Právě proto je důležité toto odvětví povzbudit a stimulovat prodeje. Nyní, víc než kdy jindy, je třeba, aby Komise rozpoznávala krize v raných stadiích bez ohledu na druh produkce a aby podnikala rychlé a účinné kroky k jejich zažehnání.
<P>
Jsem přesvědčena, že takto citlivé odvětví, jako je produkce potravin, obzvláště vyžaduje nástroje trhu. Přidané hodnoty zemědělství v podobě udržování naší kulturní krajiny, péče o venkov, biologická rozmanitost a mnoho dalších věcí jsou nenahraditelné. Je třeba, abychom si toto všechno udrželi a brali to v potaz v našich příštích rozpravách o nové zemědělské politice.
<SPEAKER ID="096" NAME="Marc Tarabella" AFFILIATION="S&amp;D">
(FR) Paní předsedající, paní komisařko, rád bych vám poděkoval za vaše vysvětlení ohledně různých cen za různé typy zemědělské výroby. Došla jste k závěru, že musíme nadále monitorovat situaci, abychom mohli v případě potřeby přijmout opatření.
<P>
Poukázala jste na nestálost - hlavního nepřítele moderního zemědělce - a já bych se jen rád zastal potřeby znovu zavést a udržovat veřejnou politiku pro oceňování a regulaci a potřeby, v budoucnu nepochybně, aby tato veřejná politika pro regulaci byla zavedena například prostřednictvím sledováním cen a marží, které by nastavovalo ceny spravedlivě pro všechny, kdo se podílí na produkci, ať jsou to producenti, zpracovatelské společnosti nebo distributoři.
<P>
Pokud to dnes necháme dojít do stadia, kdy bude oceňování regulováno soukromě, vždy zde bude přirážka pro distributory, přirážka pro zpracovatelské společnosti a ztráta pro producenty, a tudíž výrazné problémy pro místní zemědělství. A konečně, paní předsedající, nesmíme přehlížet skutečnost, že musíme také být schopni jednat se Spojenými státy - zejména pokud jde o cenu pšenice, která se stanovuje v Chicagu -, protože jde o celosvětový problém, nejen evropský.
<SPEAKER ID="097" NAME="Cristina Gutiérrez-Cortines" AFFILIATION="PPE">
(ES) Paní předsedající, paní komisařko, znepokojuje mě, že nedostatečná koordinace často znamená, že v zemědělství nejsou uplatňována kritéria udržitelnosti.
<P>
Ráda bych se zeptala na dvě otázky: zaprvé, v době desertifikace jižní Evropy, která je vážně postižena změnami klimatu, a vzhledem k tomu, že využívání půdy je to nejdůležitější, proč platíme za odstraňování olivovníků a vinné révy? To znamená, že Evropa platí za to, aby měla více desertifikované země! Hodláte to zastavit?
<P>
Zadruhé, dohoda s Marokem: když Evropa řídí společnou zahraniční politiku, musí bránit zájmy svých občanů a evropské produkce. Evropa vyjednává dohodu s Marokem a klečí přitom na kolenou, aniž by brala v úvahu zásadu reciprocity, aniž by zaručila zdraví a to, že budou zachovány programy pro insekticidy a kvalitu potravin.
<P>
Jak je možné, že tento proces jen neotvírá dveře pro produkty a kvóty, ale že také dává v sázku kvalitu?
<SPEAKER ID="098" NAME="Béla Glattfelder" AFFILIATION="PPE">
(HU) Je zásadně důležité, abychom nyní hovořili o krizi, která zasahuje zemědělská odvětví, protože bylo zveřejněno několik plánů ohledně způsobu, jakým budou stupňovány zemědělské subvence po roce 2013. Mysleme vždy na to, jak kritické následky měla liberální opatření zavedená teprve nedávno. Poučme se z těchto příkladů a neopakujme stejné chyby. Význam zemědělství v příštích letech výrazně vzroste, protože počet lidí trpících hladem na naší planetě se neustále zvyšuje.
<P>
Pokud jde o zjednodušení postupů, zemědělci bohužel cítí, že pokaždé, když se o zjednodušení mluví, nikdy k němu ve skutečnosti nedojde. Musí vyhovět stále složitějším systémům. Zavádí se série nových opatření pro životní podmínky zvířat. Všechny zvyšují náklady, s nimiž se jejich konkurenti nemusí potýkat. Navíc každé opatření pro zlepšení životních podmínek zvířat vyžaduje větší spotřebu energie, což bude znamenat zvýšení emisí CO2.
<SPEAKER ID="100" NAME="Karin Kadenbach" AFFILIATION="S&amp;D">
(DE) Pane předsedající, během rozpravy o jeho směrnicích řekl pan Barroso, že udržitelnost a ochrana biologické rozmanitosti budou prioritami politiky v Evropské unii v tomto volebním období. Tyto cíle je tedy třeba prosazovat ve všech oblastech politiky a samozřejmě zejména v oblasti zemědělství. Ráda bych váz dnes vyzvala k prosazování a podpoře těchto opatření, která přispívají k ochraně biologické rozmanitosti a udržitelnosti.
<SPEAKER ID="101" NAME="Seán Kelly" AFFILIATION="PPE">
Pane předsedající, vítám tuto rozpravu. S mnoha problémy, které byly zmíněny, mnoho nezmůžeme, ale v jiných můžeme udělat hodně. Kolegové zmínili zejména problém přílišné regulace; o tom se zmiňuje mnoho zemědělců v celé Evropské unii. Lidé také zmiňovali geneticky upravené potraviny a já s nimi naprosto souhlasím: v této oblasti je třeba jednat.
<P>
Je však jedna oblast, která je podle mého názoru pro nás také důležitá, a to oblast převozu zvířat. Je zde nebezpečí, že zavedeme tolik nařízení, že převoz zvířat znemožníme, zejména pro zemědělce a lidi převážející dobytek z ostrovní země, jako je Irsko.
<P>
Někdy si říkám, že by bylo zajímavé porovnat například cestovní rozvrh poslanců EP s cestovním rozvrhem zvířat převážených za moře, a domnívám se, že někdy by hladiny stresu mohly být u poslanců vyšší.
<P>
V tomto ohledu bychom měli být velmi obezřetní a nezavádět příliš mnoho nařízení, abychom se sami nevyřadili z trhu.
<SPEAKER ID="102" NAME="Předsedající">
Děkuji vám, pane Kelly. Přestože by zde každému mělo být umožněno hovořit jiným jazykem, dovolte mi upozornit, že jste zahájil svou řeč tím, že jste řekl "Merci, Monsieur předsedo,". Předpokládám, že jste mě nežádal o slitování, ale snažil jste se říci "děkuji" - měl bych dodat, že nikoli řecky, což je "Ευχαριστώ, κύριε Πρόεδρε"!
<SPEAKER ID="103" NAME="Gabriel Mato Adrover" AFFILIATION="PPE">
(ES) Pane předsedající, situace v zemědělském odvětví není jen znepokojivá. Nazval bych ji neudržitelnou: příjmy zemědělců se snižují a každý den je větší rozdíl mezi tím, co zemědělci dostanou, a tržní cenou pro spotřebitele. Posloupnost je již utopií a dohody o přidružení se opakovaně porušovány, jako v ostudném případě s rajčaty z Maroka, který uznal Evropský úřad pro boj proti podvodům, ale Komise žádné rozhodné kroky nepodnikla. Zákony pro zdraví rostlin se uplatňují v různé míře, čímž vznikají nespravedlivé situace.
<P>
Přidáme-li k tomu jednotlivé případy, jako je snížení daní pro odvětví banánů, což bude mít zcela negativní důsledky, nebo skutečnost, že chovatelé hospodářských zvířat si nemohou dovolit vstupní náklady, budete se mnou souhlasit, že budoucnost odvětví je přinejmenším nejistá.
<P>
Navíc pro zemědělství v nejodlehlejších regionech je budoucnost nejen nejistá, ale extrémně znepokojivá. Zemědělci chtějí pokračovat ve své práci, ale je to pro ně den ode dne těžší. Komise musí uznat význam zemědělství!
<SPEAKER ID="104" NAME="Herbert Dorfmann" AFFILIATION="PPE">
(DE) Pane předsedající, paní komisařko, dámy a pánové, krize v současnosti probíhá v mnoha zemědělských odvětvích. Nepochybně to má mnoho důvodů. Jedním z nich je pravděpodobně liberalizace zemědělské politiky v nedávných letech. Když ze společné zemědělské politiky odstraníme další a další bezpečnostní sítě, pak kolísání cen vzroste. To našim zemědělcům působí stále větší problémy.
<P>
Proto naším krátkodobým cílem musí být nalezení řešení této krize. Hlavně však, v souvislosti s revizí naší zemědělské politiky musíme zvážit, co můžeme s tímto kolísáním cen udělat. Po vstoupení Lisabonské smlouvy v platnost máme jako Parlament povinnost být aktivní. Skutečnost, že se ministři zemědělství v nedávných dnech setkali v Paříži, mimo Radu, aby o tomto problému diskutovali, je v zásadě jistě dobrá věc. Nicméně naším úkolem v Parlamentu je demonstrovat zemědělcům naši novou úlohu. Je třeba, abychom hledali demokratická řešení pro naši budoucí zemědělskou politiku.
<SPEAKER ID="105" NAME="Mariann Fischer Boel">
členka Komise. - Pane předsedající, nyní odpovím na některé vznesené otázky, ale domnívám se, že diskuse zde jasně ukazuje, že zde vládne pochopení obtíží, kterým naše zemědělské odvětví čelí.
<P>
Předně mě trochu překvapilo, když jsem slyšela, že jsme údajně zemědělskému odvětví odstranili záchrannou síť. Tak to rozhodně není. Záchranná síť je nastavena v situacích, kdy zemědělci potřebují podporu. Máme stálou záchrannou síť, kterou tvoří přímé platby. Ta rozhodně funguje a je zde ve prospěch zemědělců. Pak máme různé systémy intervence, soukromé skladování, systémy vývozních náhrad, které uvedeme do praxe, až uznáme, že jsou nezbytné ke spuštění těchto nástrojů.
<P>
Pokud jde o zjednodušení, byrokracii, administrativu - plně s vámi souhlasím, že bychom se měli snažit co nejvíce našim zemědělcům usnadnit situaci, a proto na středečním zasedání Rady přednesu několik návrhů na deregulaci.
<P>
Rada představila 39 různých návrhů a poměrně dost jich můžeme skutečně přijmout. Jiné jsou více politické a vztahují se k období po roce 2013, ale jsem si jistá, že vám budou připadat nesmírně zajímavé.
<P>
Ti, kdo zmiňovali otázku geneticky upravených organismů, předpokládám, že vědí, že mé názory jsou naprosto stejné, a domnívám se, že je důležité nalézt řešení na základě technického údaje o přítomnosti neschválených geneticky upravených organismů. Očekávám, že příští Komise takový návrh představí.
<P>
Je pravda, že Evropská unie je největším dovozcem zemědělských produktů, ale zároveň je i největším vývozcem. To proto, že máme nesmírně dobrou obchodní značku: evropské produkty jsou na zámořských trzích považovány za vysoce kvalitní. Proto by myšlenka, že bychom měli chránit svou produkci, naše zemědělské odvětví poškodila.
<P>
Proto potřebujeme být nadále viditelní na vývozních trzích a domnívám se, že do budoucna - a doufám, že zde bude plná podpora Evropského parlamentu - budeme potřebovat mnohem více peněz na prosazení našich vysoce kvalitních produktů na nově vznikající trhy. Domnívám se, že se nám může dařit mnohem lépe, ale potřebujeme větší podporu.
<P>
K otázce předpisového rámce - neslyšela jsem přímo tuto frázi, ale myslím, že to byla podstata poznámek k této otázce. Dnes je již možné, aby zemědělci uzavírali smlouvy s odvětvím mléka za konkrétní objem za fixní cenu. A víte, že ve skupině vysoké úrovně pro odvětví mléka zkoumáme některé dobrovolné způsoby, jak tento systém zlepšit.
<P>
Biologická rozmanitost: naprosto souhlasím, že to je důležité, a právě proto jsem tuto otázku začlenila mezi nové výzvy, když jsme se shodli na kontrole stavu společné zemědělské politiky v listopadu 2008. Takže tato otázka má vysokou prioritu a já naprosto souhlasím s poznámkami pana poslance.
<P>
K opatřením: ve skutečnosti můžeme používat všechny nástroje, které máme momentálně k dispozici. Ale nové iniciativy nemůže představit dočasná Komise. Jsem si jista, že jste si tohoto problému vědomi, a doufám, že nová Komise začne fungovat co nejdříve.
<P>
Dále mám velkou radost, že Evropský parlament bude nyní mít úlohu významného hráče do budoucna díky tomu, že Lisabonská smlouva zavádí proces spolurozhodování. Nejde jen o spolurozhodování v čistě zemědělských záležitostech, ale také o rozpočtu. Takže budete mít velký vliv na možnosti rozpočtu pro zemědělské odvětví na období po roku 2013.
<P>
Přestože to možná už na této pozici nezažiji, mohu vám zaručit, že na vás budu dohlížet, až na sebe vezmete novou odpovědnost za zemědělské odvětví.
<SPEAKER ID="106" NAME="Předsedající">
Rozprava je ukončena.
<P>
Písemná prohlášení (článek 149)
<SPEAKER ID="998" NAME="Luís Paulo Alves  " LANGUAGE="PT">
Hospodářská a finanční krize nás zatáhla také do zemědělské a sociální krize, a proto vítám tuto rozpravu v Parlamentu, i když přišla poměrně pozdě. Producenti (obilovin, hovězího masa, olivového oleje, ovoce, zeleniny atd.) zakoušejí v této době nesmírně obtížné podmínky kvůli poklesu poptávky a dostávají za své produkty velmi nízké ceny v porovnání se svými produkčními náklady. Také je obtížné sehnat úvěr. Tyto problémy vážně ovlivňují jejich příjem. Nestálost cen v zemědělství je velmi komplikovaný problém, který ovlivňuje plánování a předvídatelnost, které zemědělci potřebují, a má vliv na ziskovost a úrovně investic. Proto je nezbytné zaručit podmínky pro udržitelnost pozemků a jistý stupeň cenové stability, aby producenti mohli chránit svá živobytí zlepšováním kvality produktů, což bude mít pozitivní dopad na celý řetězec od producenta až ke spotřebiteli.
<SPEAKER ID="107" NAME="Spyros Danellis  " LANGUAGE="EL">
Vícenásobné zaměstnání je v EU běžným jevem a jeho cílem je zajistit příjem navíc k příjmu ze zemědělství. Vzhledem k tomu, že malý zemědělský podnik pravděpodobně zaměstnává pracovníky s několika zaměstnáními, je dnes malý podnik zjevně více zasáhnut než velký podnik. Je to proto, že:
<P>
kromě snížení zemědělského příjmu, bez ohledu na produkční odvětví, na které se specializuje,
<P>
se musí potýkat také s:
<P>
snížením nebo omezením nezemědělského příjmu, zatímco:
<P>
jistota příjmu, kterou si vybírá ve formě přímé podpory, nestačí k zajištění slušné životní úrovně.
<P>
V důsledku toho, bez ohledu na zemědělské odvětví, na které se produkce specializuje, malé zemědělské podniky potřebují horizontální cílenou podporu, aby se s krizí vyrovnaly.
