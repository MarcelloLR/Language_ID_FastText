<CHAPTER ID="016">
Jednominutové projevy k důležitým politickým otázkám
<SPEAKER ID="050" NAME="Předsedající">
Dalším bodem jednání jsou jednominutové projevy k důležitým politickým otázkám.
<SPEAKER ID="051" NAME="Emmanouil Angelakas" AFFILIATION="PPE-DE">
- (EL) Vážená paní předsedající, jak je Vám známo, rozhovory mezi Řeckem a Bývalou jugoslávskou republikou Makedonie o názvu, který má táto země používat ve vztazích s mezinárodními organizacemi, se dostaly do citlivé fáze. Jednání probíhají v rámci rozhodnutí OSN. Během své nedávné návštěvy Skopje, která se konala 27. února, informoval významný představitel EU pro společnou a bezpečnostní politiku Javier Solana o deklarovaném úmyslu Řecka uplatnit veto vůči vstupu Makedonie do NATO, pokud se záležitost ohledně názvu nevyřeší. Některé jeho komentáře vyvolávají pochybnosti u těch, kteří zastávají a ctí evropské zásady a hodnoty. Dokonce prohlásil, že se staví proti tomuto vetu.
<P>
S ohledem na to, že Řecko je již 27 let plnohodnotným členem EU, vyzýváme pana Solanu, aby se zdržel komentářů, které brání vyjednávacímu postupu mezi členským státem a zemí, která chce vstoupit do NATO a EU. Vyzýváme ho, aby bral na vědomí, že zastupuje členské státy EU, respektoval citlivé otázky, které tyto státy řeší, a napomohl k jejich vyřešení tím, že projeví solidaritu vůči Společenství, která se od něj očekává a která je součástí jeho povinností vzhledem k funkci, kterou zastává.
<P>
(Předsedající přerušila řečníka)
<SPEAKER ID="052" NAME="Jaroslav Zvěřina" AFFILIATION="PPE-DE">
(CS) Já jsem chtěl jenom říct, že jsem velice znepokojen postojem některých politiků Evropské unie a také členů tohoto Parlamentu k vyjednávání české vlády o bezvízovém styku se Spojenými státy.
<P>
Aniž by naše vláda porušila jediné ustanovení platných Smluv, stala se objektem kritiky, mentorování a napomínání. Jednání se přitom nevedla s nepřátelskou nebo podezřelou zemí, ale s tradičním přítelem a spojencem evropských demokracií.
<P>
Některé kritické výroky v tomto směru je obtížné vysvětlovat českým občanům, kteří na bezvízový styk s USA roky čekají. Chce-li někdo poškodit obraz Evropské unie u české veřejnosti, nechť v tomto necitlivém postupu pokračuje.
<P>
Měli bychom se všichni snažit nevyvolávat zbytečné negativní emoce v takto nikterak podezřelé a bezpečnost Evropské unie neohrožující kauze.
<SPEAKER ID="053" NAME="Richard Corbett" AFFILIATION="PSE">
Vážená paní předsedající, Parma je známa výrobou šunky a region Champagne výrobou šampaňského, ale nejsem si jist, zda moji kolegové vědí, že hrabství Yorkshire je známé pěstováním rebarbory. Pěstitelé rebarbory z Yorkshiru se u Evropské komise ucházeli o chráněnou obchodní značku a já chci vyzvat Komisi, aby jejich žádosti vyhověla.
<P>
Donedávna pocházelo z Yorkshire takřka 90 % rebarbory pěstované v krytých prostorách, a i když je to dnes už méně, kvalita určitě zůstala stejná. Vysoká kvalita rebarbory vzniká díky specifickým klimatickým podmínkám a zvláštním technikám vyvinutým generacemi pěstitelů v tomto regionu. Rebarbora se tu pěstuje tak, že její kořeny se umístí do tmavých prostorů. Rostoucí stébla se snaží dostat ze tmy na světlo, což zaručuje vysokou kvalitu yorkshirské rebarbory, kterou mnozí uznávaní šéfkuchaři a nejlepší restaurace považují za výjimečnou delikatesu. Vyzývám proto Komisi, aby jí tento status udělila.
<SPEAKER ID="054" NAME="Cristian Silviu Buşoi" AFFILIATION="ALDE">
(RO) Technický pokrok ve zdravotnickém průmyslu, jakož i pokrok v oblasti lékařského vzdělání nyní umožňují dosahovat takové úrovně péče o pacienty, která byla v minulosti nepředstavitelná. Bohužel, stále dochází k mnoha zbytečným případům zanedbání lékařské péče, které ohrožují životy pacientů.
<P>
Případy zanedbání péče jsou v mnoha zemích Evropské unie stále realitou. Vyskytují se zejména v zemích, které vstoupily do Evropské unie teprve před nedávnem. Odpovědnost za organizaci zdravotnických služeb nesou členské státy a každý z členských států má svou vlastní legislativu týkající se případného zanedbání lékařské péče. Nicméně, vzhledem k faktu, že ochrana spotřebitele a práva pacientů jsou důležitými cíli Evropské unie, jsem přesvědčený, že v oblasti poskytování informací pacientům, jakož i v oblasti právních předpisů týkajících se zanedbání péče, potřebujeme společný přístup na evropské úrovni.
<SPEAKER ID="055" NAME="Zbigniew Krzysztof Kuźmiuk" AFFILIATION="UEN">
(PL) Vážená paní předsedající, písemné prohlášení č. 88/2007 o vyšetřování případů zneužití moci velkými supermarkety působícími v Evropské unii podepsalo 439 poslanců, a bylo oficiálně přijato Evropským parlamentem.
<P>
V květnu 2007 polský parlament přijal zákon o budování a provozu supermarketů, který je v souladu s požadavky uvedeného prohlášení. Zákon klade důraz především na to, aby místní úřady, na jejichž území se mají supermarkety nacházet, zaručily rovnováhu mezi různými formami obchodu a aby při provozování obchodní činnosti byly dodržovány zásady korektní hospodářské soutěže. Evropská komise tato opatření zpochybnila a požaduje, aby je polská vláda změnila. V opačném případě bude požádán o rozhodnutí v této věci Soudní dvůr.
<P>
Vážená paní předsedající, chtěl bych vás požádat, zda byste neupozornila Evropskou komisi na tento zjevný rozpor mezi očekáváním Parlamentu a jednáním Komise v této záležitosti.
<SPEAKER ID="056" NAME="Milan Horáček" AFFILIATION="Verts/ALE">
(DE) Vážená paní předsedající, před týdnem se v Rusku konaly prezidentské volby a výsledek je přesně takovým zklamáním, jaké jsme očekávali. Dmitrij Medveděv vyhrál a prohrála demokracie a lidská práva.
<P>
Tři dny před volbami jsem se v Moskvě setkal s představiteli organizací, které ochraňují lidská práva. Tyto organizace mě informovaly o zjevném potlačování opozice během předvolební kampaně a zastrašování nezávislých novinářů a aktivistů bojujících za lidská práva. Kromě toho, nelze vyvrátit ani pochybnosti o zmanipulování volebních výsledků.
<P>
EU by proto měla vyslat velmi jasný signál, že takové chování nemůže akceptovat. Vztahy mezi EU a Ruskem by měly být založeny na větší upřímnosti.
<P>
To samé platí také o vztazích s Čínou, a to zejména v souvislosti s dnešním datem, 10. března, kdy bylo v roce 1959 brutálně potlačeno lidové povstání v Tibetu proti Čínské lidové republice.
<SPEAKER ID="057" NAME="Kyriacos Triantaphyllides" AFFILIATION="GUE/NGL">
- (EL) Vážená paní předsedající, před malou chvílí jsme naslouchali rozpravě o Palestině. Humanitární situace v Gaze je nejhorší od roku 1967. V současnosti je 80 % obyvatelstva, jinými slovy 1,1 milionu lidí, závislých na potravinové pomoci. Pro porovnání: v roce 2006 to bylo 63 % . Podle zprávy Amnesty International nezaměstnanost dosahuje 40 %. Viděli jsme, co se v oblasti stalo minulý týden. V době, kdy Palestinci čekají na lepší zítřek, který přichází jen velmi pomalu, byly na obou stranách spáchány vraždy a násilné činy.
<P>
Je na čase, aby EU převzala zodpovědnost a uplatňovala politiku založenou na objektivních kritériích, nikoli na diktátu amerického "velkého bratra".
<SPEAKER ID="058" NAME="Dimitar Stoyanov" AFFILIATION="NI">
(BG) Včerejšek byl v Bulharsku památným dnem. Před 23 lety, 9. března, turečtí teroristé vyhodili do povětří vagon pro matky s dětmi ve vlaku na trati Sofia-Burgas. Zahynulo sedm lidí, z toho dvě děti. Dalších devět bylo vážně zraněno.
<P>
Jeden z těch, kteří byli usvědčení z účasti na přípravě tohoto ohavného zločinu, Sabri Mehmedali, je dnes funkcionářem Hnutí za práva a svobody. Toto hnutí, které je etnickou stranou založenou v rozporu s bulharskou ústavou, už takřka dvě desetiletí využívá politické páky ústředních a místních vlád, přičemž nejen toleruje, ale dokonce podporuje šíření islámského fundamentalismu.
<P>
Hnutí je jedinou stranou v Evropě, která dala vybudovat památník teroristům, usvědčeným ze zabíjení dětí. Před necelými dvěma týdny uhořelo zaživa devět lidí ve spacím voze vlaku na trati Sofia-Kardam. Existují závažné důkazy, že šlo o teroristický čin žhářství spáchaný v předvečer státního svátku 3. března. Minulý rok na tento památný den Turci sexuálně obtěžovali bulharské mladé lidí v zemi zvané Bulharsko.
<P>
Vědomí beztrestnosti, které získalo Hnutí za práva a svobody díky politice vlády, vyvolává mezi Turky násilí.
<P>
(Předsedající přerušila řečníka)
<SPEAKER ID="059" NAME="Frieda Brepoels" AFFILIATION="PPE-DE">
(NL) Dovolím si upozornit tento Parlament na Světový den ledvin, který bude příští čtvrtek, 13. března. Jak je Vám známo, chronické onemocnění ledvin je v Evropě tichou epidemií, jelikož jeho vývoj je často asymptomatický. Mnoho lidí o onemocnění neví a političtí představitelé ji nevnímají jako prioritu. Předpokládá se, že onemocněním trpí asi 8 % Evropanů, a pokud se nepřijmou účinná protiopatření, předpokládá se, že toto číslo se v průběhu příštího desetiletí zdvojnásobí.
<P>
Minulý týden zorganizovala Evropská aliance pro zdraví ledvin a organizace Světového dne ledvin sympozium a doprovodnou výstavu, a já sama jsem spolu s několika kolegy založila poslaneckou skupinu. Naléhavě žádám všechny poslance Parlamentu, aby tuto iniciativu podpořili, protože jsem přesvědčena, že Evropský parlament může významně zapůsobit na členské státy, aby se urychleně a v plném rozsahu seznámily s tímto problémem a navrhly vhodnou strategii k jeho řešení.
<SPEAKER ID="060" NAME="Csaba Sándor Tabajdi" AFFILIATION="PSE">
(FR) Vážená paní předsedající, dvěma velmi důležitým právním dokumentům Rady Evropy je v těchto dnech deset let: Rámcová dohoda na ochranu národnostních menšin a Evropská charta regionálních nebo menšinových jazyků. Podle kodaňských kritérií jsou tyto dva dokumenty pro nové členské státy předpokladem členství v Evropské unii. Vyzývám země, které ještě nepodepsaly nebo neratifikovaly tyto dva důležité právní dokumenty, aby tak učinily. Podle kodaňských kritérií Francie, Belgie, Řecko a Lucembursko nemohou být členy Evropské unie. Tyto evropské dokumenty musí být zapracovány a Evropská unie by si tím u Kosova a nových členských států získala dostatek důvěry, aby od nich totéž mohla požadovat ...
<P>
(Předsedající přerušila řečníka)
<SPEAKER ID="061" NAME="Marco Cappato" AFFILIATION="ALDE">
(IT) Vážená paní předsedající, dámy a pánové, náš kolega Marco Pannella v současné době drží hladovku, kterou zahájil první velkou "světovou satyagrahu za mír." Satyagraha je nenásilný kolektivní čin. Je to čin, o kterém bych rád informoval své kolegy písemně, který vyzývá k úctě k demokraticky vyřčeným slovům, a který je příznačný nejen pro naší současnou situaci v Itálii.
<P>
Rád bych také připomněl, že dnešní den je dnem 49. výročí povstání tibetského lidu proti čínskému útlaku, a poslal naše pozdravy Dalajlámovi a desítkám tisíc lidí, kteří se účastní pochodu v Dharamsale, včetně představitelů radikální strany, Sergia d'Elie, Mattea Mecacciho a Marca Perduca. Právě jsme byli informováni, že indická policie činí kroky, aby pochodu zabránila, a proto jim všem přejeme hodně štěstí a posíláme vřelé pozdravy.
<SPEAKER ID="062" NAME="Mieczysław Edmund Janowski" AFFILIATION="UEN">
(PL) Vážená paní předsedající, nedávno zveřejněná zpráva o dětské chudobě v Evropě ukázala, že až 19 % našich dětí žije pod hranicí chudoby, která je stanovena jako 60 % průměrného příjmu na hlavu v dané zemi. V některých zemích je toto číslo ještě vyšší. Bohužel, Polsko je jednou z nich.
<P>
Proto vítám záměr Evropské komise navrhnout zvláštní program pro boj s dětskou chudobou. Jsme si vědomi demografické situace v Evropské unii. Naše rodiny potřebují podporu v mnoha oblastech a jsou to především chudé rodiny, které potřebují naši pomoc. Co si však v této souvislosti máme myslet o vysoké dani z přidané hodnoty na dětské oblečení, která v Polsku narostla ze 7 % na 22 %? V některých zemích, jako například ve Spojeném království nebo v Irsku, které v žádném případě nepatří k nejchudším, je sazba nulová a v jiných, jako například v Lucembursku, je velmi nízká, jen 3 %.
<P>
Vlády těchto zemí byly v této otázce velmi předvídavé, ale v této oblasti panuje obrovské pokrytectví. Vyzývám Evropský parlament, aby přijal opatření na změnu směrnice o DPH u dětského oblečení a obuvi.
<SPEAKER ID="063" NAME="Ilda Figueiredo" AFFILIATION="GUE/NGL">
(PT) Vážená paní předsedající, vzdělávací a dobročinná společnost A Voz do Operário, které chci vzdát hold, vznikla v Lisabonu 13. února 1883 a již 125 let vykonává neúnavnou práci v oblasti vzdělávání, kultury, partnerství a sociální podpory. Tato dlouholetá práce pokračuje prostřednictvím dvou škol, a jejím cílem je poskytnout stovkám dětí schopnosti, které jim umožní se rozvíjet, a vytvořit podmínky, které jim pomohou se zásadním a udržitelným způsobem přizpůsobit jejich sociálnímu prostředí na základě zásad spravedlnosti a solidarity.
<P>
Tato intenzivní a uznávaná činnost pokračuje dodnes navzdory současným problémům ve společnosti vyvolaným nedostatečnou vládní podporou v důsledku nesplněných závazků ministerstva školství. Toto ministerstvo pošlapává práva učitelů, jejichž nespokojenost vyústila v největší demonstraci učitelů v Portugalsku, v tzv. "Pochodu hněvu", jehož se zúčastnilo 100 000 učitelů, většinou ...
<P>
(Předsedající přerušila řečnici)
<SPEAKER ID="064" NAME="Jim Higgins" AFFILIATION="PPE-DE">
(GA) Pane předsedající, v souvislosti s rostoucím počtem sexuálních delikventů obviněných soudy různých členských zemí, některé země zavedly tzv. rejstřík sexuálních delikventů. Když dojde k propuštění sexuálního delikventa, policie je informována o místě jeho pobytu. Pokud například žije v blízkosti školy nebo mládežnického klubu, policie i veřejnost by s tím měly být seznámeny.
<P>
Mnozí delikventi páchají tyto činy opakovaně, zejména ti, kteří ve vězení neprodělali léčbu. Nic jim však nebrání spáchat stejný zločin v jiné zemi. Je proto jasné, že potřebujeme vytvořit evropskou databázi, která zajistí mezinárodní spolupráci a pomůže vyřešit tento problém.
<SPEAKER ID="065" NAME="Kristian Vigenin" AFFILIATION="PSE">
Vážená paní předsedající, dovolte, abych vás upozornil na otázku, která má zásadní význam pro řádné fungování našeho Parlamentu, stejně jako pro naši politickou vážnost, individuální i kolektivní. Velice si vážím našich tlumočníků a jejich těžké práce. Většina z nich jsou kvalitní a odpovědní odborníci. Chtěl bych však zdůraznit, že slabý tlumočnický výkon vede k nedorozumění nejen mezi poslanci navzájem, ale i mezi poslanci a občany.
<P>
Když vystupuji na plenárním zasedání, snažím se co nejvíce používat bulharštinu. Je to mé právo a jde o součást různorodosti a vícejazyčnosti Evropské unie. Používám jednoduché věty a odevzdávám svůj text dopředu v písemné podobě, abych si byl jist, že obsah mého sdělení bude úspěšně přetlumočen. K mému překvapení jsem nedávno zjistil, že třetina, až polovina obsahu mých vystoupení se z anglické verze jednoduše ztratí, a to nemluvím o jiných jazycích, které používají menší národy.
<P>
Věřím, že hovořím ke všem občanům. Očekávám, že mě porozumí všichni občané EU a nemohu se spokojit s vysvětlením, že tomu brání technické problémy. Laskavě žádám předsednictvo Parlamentu, aby přijalo nezbytná opatření ke zvýšení kvality tlumočení.
<P>
(Předsedající přerušila řečníka)
<SPEAKER ID="066" NAME="Ramona Nicole Mănescu" AFFILIATION="ALDE">
(RO) V posledních měsících tisk informoval o násilných útocích rasistické a xenofobní povahy namířených vůči rumunským dětem v Itálii. Pozornost veřejnosti upoutaly zejména dva případy. V prvním případě šlo o třináctiletého chlapce v městě Civitavecchia, nedaleko Říma, který byl odvezen na pohotovost poté, co jej zbil jeho italský kamarád. V druhém případě šlo o ještě zjevnější projev diskriminace a stigmatizace, kdy rumunská matka byla požádána, aby změnila jméno svého syna. Dítě už nechce být Rumunem a nechce o Rumunsku nic slyšet. Důvodem tohoto chování je, že chlapec byl neustále urážen svými kamarády za to, že je Rumun, i přesto, že mluví italsky a je dobře integrován do společnosti. Vážená paní předsedající, z uvedených důvodů se ptám sama sebe, zda takovéto projevy xenofobie ve smyslu základních zásad, které dopadají na rumunské děti, nejsou výsledkem mediální kampaně vůči Rumunům...
<SPEAKER ID="067" NAME="Zdzisław Zbigniew Podkański" AFFILIATION="UEN">
(PL) Paní předsedající, v současné době se v Evropské unii diskutují názory týkající se změn směrnice o ovocných šťávách 2001/112/ES. Silná lobby výrobců kyseliny citronové chce, aby bylo legálně možné zvyšovat kyselost ovocných šťáv a jejich složek, včetně jablkové šťávy, přidáním kyseliny citronové, citronové a limetkové šťávy.
<P>
Tato možnost by omezila zásadu korektní hospodářské soutěže a zničila výrobu evropských ovocných šťáv, včetně jablečné šťávy. Otázka tedy zní: Proč se představitelé EU tak často poddávají tlaku lobbistických skupin, a v případě, že dojde k dalšímu takovému ústupku, jaká opatření budou přijata na ochranu pěstitelů jablek a výrobců jablečných kompotů?
<P>
Dovolte mi připomenout, že v hlasování o reformě trhu s ovocem a zeleninou, Evropský parlament odmítl pozměňovací návrh skupiny polských poslanců na zavedení ochranných opatření týkajících se jablek. Za těchto okolností by přijetí návrhu umožňujícího dodatečné okyselování ovocných šťáv, včetně jablečné, kyselinou citronovou, bylo obrovskou nespravedlností a ranou pro celé evropské ovocnářství.
<SPEAKER ID="068" NAME="Nicodim Bulzesc" AFFILIATION="PPE-DE">
Vážená paní předsedající, v souladu s výzvou politiky rozvojové spolupráce EU pro nové členské státy se soustředím na národní strategii vzdělávání v Rumunsku.
<P>
Už před vstupem mé země do EU byla národní strategie vzdělávání v Rumunsku zaměřena na slaďování vzdělávacího systému se stávajícími systémy v ostatních zemích EU. Proto jsme v roce 2004 zahájili boloňské reformy a počínaje akademickým rokem 2005-2006 jsme zavedli třístupňovou strukturu vysokoškolského vzdělávání. Nedávné průzkumy ukázaly, že přijetí evropského systému přenosu kreditů (ECTS) je dokončeno, a rumunští studenti již studují v rámci tohoto systému. V budoucnu se chystáme úspěšně dokončit provádění boloňských reforem, abychom podpořili rumunské studenty ve studiu v zahraničí a zahraniční studenty ve studiu v Rumunsku, a zajistili slaďování akademických hodností udělovaných univerzitami s potřebami trhu práce v Evropě.
<SPEAKER ID="069" NAME="Marianne Mikko" AFFILIATION="PSE">
(ET) Vážení kolegové, Bělorusko je černou skvrnou na mapě Evropy. Podmínky v Bělorusku se ničím neliší od života za železnou oponou, který na vlastní kůži zažili mnozí mí kolegové poslanci.
<P>
Pamatuji si touhu po svobodě, kterou pociťovala většina Estonců, a finský rozhlas a televize pomáhaly severnímu Estonsku tuto touhu udržovat, spolu s rozhlasovými stanicemi Svobodná Evropa a Hlas Ameriky. Nyní toto okno do světa potřebují všichni Bělorusové.
<P>
Na den lidských práv, 10. prosince, začal v Polsku vysílat televizní satelit Belsat, jehož posláním je vytvořit z Běloruska společenstvo občanů. Nejdůležitějšími partnery stanice, která vysílá v běloruštině a ruštině, jsou novináři bojující za demokracii v Bělorusku. Dnes může toto vysílání sledovat deset procent Bělorusů, kteří mají satelitní přijímače.
<P>
Stanici podporují Polsko, Irsko, Litva, Česká republika a USA. Dobrá televize se ale, milí přátelé, nedá dělat levně. Proto žádám Evropskou komisi a všechny členské státy, aby Belsat finančně podpořily. Vnímám to jako svatou povinnost našich demokratických zemí.
<SPEAKER ID="070" NAME="Marios Matsakis" AFFILIATION="ALDE">
Vážená paní předsedající, před pár dny se v Kyperské republice konaly prezidentské volby. Voliči projevili své přání, aby se urychleně vyřešil kyperský problém tím, že zvolili umírněného politika, pana Christofiase, a vytlačili pana Papadopoulose, kterého mnozí považovali za zastánce tvrdé linie a nacionalistu. Tato důležitá změna je dalším důkazem, že řečtí obyvatelé Kypru si upřímně přejí vyřešení dlouhotrvajícího konfliktu s tureckými Kypřany a s Tureckem, které okupuje 40 % území ostrova.
<P>
Řečtí obyvatelé Kypru učinili velmi statečný krok, když projevili umírněnost a ochotu ke kompromisu v zájmu dosažení pokroku v této věci. Turecko teď musí splatit rovnocennou mincí tento akt dobré vůle, například tím, že vrátí město duchů, Famagustu, jeho právoplatným obyvatelům, nebo stáhne významnou část okupačních vojsk z ostrova.
<SPEAKER ID="071" NAME="Eoin Ryan" AFFILIATION="UEN">
Vážená paní předsedající, chtěl bych se vyjádřit k rozpravě o Lisabonské smlouvě, která v této chvíli probíhá v Irsku.
<P>
Myslím, že je zcela neslýchané, když strana Sinn Féin a její vůdce Gerry Adams v této rozpravě tvrdí, že pokud by občané Irska hlasovali pro smlouvu, znamenalo by to, že se Irsko bude muset zapojit do NATO, a přijde tak o svou neutralitu.
<P>
Nic není vzdálenějšího pravdě, než toto tvrzení. Existuje trojí bezpečnostní pojistka zaručující, že toto se nemůže stát. Stejnou věc prohlašovali o Maastrichtské smlouvě, Amsterdamské smlouvě a Niceské smlouvě, aby se pokaždé ukázalo, že neměli pravdu.
<P>
Od roku 1972 byli proti každé smlouvě, a přesto stále tvrdí, že jsou proevropsky orientováni. Jestliže jste orientován "pro" něco, nemůžete být pokaždé proti... Ve svém nedávném projevu k účastníkům sjezdu strany Sinn Féin (Ard-Fheis) Gerry Adams se ani slovem nezmínil o 1,65 miliardy EUR, které EU vynaložila na podporu mírového procesu na irském ostrově. Myslím si, že je nanejvýš správné, aby někdo, kdo o sobě tvrdí, že je proevropsky orientován, ocenil práci, kterou Unie odvedla, aby podpořila mírový proces na irském ostrově.
<P>
Jestliže jste proevropsky orientován, dokazujete to svým proevropským postojem, nikoli nestoudnými a nepravdivými tvrzeními o Smlouvě.
<SPEAKER ID="072" NAME="András Gyürk" AFFILIATION="PPE-DE">
(HU) Děkuji za možnost vyjádřit své stanovisko, paní předsedající. Dámy a pánové, během uplynulých několika dní nám dvě další události opět připomněly potřebu společné evropské energetické politiky. Na jedné straně Rusko znovu snížilo dodávky plynu na Ukrajinu, čímž vážně ohrozilo evropskou energetickou bezpečnost. Na druhé straně, Gazprom a maďarská vláda podepsaly smlouvu o maďarské části plynovodu South Stream, která není slučitelná s platnými předpisy Evropské unie. Ponaučení, které si musíme z těchto dvou událostí vzít, je jasné. Navzdory tomu, že Rusko je čím dál méně vnímáno jako partner v energetických otázkách, závislost Evropské unie na Rusku neustále roste. Tato závislost vyústí do zhoršení bezpečnosti dodávek energie a v konečném důsledku do zvýšení cen. Aby se tak nestalo a abychom evropským spotřebitelům zaručili bezpečné dodávky za rozumné ceny, musí Evropská unie vystupovat jednotně. Ještě není příliš pozdě na to, abychom posílili základy společné evropské energetické politiky založené na solidaritě. Děkuji vám.
<SPEAKER ID="073" NAME="Richard James Ashworth" AFFILIATION="PPE-DE">
Vážená paní předsedající, chtěl bych vás upozornit na problémy, k nimž dochází na jihu Anglie v důsledku průmyslové činnosti francouzského lodního průmyslu v oblasti kanálu La Manche na trati Dover-Calais. Po mnoho let byl tento životně důležitý spoj v transevropské síti jen neefektivním zdrojem problémů. Možná se dá pochopit, když problémy způsobí špatné počasí, nebo potíže technického rázu, ale v tomto případě, po dobu již téměř dvou týdnů, se celá ekonomika tohoto regionu stala rukojmím v tomto sporu.
<P>
Vyzývám předsednictvo, aby uplatnilo svůj vliv na Evropskou komisi a dvě příslušné vlády, a zajistilo dodržování zásady svobodného pohybu zboží a osob v Evropské unii. Vyzývám je také, aby v dlouhodobém horizontu přikládali mnohem větší důležitost tomuto problému, který přináší útrapy celému našemu regionu.
<SPEAKER ID="074" NAME="Dushana Zdravkova" AFFILIATION="PPE-DE">
(BG) Vážená paní předsedající, vážení kolegové, chtěla bych vás znovu upozornit na správné a efektivní využívání finančních prostředků EU.
<P>
Zprávy přijaté na předchozím zasedání a rozpravy na tomto zasedání jasně definovaly některé nevyřešené klíčové otázky stávajícího systému. Bohužel, média a široká veřejnost pokračují v diskusi o neschopnosti některých starých, ale i nových členských států, včetně mé země, Bulharska, dostatečně uplatňovat evropské normy a ochraňovat finanční zájmy Evropské unie.
<P>
Je také zřejmé, že neexistuje účinná preventivní politika zaměřená na předcházení nesrovnalostem a porušování pravidel při vyplácení a čerpání finančních prostředků. Události minulých týdnů, kdy Evropská komise pozastavila Bulharsku vyplácení finančních prostředků v rámci programů PHARE a SAPARD, jsou dalším důkazem skutečnosti, že většina nesrovnalostí v čerpání těchto prostředků je spojena s korupčním jednáním.
<P>
V této souvislosti se domnívám, že je potřebné posílit mechanismy Evropského parlamentu a že bychom měli trvat na monitorování implementace před Evropskou komisí.
<P>
(Předsedající přerušila řečnici)
<SPEAKER ID="075" NAME="Mirosław Mariusz Piotrowski" AFFILIATION="UEN">
(PL) Vážená paní předsedající, minulý měsíc jsem Evropské komisi adresoval písemnou žádost, aby zastavila zkoumání žádosti Polské republiky o podporu na restrukturalizaci pro polskou národní cukrovarskou společnost Krajowa Spółka Cukrowa, odmítla tuto žádost a zahájila kontrolní řízení. Můj dopis měl podporu 35 poslanců z různých zemí a politických skupin. Společnost Krajowa Spółka Cukrowa plánuje využít podporu na restrukturalizaci k zavření cukrovaru v Lublině a zničení všech budov.
<P>
Podle názoru zaměstnanců cukrovaru a členů protestního výboru, kteří se taktéž obrátili dopisem na Evropskou komisi a Petiční výbor Evropského parlamentu, jsou příprava a zkoumání žádosti Polska v protikladu s pravidly Společenství. Na odpověď z Evropské komise stále čekáme.
<P>
Upozorňuji Evropský parlament na tento specifický problém, protože ...
<P>
(Předsedající přerušila řečníka)
<SPEAKER ID="076" NAME="Jörg Leichtfried" AFFILIATION="PSE">
(DE) Vážená paní předsedající, dámy a pánové, často jsme diskutovali o tom, zda olympijské hry v Pekingu zlepší nebo zhorší všeobecnou situaci v oblasti lidských práv v Číně. Je to poměrně sporný bod. Co se ale podle mého názoru zdá být jisté je, že hry budou mít katastrofální dopad na život zvířat v Číně. Dnes jsem si přečetl, že v Pekingu existují plány na zabití 200 000 koček tak, že je zavřou do klecí, nechají vyhladovět a zemřít hladem nebo žízní, nebo je jednoduše otráví. Důvodem tohoto činu je, že by přítomnost koček mohla některým hostům vadit. Takové činy nelze tolerovat.
<P>
Jsem přesvědčený, že lidé by si měli důkladně rozmyslet, zda se skutečně chtějí stát diváky těchto her. Sportovci by si měli důkladně rozmyslet, zda se chtějí těchto her zúčastnit a organizátoři by měli zvážit, zda přidělení her Číně bylo správným krokem. Co si ale, paní předsedající, nemusíme rozmýšlet, je vaše možnost vyjádřit odmítavé stanovisko tohoto Parlamentu.
<P>
(Předsedající přerušila řečníka)
<SPEAKER ID="077" NAME="Pedro Guerreiro" AFFILIATION="GUE/NGL">
(PT) Vážená paní předsedající, chtěl bych využít této příležitosti a vyjádřit naši solidaritu se 100 000 portugalskými učiteli, kteří demonstrovali v působivém a impozantním "Pochodu hněvu." Demonstraci, která se konala v Lisabonu, zorganizovala 8. března tohoto roku portugalská národní federace učitelů.
<P>
V reakci na útok vlády socialistické strany proti právům učitelů, demokratickému řízení škol a státnímu vzdělávání, učitelé znovu potvrdili své odhodlání bojovat za důstojnost, svou práci, za práva učitelů, zlepšování podmínek a za zachování vysoké úrovně výchovy a státního vzdělávání v Portugalsku.
<SPEAKER ID="078" NAME="Anna Záborská" AFFILIATION="PPE-DE">
(CS) Na Slovensku si 25. března připomínáme již 20. výročí svíčkové demonstrace za náboženská a občanská práva a svobody.
<P>
Komunistický režim proti tomuto klidnému shromáždění věřících tvrdě zakročil. Byla hrubě porušena občanská práva a svoboda shromažďování, která byly zaručena ústavou, Mezinárodní pakt o občanských a politických právech a Helsinský závěrečný dokument z roku 1975.
<P>
Svíčková demonstrace v Bratislavě vznikla z podnětu věřících, vyjadřovala však požadavky na úplné dodržování občanských práv pro všechny občany. Vyrostla z kořenů náboženského a občanského disentu, z obětí popravených, z utrpení nespravedlivě vězněných a z půdy pontifikátu Jana Pavla II. Díky odvaze vzepřít se režimu, lze svíčkovou demonstraci v Bratislavě z března 1988 považovat za začátek definitivního pádu komunistické totality v Československu, ke kterému došlo v listopadu 1989.
<SPEAKER ID="079" NAME="Slavi Binev" AFFILIATION="NI">
(BG) Vážená paní předsedající, kolegové, chtěl bych vás upozornit na případ Suhodol, environmentální katastrofu pro bulharské hlavní město, která přímo ovlivnila zdraví a životy milionů lidí.
<P>
V prosinci 2007 se obyvatelé žijící v oblasti neregulované skládky odpadů v Suhodole obrátili peticí na předsedu Evropského parlamentu. Byla to reakce na opětovné otevření skládky odpadu, ke kterému došlo 4. prosince 2007 za přítomnosti 2 500 příslušníků policie a milicí. Skládka byla uzavřena v roce 2005 na základě rozhodnutí ministerstva pro životní prostředí a vodu. Lidé, kterých se uvedená situace dotýká, se odvolávali na Aarhuskou úmluvu, kterou ratifikoval národní parlament Bulharské republiky.
<P>
Město Sofia, nelegálně podporované Radou ministrů Bulharské republiky, si před tímto krokem nevyžádalo povinné posouzení dopadu na životní prostředí od ministerstva pro životní prostředí a vodu a nevyslechlo názory obyvatel žijících v blízkosti skládky. Město Sofia, navíc, opět za vydatné protiprávní podpory Rady ministrů Bulharské republiky, vykonalo aktivity, na které neexistuje žádný vykonatelný rozsudek.
<P>
Chtěl bych vás požádal, aby v zájmu ukončení biologického terorismu Výbor pro životní prostředí, veřejné zdraví a bezpečnost potravin, Petiční výbor ...
<P>
(Předsedající přerušila řečníka))
<SPEAKER ID="080" NAME="Předsedající">
Musíme tento bod ukončit, protože jsme výrazně překročili stanovených třicet minut.
<P>
Tím je tento bod uzavřen.
