<CHAPTER ID="018">
Prevence a náprava makroekonomické nerovnováhy - Urychlení a vyjasnění postupu při nadměrném schodku - Požadavky na rozpočtové rámce členských států - Účinné prosazování rozpočtového dohledu v eurozóně - Dohled nad stavy rozpočtů a nad hospodářskými politikami a posílení koordinace hospodářských politik - Donucovací opatření k nápravě nadměrné makroekonomické nerovnováhy v eurozóně (pokračování rozpravy) 
<SPEAKER ID="205" NAME="Předsedající">
Dalším bodem je rozprava o prevenci a nápravě makroekonomické nerovnováhy, postupu při nadměrném schodku, požadavcích na rozpočtové rámce členských států, rozpočtovém dohledu v eurozóně, dohledu nad stavy rozpočtů a nad hospodářskými politikami a posílení koordinace hospodářských politik a o donucovacích opatřeních k nápravě nadměrné makroekonomické nerovnováhy v eurozóně.
<SPEAKER ID="206" NAME="Antolín Sánchez Presedo" AFFILIATION="S&amp;D">
(ES) Pane předsedající, pane komisaři, dámy a pánové, naši občané si přejí silnou a efektivně fungující Evropskou unii. Netečnost, nepřiměřenost a čistě mezivládní vize zhoršují dopady krize a oslabují důvěryhodnost celého evropského projektu.
<P>
Čelíme nikoli výhradně vnitrostátním problémům či výhradně hospodářské krizi; čelíme krizi politické, vyžadující rychlou, komplexní reakci v evropském duchu.
<P>
Hospodářská a měnová unie musí posílit své základní koncepty "hospodářství" a "unie". Jestliže toho máme docílit, dnes předložený návrh hospodářské správy bude třeba výrazně vylepšit.
<P>
Podporujeme vytvoření vnitrostátních rozpočtových rámců zaručujících transparentnost a hospodářskou koordinaci a dokládajících dodržování evropských závazků.
<P>
Jsme přesvědčeni, že je nezbytné napravovat makroekonomickou nerovnováhu a přibližovat se konvergenci a domníváme se, že zpráva paní Ferreirové v této oblasti znamená významný pokrok.
<P>
Návrhy na reformu Paktu stability a růstu jsou nicméně nedostačující: zaměňují stabilitu za přizpůsobení a politiku růstu svěřují trhům a jednotlivým státům. Vyhýbat se evropským závazkům v oblasti investic a zaměstnanosti je nepřijatelné.
<P>
Nehodláme se podílet na tomto pokusu donutit Evropu, aby se obrátila zády ke svým občanům a vlastním zájmům; nechceme rezignovat a apaticky hloubat nad tím, jak se naše problémy zhoršují, a nesouhlasíme s uplatňováním dvojího metru. Jednomyslná shoda je potřebná k zajištění zdrojů a rozhodnutí kvalifikované většiny je nutné k tomu, abychom se vyhnuli peněžitým trestům.
<P>
Musíme dodržovat své závazky vůči Evropě, a to bez váhání. Evropský parlament by měl usilovně pracovat na ambiciózní evropské reakci, hodné našich občanů.
<P>
Musíme se pohybovat kupředu, nikoli do strany jako krabi. Evropa se nesmí schovávat, když je nejvíc potřeba.
<SPEAKER ID="207" NAME="Ashley Fox" AFFILIATION="ECR">
Pane předsedající, přestože Spojené království není členem eurozóny - a já doufám, že nikdy nebude - záleží nám na jejím úspěchu. Eurozóně přeji jen to dobré a lituji, že nemohu podpořit návrhy na hospodářskou správu, o nichž dnes diskutujeme.
<P>
Tyto návrhy udělují Komisi rozsáhlé nové pravomoci. Kdyby se tyto pravomoci omezovaly jen na země eurozóny, nic bych nenamítal, jsme však svědky toho, jak Komise a řada členů tohoto Parlamentu - včetně paní Wortmann-Koolové, vůči níž chovám naprostý respekt - využívá krizi eurozóny jako výmluvu pro rozšíření pravomocí EU na hospodářskou správu ve Spojeném království a dalších zemích, v nichž se eurem neplatí. Nebyl jsem zvolen proto, abych na EU přenášel další pravomoci k rozhodování o tom, jak má Spojené království řídit své vlastní záležitosti, a proto budu hlasovat proti přijetí těchto návrhů.
<SPEAKER ID="208" NAME="Werner Langen" AFFILIATION="PPE">
(DE) Pane předsedající, v této rozpravě se odrážejí nevyřešené otázky, týkající se evropské hospodářské politiky. Zatímco existuje ústřední měnová politika, odpovědnost za politiku rozpočtovou a finanční je pouze lokální. Snahy některých řeckých poslanců přenést odpovědnost za řeckou vnitropolitickou způsobilost na Evropu, třetí strany, kapitalistické banky nebo kohokoli dalšího mohou být jedině chybné.
<P>
(Pokřikování)
<P>
To byli řečtí komunisté.
<P>
Euro je naštěstí stabilní jak vnitřně, tak navenek. To, čím se zabýváme, není ani tak krize eura, jako spíš krize státního dluhu. Tam musíme začít. Nemá to smysl - ani stát si nemůže donekonečna žít nad poměry. Nemá smysl přidávat k již existujícím dluhům další, aniž bychom přijali důsledky nezbytných reforem. Proto říkám, že nadešel nejvyšší čas, abychom začali jednat. Parlament po opatřeních volá už dlouhou dobu. Komise nyní navrhuje zpřísnění Paktu stability a růstu. Maďarskému předsednictví se vyjednávání dařilo, stejně jako nám. Dokonce se domnívám, pane Bullmanne, že je škoda - neboť v mnoha ohledech regulace finančních trhů se shodujeme - že socialisté trvají na rozlišování mezi dobrými a špatnými dluhy. To není správná cesta. Sestavíme-li srovnávací přehledy, abychom zjistili, které evropské země se dostaly do potíží, není potřeba kohokoli zostouzet; je to snadno vidět. Všude, kde se vyskytly rozpočtové a finanční problémy, stály v čele socialistické vlády. Mimo eurozónu v Maďarsku, Lotyšsku, Rumunsku; v Irsku, Španělsku, Portugalsku a také ve Spojeném království a Řecku, kromě čtyřleté přestávky, kdy byli v čele naši. Jinými slovy, váš ekonomický model nefunguje.
<P>
(Pokřikování)
<P>
Skutečně, pane Bütikofere, teď už byste to snad měl vědět. Nemůžeme zde Řeky zbavit odpovědnosti a já naprosto otevřeně říkám, že nebyli první, kdo porušil Pakt stability a růstu; byly to spíš obě největší země, Německo a Francie. I proti tomu jsme se postavili a změnili to. Tehdy jste byl členem vlády, pane Bütikofere. To vy jste vykopal hrob - to vaše strana vykopala hrob Paktu stability a růstu, nikoli Řekové. Teď ovšem záleží na nich, aby...
<P>
(Předsedající řečníka přerušil.)
<P>
(Řečník souhlasil s položením otázky postupem modré karty podle čl. 149 odst. 8 jednacího řádu)
<SPEAKER ID="209" NAME="Udo Bullmann" AFFILIATION="S&amp;D">
(DE) Pane předsedající, pane Langene, chci se jen ujistit, že jsou vám naše myšlenky známy. Proto se vás ptám, zda víte, co jsme navrhovali vaší kolegyni, paní Wortmann-Koolové; za prvé to, abychom pakt posílili zahrnutím podrobnějšího sledování vybraných cílů navrhovaných panem Rehnem z balíčku EU 2020, jako je například výzkum a vývoj nebo boj proti chudobě. Patřily by tam rovněž investice do modernizace systémů dodávek energie.
<SPEAKER ID="210" NAME="Marc Tarabella" AFFILIATION="S&amp;D">
(FR) Pane předsedající, mám dvě poznámky.
<P>
Za prvé, Řecko: nesnažme se přepisovat historii. Byla to pravicová vláda, kdo po dvě volební období s pomocí banky Goldman Sachs zatajovala číselné údaje. Dnes se levicová vláda snaží, aby se vše vrátilo do správných kolejí. Mají snad lidé platit za chyby, které byly učiněny na radu bankovních korporací?
<P>
Druhý příklad: v mé zemi, v Belgii, za vlády s podílem levice vedené naším kolegou, panem Dehaenem, jsme za 12 let snížili zadlužení ze 130 % HDP na 80 %. Chyby bankovního společenství, zejména pak Fortisu, znamenaly, že jsme museli bankám pomoci, abychom zabránili tomu, že celý systém...
<P>
(Předsedající řečníka přerušil)
<SPEAKER ID="211" NAME="Werner Langen" AFFILIATION="PPE">
(DE) Pane předsedající, návrhy pana Bullmanna a skupiny Pokrokové aliance socialistů a demokratů v Evropském parlamentu jsou mi známy velmi dobře. Jejich jediným problémem je to, že především vyžadují další peníze. Tento problém nelze vyřešit tím, že do něj nasypeme více peněz. Jak právě potvrdil pan Tarabella, příležitosti ke snížení dluhu lze nalézt i za účasti socialistů. Chtěl bych jasně říci, že reformy provedené v Řecku nijak nepřispěly k tomu, aby se velké množství soukromého řeckého majetku skutečně podílelo na státních nákladech. Právě naopak: od 1. ledna bylo řeckými občany z řeckých bankovních vkladů vybráno 59 miliard EUR a od téhož data byly prodány řecké vládní dluhopisy v hodnotě 12 miliard EUR. Požaduji, aby se četné majetné skupiny v Řecku aktivně zapojily, a to je třeba regulovat prostřednictvím politických opatření. Dokážou-li přijmout odpovědnost, budou moci těžit z naší solidarity.
<SPEAKER ID="212" NAME="Saïd El Khadraoui" AFFILIATION="S&amp;D">
(NL) Pane předsedající, dámy a pánové, na úvod bych rád vzdal hold všem, kdo na tomto balíčku odvedli spoustu tvrdé práce, zároveň však souhlasím s ostatními řečníky ze své skupiny. Podle nás není tento balíček dostatečný ani vyvážený. Nejde tolik o technické detaily, ale o podstatu: na co klademe důraz? Jaké by měly být cíle integrovanější hospodářské politiky? Není tedy pravda, že evropskou hospodářskou správu nechceme, musíme se ovšem sami sebe ptát, jak bychom ji měli definovat, jaká je její podstata. Současná krize samozřejmě jasně ukázala, že měnová unie vyžaduje také hospodářskou spolupráci. Vypadá to, že do provádění našich plánů se vloudila nějaká chyba, a tu musíme napravit.
<P>
Podle nás jde o mnohem víc než jen o schvalování škrtů a plnění rozpočtových cílů. Ano, pane Langene a dámy a pánové, zdravé veřejné finance skutečně podporujeme, klíčové však pro nás je, jak bychom se všichni mohli posunout kupředu, jak vybřednout z tohoto bahna. Jak se můžeme připravit na budoucnost a tím pádem také jak lze prostřednictvím společné hospodářské politiky dosáhnout růstu a zaměstnanosti. Jinými slovy, zapojením ambiciózní investiční strategie do systému, navázáním na cíle strategie 2020, neboli uzavíráním společných dohod například s cílem zlepšit náš systém vzdělávání, bojovat proti chudobě a stát se konkurenceschopnějšími a vyrovnat se konkurenci třetích zemí prostřednictvím investic do výzkumu a vývoje.
<P>
Mimochodem, udivuje mě, že někteří poslanci, jako včera pan Verhofstadt, prosazují strategii investic a zároveň jsou s tímto balíčkem spokojeni. Podle mého názoru to není zásadové. Balíček šesti opatření proto považujeme za promarněnou příležitost k zavedení skutečné hospodářské správy.
<SPEAKER ID="213" NAME="Marianne Thyssen" AFFILIATION="PPE">
(NL) Pane předsedající, dámy a pánové, nalézáme se ve velmi hluboké krizi, z níž nejen že se musíme vymanit, ale musíme také zabránit tomu, abychom se v ní ještě někdy ocitli. Právě proto potřebujeme silný legislativní rámec a právě proto musíme coby spolutvůrci právních předpisů, coby Parlament, nést svoji odpovědnost. Koneckonců jsme generací, která dnes rozhoduje o budoucnosti našich dětí.
<P>
My ve skupině Evropské lidové strany (Křesťanských demokratů) máme odvahu takový soubor pravidel prosazovat. Teď musíme mít odvahu rozhodnout, jaké kroky jsou zapotřebí. Musíme mít rovněž odvahu takové kroky prosadit a zajistit jejich dodržování, i kdyby to mělo znamenat, že budeme muset plavat proti proudu. Chápeme ty, kdo se vydávají do ulic, aby protestovali, ba co víc, na obavy těchto lidí nabízíme přesnou strukturální odpověď: dobrá pracovní místa, udržitelný růst a budoucí prostor pro dostačující sociální politiku. Chceme-li zůstat významným hráčem globalizované ekonomiky, musíme zajistit větší koordinaci hospodářských a rozpočtových politik, stejně jako větší koordinaci hospodářské politiky a politiky konkurenceschopnosti členských států. Pro tento účel samozřejmě potřebujeme investice do ekonomiky, ale především potřebujeme zaručit, že nikomu nebude dovoleno bez vážného důvodu se odchylovat od dohodnutých pravidel, protože to znamená, že s sebou do propasti stáhne i ostatní.
<P>
Balíček, který z vyjednávání nakonec vzešel, přináší důraznou odpověď na tyto požadavky a rovněž odpověď na chyby z minulosti. Jde jen o to - dává k tomu podnět naše dřívější chování - dále posílit preventivní hledisko Paktu stability, protože vydá-li se některý členský stát po nesprávné cestě, nesmíme dopustit, aby se to stalo předmětem politického kupčení v Radě, k čemuž by jinak v Evropě nakonec došlo.
<P>
Doufám tedy, že budeme hlasovat pro přijetí tohoto balíčku, že jej podpoříme, ale také že sami sobě dáme příležitost k zahájení posledního kola jednání s Radou, která nám umožní tento aspekt dále posílit.
<SPEAKER ID="214" NAME="Leonardo Domenici" AFFILIATION="S&amp;D">
(IT) Pane předsedající, dámy a pánové, jsem přesvědčen, že jsme svědky paradoxu. Balíček, který by měl napravit nerovnováhu a nesouměrnost a zabránit jim je založen na nerovnováze a nedostatečné souměrnosti. Připomíná tělo stojící na dvou nohách, z nichž jedna je mnohem delší a vyvinutější. Noha finanční politiky je svalnatá a dobře tvarovaná, zatímco noha politiky rozvojové, jež by měla být hybnou silou a přinášet dlouhodobý náboj, vypadá hubeně a slabě.
<P>
Domnívám se, že příčinou neharmonické konečné struktury tohoto balíčku jsou rozdílné názory na původ a povahu krize. Neshody mezi těmi, kdo jsou přesvědčeni, že zdrojem krize je neuspořádanost a nerovnováha veřejných financí, a těmi, kdo se domnívají, že základní problém místo toho spočívá v nedostatku pravidel a neprůhlednosti trhů, hospodářské a obchodní nerovnováze a sociální nerovnosti. Riskujeme, že zaměníme příčinu a následek. Všichni chceme, aby se s veřejnými financemi nakládalo odpovědně, cíl snížení dluhu však nestačí na to, aby nastartoval růst a konkurenceschopnost. Hlavní část těchto opatření spočívá v postupech a sankcích. Mnohem menší důraz - až příliš malý důraz - se klade na investice a strategii udržitelného růstu, které by Evropa měla prosazovat a provádět.
<P>
Víme, že naše kroky mohou vést k velice odlišným výsledkům, a to i neúmyslně, a mohou mít dokonce zcela opačný dopad, než o jaký usilujeme. To je ona nesourodost cílů. Obávám se, že problém se nachází v jádru tohoto balíčku.
<SPEAKER ID="215" NAME="José Manuel García-Margallo y Marfil" AFFILIATION="PPE">
(ES) Pane předsedající, zcela očividně se nalézáme v závažné situaci, která od nás vyžaduje odpovědné chování. Od všech z nás, i od Rady. Problémem, který nás dnes staví proti Radě, je otázka hlasování obrácenou kvalifikovanou většinou.
<P>
Všichni víme, že Pakt stability a růstu nefungoval proto, že se členské státy rozhodly vzájemně se netrestat za jakékoli porušení rozpočtové kázně. Možná proto, že si přečetly slova evangelia "ať první hodí kamenem, kdo je bez viny".
<P>
Parlament si přeje - a to jej odlišuje od Rady - aby se s tímto veselým kamarádíčkováním skoncovalo a aby zaujatého rozhodčího nahradil rozhodčí nestranný.
<P>
Tento balíček je kvalitní a zaslouží si, aby byl schválen. V nejhorších časech by nikoho ani nenapadlo, že musí víc utrácet. O co nyní usilujeme, je obnovení rozpočtové kázně.
<P>
Když je ovšem něco kvalitní, nemusí to nutně být dostatečné. Projevy, které jsme si dnes vyslechli, nám ukázaly několik věcí. Všichni jsme věděli, že eurozóna není ideální měnovou oblastí. Každý se domníval, že stávající institucionální rámec - centralizovaná měnová politika, Pakt stability a růstu a koordinace hospodářské politiky - umožní překonání rozdílů mezi členskými státy nebo alespoň jejich zmenšení. Nebylo tomu tak. V dobrých časech se tyto rozdíly pouze zvětšily; ve špatných časech z pilířů, na nichž měnová unie vznikla, zůstaly jen trosky. Zásada "žádné záchrany", zásada "žádné neplnění závazků" a nyní i zásada "žádné opouštění" vylétly oknem.
<P>
Nacházíme se v leninovské situaci "Co je třeba udělat?" Jediným řešením je postupovat kupředu v otázce politické unie.
<P>
Vítám vydání eurobondů. Jedná se o pozitivní krok tímto směrem, je však třeba udělat víc. Jestliže vytvoření politické unie vyžaduje reformu Smluv svoláním mezivládní konference, ať se tak stane. Jedno řecké přísloví říká, že "pravidla jsou pro člověka, ne člověk pro pravidla".
<P>
Nejde o pokračování v třístranných rozhovorech do tří hodin v noci nebo o pořádání schůzek ministrů v šest hodin ráno. Začněme od nynějška uvažovat o tom, co udělat pro nápravu stávající situace.
<P>
Prvním krokem je však hlasování pro přijetí tohoto balíčku, což je dobrý krok správným směrem. Jinak bude naše úsilí marné, a jak říkal pan Ortega y Gasset, marné úsilí vede k melancholii a - v politice - k opozici.
<SPEAKER ID="216" NAME="Předsedající">
Vede to k melancholii a kvůli shovívavosti předsedajícího také k projevům delším, než je vymezený čas, pane García-Margallo y Marfille.
<SPEAKER ID="217" NAME="Alfredo Pallone" AFFILIATION="PPE">
(IT) Pane předsedající, pane komisaři, dámy a pánové, tato rozprava nabízí příležitost k tomu, abychom se zabývali problematikou nové dohody o hospodářské správě v Evropské unii, vyslali důrazný a společný signál, obnovili v EU solidaritu a rozptýlili spekulace.
<P>
Je pravda, že jsme Pakt stability a růstu v minulých letech oslabili. Stejně nevyvratitelnou pravdou je, že to byla chyba a že teď platíme za její následky. Musíme se vrátit k pravidlům finanční kázně a v tom spočívá ten skutečný problém, skutečné téma, o němž spolu musíme diskutovat. Postupy by měly být automatické, aby se naše zkušenosti se starým Paktem stability a růstu znovu neopakovaly. Domnívám se, že z krize vede jen jedna cesta; žádné zkratky neexistují. Odpověď spočívá ve vnitrostátní politice, provádění plánů a plnění dohodnutých závazků. Solidaritu mezi členskými státy EU musí doprovázet pocit odpovědnosti a tato solidarita musí respektovat pravidla, která členské státy nemohou a nesmí vědomě porušovat.
<P>
Je zřejmé, že při tom všem nemůžeme zapomínat na důležitost růstu přinášejícího daně a na strukturální reformy, jejichž cílem je postavit země v potížích zpátky na nohy. Strukturální reformy zaměřené na posílení konkurenceschopnosti a potenciálu růstu musí být prioritou politického programu.
<P>
Nesouhlasím s těmi, kdo tvrdí, že nový Pakt stability a růstu bude členským státům bránit v rozvoji. Podnítí je spíš k tomu, aby se zbavily starých nánosů, modernizovaly se a provedly takové strukturální reformy, které nastartují ekonomiku. Jsem si jist, že díky nim a díky striktnímu dodržování pravidel stanovených novým Paktem stability a růstu bude EU moci nabrat na síle a bude schopna čelit novým výzvám bez pomocných opatření, nebo ještě hůř, zastaralých hesel, která nikam nevedou a jenom škodí, zejména těm nejslabším členům společnosti.
<SPEAKER ID="218" NAME="Astrid Lulling" AFFILIATION="PPE">
(FR) Pane předsedající, čím více se Parlament chlubí úžasným pokrokem učiněným v oblasti hospodářské správy, tím více své kolegy poslance žádám, aby projevili alespoň nějakou pokoru, balancujeme totiž na okraji propasti. Existují dvě věci, před nimiž už nesmíme zavírat oči. První z nich je ta, že Evropský parlament během řecké krize umlkl. Na všemožné události po celém světě obvykle reagujeme velice rychle, jedním usnesením za druhým, avšak při této zásadní krizi nám, jak se zdá, došla slova. Lituji, že jsme nedokázali vyslat důrazný, jednoduchý, praktický vzkaz občanům Řecka, vládám členských států ani evropským občanům.
<P>
Druhá věc se týká rozsahu balíčku. Při hlasování o těchto šesti směrnicích a/nebo nařízeních, jak doufám, posuneme eurozónu o krok dál, a mám na mysli skutečně krok, nic víc, směrem k tomu druhu kázně, jenž nám tolik chybí a jehož hodnota se ukáže v budoucnu. Stačí se ovšem podívat na bouřlivé diskuse o hlasování obrácenou kvalifikovanou většinou, abychom si uvědomili, jak dlouhou cestu ještě musíme ujít, máme-li hovořit o pravidlech a automatických sankcích. Někteří lidé systém obrácené kvalifikované většiny vnímají jako cosi, co nahání hrůzu. Této zásady se však musíme pevně držet.
<P>
Z čistě politického úhlu pohledu mě zklamalo, že poslanci levice zásady dobrého řízení rozpočtů nadále odmítají, a to navzdory všem důkazům. Schodky a udržitelný růst nemohou jít ruku v ruce. Státy musí své rozpočty spravovat podle pravidel dobrého hospodaření, nikoli revitalizací prostřednictvím veřejných výdajů, jež může fungovat jako krátkodobá úleva, ale nikdy jako trvalé řešení.
<P>
Zatímco se blíží několik nadcházejících klíčových týdnů, naším úkolem je budovat novou hospodářskou unii...
<P>
(Předsedající paní Lullingovou přerušil)
<P>
(Paní Lullingová souhlasila s položením otázky postupem modré karty podle čl. 149 odst. 8 jednacího řádu)
<SPEAKER ID="219" NAME="Werner Langen" AFFILIATION="PPE">
(DE) Pane předsedající, jelikož už mi nezbývá žádný čas na projev, rád bych paní Lullingové položil následující otázku: byla byste ochotna Parlamentu mým jménem sdělit, že jsem před chvilkou neměl na mysli všechny řecké poslance, ale pouze dva komunistické poslance, kteří hovořili přímo přede mnou, pana Chountise a pana Toussase? Mohla byste to Parlamentu potvrdit?
<SPEAKER ID="220" NAME="Astrid Lulling" AFFILIATION="PPE">
(DE) Pane předsedající, samozřejmě to mohu s radostí říci a potvrdit. Zároveň bych však řekla toto: hovoříme i k Řekům. V Řecku existuje jen 10 daňových exulantů, kteří přiznávají, že vydělávají více než 1 milion EUR ročně. Hovořím i k nim, stejně jako pan Langen hovořil ke komunistům.
<SPEAKER ID="221" NAME="Othmar Karas" AFFILIATION="PPE">
(DE) Pane předsedající, dámy a pánové, čas utíká. Proto bych rád, abychom skoncovali s řečněním, ukazováním prstem a stranickými politickými hrátkami, bez ohledu na to, kde se takové věci odehrávají. Svůj úkol musíme splnit svědomitě a na krizi reagovat krok za krokem.
<P>
Jaké jsou příčiny krize? Neustále zdůrazňujeme skutečnost, že mezi příčiny patří neschopnost dodržovat pravidla, blokování sankcí a nedostatečný pokrok při posouvání měnové unie do další fáze. Ve svých plánech hospodářské správy požadujeme, aby byl Pakt stability posílen jak v oblasti preventivních, tak nápravných opatření, aby většina podpořila udělování sankcí a aby měla Komise právo v nezbytných případech zasáhnout, díky čemuž by se evropští občané mohli spolehnout, že pravidla se budou dodržovat.
<P>
Za druhé chci říci, že si přejeme, aby se měnová unie posunula do další fáze. To znamená vytvoření hospodářské unie a neopomíjení cíle unie politické.
<P>
Musím přiznat, že mě výsledky třístranných rozhovorů zklamaly. V tuto chvíli nefungují, jak by měly. Nicméně skutečnost, že jsme v rozhovorech o hospodářské politice získali souhlas Rady a že se do této věci zapojil Parlament spolu s oběma stranami průmyslu, omezuje naši schopnost větší integrace. Míru naší integrace chceme zvýšit. Jelikož Rada není schopna stávající nerovnováhu ve společnosti řešit a dát Parlamentu možnost přimět ministry členských států, aby se zodpovídali přímo nám, oslabuje to výsledky třístranných jednání. Za těmito výsledky stojíme. Chceme vyřešit otevřená témata a dosáhnout integrace. Dovolíme-li, aby naše postavení oslabovala slabost Rady, z krize jsme se nijak nepoučili.
<P>
(Řečník souhlasil s položením otázky postupem modré karty podle čl. 149 odst. 8 jednacího řádu)
<SPEAKER ID="222" NAME="Franz Obermayr" AFFILIATION="NI">
(DE) Pane předsedající, rád bych panu Karasovi položil otázku. Nacházíme se uprostřed krize jednotné měny. Objevili jsme zásadní problémy, jako je například absence společné finanční a hospodářské politiky. Tato zjištění ekonomů a odborníků jsou pro nás zcela překvapivá. Skutečně jste přesvědčen, pane Karasi, že si před zavedením jednotné měny nezbytnost společné správy a politické unie nikdo neuvědomoval? Možná nikdo neměl odvahu, nebo nebyl dostatečně poctivý, aby to evropským občanům řekl.
<SPEAKER ID="223" NAME="Othmar Karas" AFFILIATION="PPE">
(DE) Pane předsedající, všichni to samozřejmě věděli a říkali to. Říkali, že měnová unie je politický projekt, že integrace s ní související je nevratná a že měnovou unii musí následovat kroky směřující k integraci. Celá léta jsme na tom intenzivně pracovali. Politické skupiny, jako je ta vaše, rozviřovaly odpor vůči Evropské unii, přičemž jen velmi málo hovořili o důležitosti společné měny a příležitosti, politické vůli...
<P>
(Předsedající řečníka přerušil)
<SPEAKER ID="224" NAME="Theodor Dumitru Stolojan" AFFILIATION="PPE">
(RO) Pane předsedající, zítra hodlám hlasovat pro přijetí balíčku právních předpisů ohledně evropské hospodářské správy. Rovněž bych rád poděkoval především zpravodajům, maďarskému předsednictví a Komisi za skutečně výjimečné úsilí, které vyvrcholilo zpřehledněním tohoto balíčku.
<P>
Balíček evropské hospodářské správy je nutné vnímat v souvislosti s dalším balíčkem právních předpisů týkajících se finančního sektoru, včetně struktury evropského finančního dohledu, který byl již schválen. Jsem pevně přesvědčen, že účinné provádění těchto právních předpisů zajistí, aby už nikdy žádný členský stát nemusel budoucím krizím čelit nechráněný. Budeme schopni zabránit finanční a ekonomické nerovnováze a napravovat ji, což je jedna z nejlepších záruk hospodářského růstu a zaměstnanosti.
<P>
Musím ovšem vyjádřit své znepokojení nad tím, že evropské instituce nejsou ochotny uznat hospodářskou realitu, jíž v současnosti čelíme. Tím mám na mysli to, že členský stát s dluhy, které není schopen splácet, nesmí dostávat podporu, neboť to znamená přidávat k již existujícím dluhům další, s ještě vyššími náklady. Na základě zkušeností a zdravého rozumu jsme se naučili, že řešení spočívá v tom, aby zadlužená země dala své záležitosti do pořádku a aby si věřitelé uvědomili, že dluh je třeba uspořádat tak, aby odpovídal skutečné schopnosti dané země jej splácet. Nebudeme-li takto postupovat, nejen že neušetříme čas, ale naopak jej spoustu ztratíme a celý problém se ještě zhorší.
<SPEAKER ID="225" NAME="Sławomir Witold Nitras" AFFILIATION="PPE">
(PL) Pane předsedající, pozorně jsem naslouchal dnešní rozpravě a rád bych poznamenal několik věcí, pokud mohu. Za prvé, velmi často byla zmiňována stimulace ekonomiky prostřednictvím navýšených rozpočtových výdajů. Domnívám se, že dotyční poslanci zapomínají, že domácí dluh některých zemí - nejen jedné či dvou, a nikoli pouze Řecka - přesahuje 100 %, a to výhradně kvůli stimulacím hospodářství. Ve výsledku jsme tudíž dosáhli určité míry hospodářského růstu, byť poněkud umělého, zbyly nám však účty a ty teď musíme zaplatit.
<P>
Co se týče snížení schodku, hovořilo se o restriktivních řešeních. Ta ovšem stanoví, že každá země by měla během 20 let snížit své zadlužení o 60 %. Je-li 20 let na snížení dluhu o polovinu dlouhodobým cílem, jaký je cíl krátkodobý? Dlouhodobý cíl si v této situaci nedokážu představit.
<P>
Je možné vzdát se pokut, nebo je systém pokut systémem restriktivním? Před patnácti lety, když jsem byl ještě studentem, jsem se učil o kritériích konvergence a jejich závazné povaze. Závazná však byla pouze na papíře. Jestliže byla pro někoho závazná, pak jedině pro ty, kdo se chtěli připojit k eurozóně, ale ne pro nikoho, kdo už v eurozóně byl. S ohledem na výše uvedené není možné takový systém úspěšně zavést bez sankcí, bez restriktivních sankcí, jak někteří uváděli. Tyto sankce existovaly na papíře, ale jak si pamatujeme a jak víme, žádné skutečné sankce doposud nebyly uděleny.
<P>
Moje poslední poznámka se vztahuje ke slovům skupiny Pokrokové aliance socialistů a demokratů v Evropském parlamentu o tom, že bychom měli realizovat strategii 2020, nejenom škrtat výdaje. Právě tyto dokumenty však mezi jiným hovoří o evropském semestru. Zavádí rovněž nový postup při nadměrné nerovnováze. Jednou z charakteristik tohoto nástroje je to, že Evropské komisi dává možnost ovlivňovat, zda členské státy strategii 2020 provádí či nikoli, a proto stojí za to říci pravdu. Naléhavě vás žádám, abyste tento balíček přijali, protože neshody mezi Radou, Komisí a Parlamentem v této záležitosti...
<P>
(Předsedající řečníka přerušil)
<SPEAKER ID="226" NAME="Sirpa Pietikäinen" AFFILIATION="PPE">
Pane předsedající, kompromis je rozumný. Parlament při svých jednáních zajisté urazil více než polovinu cesty ke kompromisu, domnívám se ale, že jsme dosáhli krajní meze. Odkládání rozhodnutí o balíčku problém nevyřeší. Problém sám od sebe nezmizí. Tytéž problémy nás potkají znovu a budou ohrožovat budoucnost eura i EU, jestliže nedosáhneme lepší koordinace a nebudeme více uplatňovat metodu Společenství.
<P>
EU je v dlouhodobém měřítku unií hospodářskou. Musíme se dostat k základním příčinám problémů. Díky tomuto balíčku k nim máme blíž, ale pořád ještě nejsme dost blízko. Domnívám se, že jedním z témat v jádru problému je hlasování obrácenou kvalifikovanou většinou.
<P>
Teď není čas na populismus a krátkozrakou politiku, které Rada podle mého názoru v určité míře čas od času uplatňuje. Rada, stejně jako Parlament, nese odpovědnost za Evropany. Doufám, že Rada spolu s Komisí a Parlamentem ponese svůj díl odpovědnosti a podnikne nezbytné kroky související s balíčkem hospodářské správy a budoucím děním. Nebudou-li dílky skládačky správné a nezapadnou-li na své místo, plány do budoucna a EU 2020 zůstanou jen marnými a hezkými slovy, na nichž ovšem nelze v budoucnosti stavět.
<SPEAKER ID="227" NAME="Thomas Mann" AFFILIATION="PPE">
(DE) Pane předsedající, balíček evropské hospodářské správy vysílá jasný signál o tom, že se v budoucnu musíme vyhýbat dluhům, kdykoli to jen půjde. Musíme provést účinná opatření, abychom zabránili destabilizaci eura. Takový je hlavní význam vynikající zprávy paní kolegyně Wortmann-Koolové. Abychom toho dosáhli, potřebujeme větší politickou koordinaci mezi členskými státy a silný dohled na úrovni EU. Tento dohled je životně důležitým prvkem strategie Evropa 2020.
<P>
Musíme konečně začít konzistentním způsobem využívat Pakt stability a růstu, jenž je základem silného eura, abychom členským státům s vysokými rozpočtovými schodky ukázali, kde jsou hranice. Právě to evropští občané po právu žádají, a to nejen v zemích, které by měly projevit solidaritu prostřednictvím neustále rostoucích záchranných balíčků. Až si členské státy navzájem odhalí své programy konvergence a rozpočtové politiky, nesmíme dovolit žádné další výmluvy či nepříjemné kompromisy. Občané budou ochotni smířit se s bolestivými reformami jedině tehdy, pokud jim bude předložen jasný obrázek celé situace, aby mohli podpořit nezbytná opatření.
<P>
V protikladu k rozšířené víře v národy nepotřebujeme méně Evropy, nýbrž více. Měli bychom například posílit svou metodu Společenství, vycházející z Lisabonské smlouvy. Komise musí přijmout svoji odpovědnost, v rané fázi rozlišovat trendy ve finanční a hospodářské politice a zajistit, aby byl dialog mezi finančními institucemi a tvůrci právních předpisů efektivnější než v minulosti.
<SPEAKER ID="228" NAME="Seán Kelly" AFFILIATION="PPE">
Pane předsedající, opatření, o nichž dnes večer diskutujeme, bychom měli vítat. Domnívám se, že dokazují schopnost, vůli a rozum Evropské unie přijímat opatření na základě ponaučení z hospodářské krize.
<P>
Domnívám se také, že někteří to označili za přenášení pravomocí členských států do Evropské unie. To je stará známá stížnost, která se objevuje jako námitka proti každému návrhu. Jste-li součástí Evropské unie, musí mít nějaké pravomoci, a my zcela jistě vysíláme trhům i občanům vzkaz, že se v případě potřeby dokážeme vypořádat s klíčovými problémy.
<P>
Samozřejmě naprosto souhlasím s tím, co děláme, a byl bych velice rád, kdybychom schválili automatické, závazné sankce a také systém hlasování obrácenou kvalifikovanou většinou. To by zaručilo, že se krizi v budoucnu vyhneme. Prevence je lepší než léčba a právě o prevenci tady jde. Poučení z toho, co už jsme se naučili.
<SPEAKER ID="229" NAME="Marc Tarabella" AFFILIATION="S&amp;D">
(FR) Pane předsedající, musíme vytvořit hospodářskou správu, abychom Evropskou unii dostali z pokračující krize. Musíme koordinovat svá politická opatření, musíme transparentně řídit své vnitrostátní rozpočty a především musíme snížit své schodky.
<P>
Skutečně se ale domníváte, že jsme na správné cestě? Evropská pravice se připravuje na prosté zahození cílů strategie Evropa 2020. Odmítá zavést daň z finančních transakcí a eurobondy a oči má neustále přilepené na ratingových agenturách, které blížící se hypoteční krizi vůbec neočekávaly, což jen dokumentuje jejich nespolehlivost.
<P>
Řekněme si to jasně: nacházíme se v krizi způsobené neoliberalismem a slepou důvěrou vlád a EU v deregulované trhy. A jak by se z ní chtěly dostat? Prostřednictvím dalšího neoliberalismu a úsporných opatření. Potřebujeme růst; potřebujeme zvýšit poptávku a toho nedosáhneme tak, že naše spoluobčany srazíme na kolena. Jste na nesprávné cestě.
<SPEAKER ID="230" NAME="Nikolaos Salavrakos" AFFILIATION="EFD">
(EL) Pane předsedající, jakožto Řek bych chtěl poděkovat všem svým kolegům, kteří se o Řecku vyjádřili kladně, a zdůraznit svůj názor, že přežití státu přesahuje hranice a stanoviska politických stran. Hovoříme o Evropě budoucnosti. Stále jsme ještě neporozuměli a stále se snažíme porozumět Evropě minulosti, pochopit, jak jsme se dostali tam, kde jsme dnes. S politováním říkám, že někteří lidé projevili nesmyslnou chamtivost, zejména v Řecku; chamtivost mnoha jiných byla nicméně trestuhodná.
<P>
Tvrdíme, že řešením problému jsou soukromé investice. Soukromí investoři odešli jinam. Máme sklon na to zapomínat. Odešli do jiných oblastí zeměkoule. Evropě nezůstala žádná konkurenceschopnost; Evropa stárne; už není schopná konkurence a nemá co nabídnout. Co...
<P>
(Předsedající řečníka přerušil)
<SPEAKER ID="231" NAME="Ildikó Gáll-Pelcz" AFFILIATION="PPE">
(HU) Pane předsedající, jsem vděčná za tvrdou práci zpravodajů, poradců, maďarského předsednictví a všech, kdo umožnili, abychom dnes jednali o balíčku šesti opatření hospodářské správy v jeho stávající podobě. Bylo by hezké si myslet, že tento balíček už není zapotřebí a že se hospodářské problémy Evropy přes noc vyřeší. Bohužel tomu tak ale není. Evropa ještě nemá krizi za sebou, a nebudeme-li jednat zodpovědně, čekají nás v budoucnu krize další. Souhlasím s těmi odpovědně uvažujícími, kteří tvrdí, že musíme přijmout přísnější rozpočet a posílit Pakt stability a růstu. Je třeba nahlas říci, že dosavadní přístup Evropské unie byl až příliš laxní, že neměla mechanismy pro reakci na krizové situace, a proto nebyla schopna odpovídajícím způsobem reagovat na závažné důsledky krize, jež způsobila hospodářské, finanční a sociální nepokoje. Nesmíme dopustit, aby se to opakovalo, a zároveň se musíme poučit z dřívějších chyb.
<SPEAKER ID="232" NAME="Frédéric Daerden" AFFILIATION="S&amp;D">
(FR) Pane předsedající, dámy a pánové, paní zpravodajko, dobrá evropská hospodářská správa je nezbytná; samozřejmě, že ano. Budeme-li však hlasovat pro přijetí těchto šesti dokumentů, nenecháme členským státům žádnou možnost provádět investiční politiku za účelem stimulace růstu.
<P>
V době, kdy občané stále více ztrácí víru v EU, kdy je Řecko na kolenou a kdy ratingové agentury rozkazují členským státům, by Parlament měl přestat trvat na úsporných opatřeních za každou cenu.
<P>
Unie nyní chce na krizi neoliberálního modelu reagovat neoliberálními metodami a systematickými škrty ve výdajích, zejména na sociální zabezpečení, ačkoli je známo, že tyto výdaje jsou obranou proti hospodářským krizím.
<P>
Bez toho, že bychom přidali prvky prosazované pokrokovými skupinami v Parlamentu, si nedokážu představit, jak bychom mohli hlasovat ve prospěch těchto dokumentů. Ve skutečnosti bychom rozdvojili svoji osobnost, vzhledem k tomu, že jsme přijali usnesení o provádění strategie Evropa 2020 a že sestavujeme zprávy, jako já sám, o plnění plánů pro boj proti chudobě. Navrhovaná hospodářská správa...
<P>
(Předsedající řečníka přerušil)
<SPEAKER ID="233" NAME="Bastiaan Belder" AFFILIATION="EFD">
(NL) Pane předsedající, upevnění Paktu stability a růstu je naléhavě zapotřebí. Zkušenosti z minulých let to ukazují jasně. Rovněž mě těší, že výsledek jednání je krokem správným směrem. Ministři si už nikdy nebudou moci vzájemně krýt záda, když některý z členských států dopustí, aby jeho veřejné finance sešly ze správné cesty. Proto by bylo dobré, kdybychom prevenci vysokých schodků vylepšili tím, že rozhodování ještě více vzdálíme od politiky. Paní zpravodajka Wortmann-Koolová má tedy pravdu, trvá-li na tom, že ministři by měli být schopni zablokovat rozhodnutí jedině kvalifikovanou většinou.
<P>
Problematickým bodem pro mě ovšem jsou slova pana komisaře Rehna, týkající se balíčku právních předpisů. Jedná se o krok směrem k zavedení eurobondů. Prezident ECB naznačil, že zavedení eurobondů je při absenci rozpočtové kázně nežádoucí. Zavádění nových dluhů evropský dluhový problém ještě zhorší. Skupina Pokroková aliance socialistů a demokratů v Evropském parlamentu a skupina Zelených/Evropské svobodné aliance nadále chtějí vyjmout veřejné investice ze standardu maximální...
<P>
(Předsedající řečníka přerušil)
<SPEAKER ID="234" NAME="Jaroslav Paška" AFFILIATION="EFD">
- (SK) Balíček opatření hospodářské správy věcně reaguje na zjevné problémy ekonomického a finančního charakteru, které už delší dobu dusí Evropskou unii.
<P>
Hospodářská krize dovedla několik zemí eurozóny do vážných dlouhodobých problémů a ukázalo se, že pravidla paktu stability neuchránila měnovou unii před důsledky diletantského či nezodpovědného hospodaření vlád v některých zemích. Ačkoli se nedomnívám, že by Evropská komise měla mít více pravomocí, než měla doposud, souhlasím s tím, že evropská měnová unie si musí vytvořit přesnější mechanismus vzájemné kontroly rozpočtové politiky. Na nezodpovědnost či riskantní jednání kteréhokoli člena měnové unie doplácí i jiní, a proto se cesta k transparentnějším a jasnějším rozpočtovým pravidlům, vedoucí k předcházení dlouhodobým problémům v našich zemích, stala nevyhnutelnou. Bude důležité však, abychom přijatá pravidla dokázali také důsledně uplatňovat a nedělali z nich všelijaké výjimky.
<P>
(Předsedající řečníka přerušil)
<SPEAKER ID="235" NAME="Elena Băsescu" AFFILIATION="PPE">
(RO) Pane předsedající, jednotná strategie na úrovni EU je potřebná k zajištění vysoké míry konkurenceschopnosti, udržitelného hospodářského růstu a pracovních míst. Silný a efektivní Pakt stability a růstu je pro to klíčovým nástrojem. Měli bychom skutečně vyvíjet větší úsilí, abychom zabránili provádění neudržitelné rozpočtové politiky.
<P>
Posílený rámec hospodářské správy bude podporovat několik různých, vzájemně propojených opatření. Tento balíček návrhů pomůže dodat členským státům odvahu k uplatňování prozíravé rozpočtové politiky a v případě potřeby včas přijmout nápravná opatření, aby se předešlo udělení sankcí. Prevence je snazší než léčba.
<SPEAKER ID="236" NAME="Franz Obermayr" AFFILIATION="NI">
(DE) Pane předsedající, úmysly vlád hlavních členských států EU, Evropské komise a Evropské centrální banky lze snadno rozpoznat. Dávají se dohromady nové záchranné balíky pro Řecko, miliardy eur daňových poplatníků jsou vystaveny riziku a vytvářejí se plány na hospodářskou správu celé Evropy, jak jsem právě slyšel. Hlavním cílem návrhů Komise je zpřísnit nařízení Paktu stability a růstu. Dodržování maastrichtských kritérií bude v budoucnu prosazováno prostřednictvím mnohem tvrdších sankcí. Tento pakt však nefungoval v minulosti a předpokládám, že nebude fungovat ani v budoucnu. Zároveň se spouští jeden mechanismus za druhým, aby se pomohlo zemím s rozpočtovými schodky, a to opět z peněz daňových poplatníků. Léčíme příznaky, místo abychom raději odstranili příčiny. Tato vysoce riziková strategie přijde Evropu v krátkodobém či dlouhodobém horizontu znovu strašit. Je nesmyslné očekávat, že stále tytéž těžce pracující země budou platit za chyby jiných.
<SPEAKER ID="237" NAME="Olli Rehn">
místopředseda Komise. - Pane předsedající, nejsem si jist, zda budu moci odpovědět všem poslancům. Na to bychom neměli dost času, pokusím se ale přinejmenším částečně vyjádřit k názorům, které dnes večer zazněly.
<P>
Nejdříve ze všeho bych vám všem rád poděkoval za velmi obsáhlou a obsažnou rozpravu, v níž se odráží všeobecný pocit odpovědnosti za hospodářskou budoucnost Evropy, růst a stabilitu a blahobyt našich občanů.
<P>
Jsem přesvědčen, že všichni v podstatě sdílíme názor, že vyvážené a zdravé veřejné finance jsou nezbytným předpokladem udržitelného růstu a zvyšující se zaměstnanosti, jež jsou cílem stávajícího balíčku právních předpisů. Proto si zaslouží vaši podporu. Jak mnoho z vás zdůraznilo, představuje základní stavební kámen naší komplexní reakce na současnou a stále přetrvávající finanční a dluhovou krizi.
<P>
Proč je tak důležité přijmout tento balíček právě na této křižovatce? Protože musíme našim občanům, hospodářským aktérům a mezinárodním partnerům ukázat, že Evropská unie bude v budoucnu skutečně schopná předejít takové finanční krizi, jakou v poslední době zažíváme například v případě Řecka.
<P>
Nikdy více. To je první stavební kámen tohoto legislativního balíčku. To je důvod, proč potřebujeme preventivní rozpočtový dohled a účinná donucovací opatření, jak v balíčku navrhují sami vaši zpravodajové a váš výbor. A z téhož důvodu potřebujeme skutečně a účinně fungující mechanismus odhalování a nápravy makroekonomické nerovnováhy, abychom zabránili tomu druhu krizí, jehož jsme byli svědky, například v Irsku nebo při úvěrovém boomu ve Španělsku.
<P>
Proto potřebujeme také druhý stavební kámen tohoto balíčku: účinný mechanismus pro odhalení a řešení makroekonomické nerovnováhy.
<P>
Někteří z vás, jako pánové Udo Bullmann, Sven Giegold či Philippe Lamberts, se ptali, zda otázku souměrnosti/nesouměrnosti považujeme za vyřešenou. Mohu vám říci, jak ji interpretuji já a Komise, ačkoli je celá tato záležitost, podíváte-li se na dané dokumenty, nesmírně složitá. Doufám, že nikdo nebude tento balíček blokovat na základě toho, že by nebylo možné jej jednoduše vysvětlit našim občanům.
<P>
Návrhy jak Rady, tak Parlamentu zahrnují země se schodkem i s přebytkem. To je naprosto jasné. Rozdíly v návrzích by neměly žádný podstatný dopad na rozsah či důraz, pokud jde o provádění hospodářského dohledu. Doufám, že Parlament a Rada dokáží spolupracovat a nalézt shodu založenou na podstatě, nikoli na slovním vyjádření.
<P>
Neexistuje zde prakticky žádný rozdíl, odškrtněme si tedy tuto položku a uzavřeme důležitou otázku souměrnosti/nesouměrnosti, abychom mohli začít pracovat na odhalování a nápravě makroekonomické nerovnováhy a rozdílů v konkurenceschopnosti.
<P>
Celkově vzato bude tedy vaše zítřejší hlasování velmi významné a vskutku klíčové pro Evropskou unii a její schopnost přesvědčit veřejnost, hospodářské aktéry a mezinárodní partnery o tom, že dokážeme překonat krizi a dosáhnout udržitelného růstu.
<P>
Proto bude vaše zítřejší hlasovat znamenat velkou příležitost k dosažení historického milníku, jímž je konečné doplnění měnové unie o skutečně fungující unii hospodářskou - již opravdu potřebujeme - což Evropské unii umožní vyjít ze současné vážné krize s ponaučením, doufejme silnější do budoucna a v každém případě s novými, vhodnými nástroji pro udržitelný růst a zaměstnanost a ku prospěchu našim občanům.
<SPEAKER ID="238" NAME="András Kármán">
úřadující předseda Rady. - Pane předsedající, těší mě, že podle většiny příspěvků se úkol, který nám byl uložen - "námi" myslím Parlament a Radu - a jímž je dohoda o velmi ambiciózním a novém balíčku hospodářské správy, podařilo z 99 % dokončit.
<P>
Rovněž souhlasím s mnoha váženými poslanci, že po usilovné práci při vyjednávání musíme věc dovést do konce. Jsem optimistický, protože v tomto Parlamentu cítím odhodlání a skutečný pocit zájmu o budoucnost Evropy.
<P>
Dovolte mi, abych se několika slovy vyjádřil k jedné, stále otevřené otázce, totiž k rozšíření hlasování obrácenou kvalifikovanou většinou. Během posledních šesti či sedmi týdnů Rada diskutovala o návrzích Parlamentu přinejmenším každý týden. Za poslední čtyři týdny jednali ministři financí 27 členských států o balíčku celkem třikrát a pokaždé Parlamentu v nejrůznějších částech dokumentu významně ustoupili, aby tak vydláždili cestu k včasné dohodě.
<P>
Na různých úrovních jsme diskutovali o všech aspektech všech návrhů. Původně jste navrhovali, aby se pravidlo hlasování obrácenou kvalifikovanou většinou uplatnilo ve více než 15 případech. V některých případech to nebylo právně možné; ve kterých, to jsme určili velice rychle. Některé z dalších připomínek již byly součástí celkového přístupu Rady k rozhodnutí o udělování finančních sankcí.
<P>
V květnu Rada schválila hlasování obrácenou kvalifikovanou většinou vedle celkového přístupu ve dvou dalších případech. V pondělí Rada učinila značné ústupky, naposledy v případě preventivní části paktu, včetně ustanovení o přezkoumání po třech letech a postupu "dodržuj, nebo vysvětli", který byl ve srovnání s předchozí dohodou z březnového zasedání Rady Ecofin posílen.
<P>
Tyto záruky mohou Parlamentu poskytnout nezbytné ujištění, že k odchylkám od návrhů a doporučení Komise bude docházet jen minimálně a že případy nedodržení pravidel, a tím také potřeba vysvětlení, budou velmi vzácnými výjimkami.
<P>
Rozhodně nastal čas, aby Parlament přehodnotil své původní stanovisko a učinil krok směrem k Radě. Trhy a investoři se mají na pozoru a rádi by viděli, zda v nadcházejících dnech dospějeme k dohodě či nikoliv. Jsem přesvědčen, že je zcela zásadní, aby se nám to podařilo. Tento balíček by navíc mohl ukázat, jak evropské instituce dokážou odpovědně, účinné a konstruktivně spolupracovat, jde-li o tak důležitou oblast. Během třístranných rozhovorů jsem ze strany poslanců několikrát zaslechl stížnosti ohledně mezivládních postupů. Rychlé a včasné přijetí balíčku by mohlo prokázat, že metoda Společenství je pro postup kupředu tím správným přístupem.
<SPEAKER ID="239" NAME="Elisa Ferreira">
zpravodajka. - (PT) Pane předsedající, jsem vděčná za veškeré příspěvky do této rozpravy, zejména pak za shrnutí pana komisaře Rehna a úřadujícího předsedy Rady, pana Andráse Kármána. Ráda bych jen zdůraznila jednu věc: ústupky byly ve skutečnosti učiněny na obou stranách a já se domnívám, že k dohodě máme velice blízko, přesto bych však nerada, aby se otázka souměrnosti či nesouměrnosti přestala považovat za důležitou věc vyžadující řešení. Tato záležitost spolu s hlasováním obrácenou kvalifikovanou většinou jsou oblastmi, v nichž stále probíhají úpravy a které doposud nebyly uzavřeny. Jsem obzvlášť vděčná za pozitivní příspěvek pana komisaře Rehna, má-li však dojít k dohodě, bude muset vycházet z právního dokumentu - v části článků - samozřejmě včetně článků 32 a 42 a bodu odůvodnění 11 a, o čemž se dlouze diskutovalo. Byla bych proto ráda, kdybyste to měl na paměti, neboť jde o záležitost jdoucí napříč zájmy řady poslanců tohoto Parlamentu a několika politických skupin, jak jste sám viděl.
<P>
Vzhledem k uvedenému se domnívám, že nový faktor analýzy makroekonomické nerovnováhy by mohl být užitečný. Omlouvám se, pane komisaři, nejen za odhalení problému majetkových bublin na finančních trzích, ale i za upozornění na důležitost velkého evropského problému: napětí způsobené naprosto odlišnými cestami, jimiž se ekonomiky tvořící eurozónu vyvíjejí. Právě nyní toto napětí vážně ohrožuje existenci jednotné měny ne zcela optimální měnovou oblastí, jak velmi dobře podtrhl pan García-Margallo y Marfil.
<P>
Skutečnost je taková, že Evropská unie není dokonalá, ani dokončená. To, co děláme, nestačí současné problémy evropského hospodářství vyvážit a já se domnívám, že karikatura, jež všechno svádí na ty líné, prolhané a špatné - ve srovnání s těmi čestnými, kteří žádné problémy nemají - je karikatura nesmírně nebezpečná, jíž bychom se všichni měli vyhýbat. Dějiny Evropy koneckonců dokazují, že jednoduchá vysvětlení složitých problémů nikdy nepřinášejí dobré výsledky. Tak tedy zní moje výzva.
<SPEAKER ID="240" NAME="Diogo Feio">
zpravodaj. - (PT) Pane předsedající, jsem vděčný za všechny příspěvky k této rozpravě a rád bych vyjádřil zvláštní dík - protože jsem tak dosud neučinil - za klíčovou úlohu, kterou sehrála paní kolegyně Bowlesová, předsedkyně Hospodářského a měnového výboru.
<P>
Chtěl bych zdůraznit, že balíček hospodářské správy přináší větší transparentnost institucím a lepší a významnější roli Parlamentu. Zároveň je součástí obrany eura. Všichni, kdo se domnívají, že v něm nejsou ta nejlepší řešení, musí také přiznat, že nevědí o žádné zemi, která by nerostla, má-li v pořádku své veřejné finance. Země projevující rozpočtovou kázeň jsou zeměmi, jejichž ekonomika roste, a na to nesmíme zapomínat. To je příklad, který zde musíme uvést. To je příklad, jímž se právě nyní řídí například moje země.
<P>
Všem poslancům tohoto Parlamentu bych také rád položil otázku: můžete říci, že je dnešní podoba balíčku hospodářské správy horší, než když sem dorazil? Můžete říci, že jej tento Parlament svými návrhy nijak nevylepšil? Říci to nemůžete, protože to není pravda. Dnešní balíček hospodářské správy je lepší než původní návrh Komise, lepší díky mnoha příspěvkům poslanců. Našim občanům jsme tudíž poskytli velice jasnou odpověď. Chceme, aby evropská ekonomika rostla. Chceme stabilitu. Zajisté chceme transparentnost. Abychom ovšem toho všeho dosáhli, musíme dát při zítřejším hlasování najevo smysl pro odpovědnost; je nezbytné, abychom hlasovali zodpovědně a velmi dobře si vybírali své partnery.
<P>
Z mé strany je volba zcela jasná: Budu hlasovat pro lepší Evropu a lepší evropskou ekonomiku.
<SPEAKER ID="242" NAME="Sylvie Goulard">
zpravodajka. - (FR) Paní předsedající, děkuji všem za tuto rozpravu, panu komisaři i panu ministru Kármánovi.
<P>
Panu ministrovi bych nejdříve ze všeho chtěla říci, že podle mého názoru už jsme dokázali, že metoda Společenství funguje dobře. Jak před chvílí uvedl pan Diogo Feio, domnívám se, že text byl opravdu vylepšen a že probíhá-li veřejná debata, děláme svoji práci a občané se mohou dozvědět, co se děje v Bruselu, jak se říká.
<P>
Proč se tedy ještě pořád bavíme o obrácené kvalifikované většině? Chci to říci jednoduše. V tomto Parlamentu jsou například země, které mají více obyvatel a více poslanců. Dojde-li na hlasování, hlas každé země má váhu odpovídající její velikosti. Co je to ale za demokracii se systémem, v němž když se má toto pravidlo uplatnit, zacházíme s lidmi, jichž se týká, rozdílně?
<P>
Máme-li v praxi uplatnit pravidla, na nichž jsme se společně dohodli, nemůžeme začít dělat výjimky. Občané očekávají, že zákon bude platit bez rozdílu pro všechny. Na evropské úrovni by také všechny členské státy, ať už velké nebo malé, měly být na jedné lodi.
<P>
Proto bojujeme: nejde o ideologickou bitvu, nýbrž o věc všeobecného zájmu.
<P>
Moje druhá poznámka se týká souměrnosti a směřuje především k paní Ferreirové. Jde o důležitou věc: je součástí dohody. Musíme si uvědomit, že pro některé z nás byla cena velmi vysoká, a abychom zajistili, že tuto věc dovedeme do konce, potřebujeme v tomto Parlamentu co nejširší možnou shodu nad všemi aspekty dohody. Musíme být jednotní. Jak říkal pan komisař, domnívám se, že žádné spory mezi námi nejsou tak velké, abychom je nemohli překonat. Vyzývám tedy k jednotnosti. Nemůžeme žádat o podporu a zároveň nechávat jiné potýkat se s potížemi.
<P>
Na závěr bych ráda poděkovala jmenovitě panu Kármánovi za jeho několik slov o zásadě "dodržuj nebo vysvětli". Častokrát jsem se vás při našich diskusích ptala: co to znamená, "dodržuj nebo vysvětli", a vysvětli komu? Byl jste dobrým právníkem; pohnul jste s Radou kupředu. Je připravena pracovat veřejně. Plánuje hospodářský dialog. Děkuji vám. Poproste ji, aby šla ještě o kousek dál: to je vše, co žádáme. Byl jste velice úspěšný, proto jsem si jista, že dojdeme do cíle.
<SPEAKER ID="243" NAME="Corien Wortmann-Kool" LANGUAGE="NL">
Paní předsedající, i já bych chtěla poděkovat všem, kdo se zapojili do rozpravy, a všem, kteří nás podpořili tak jasnými argumenty.
<P>
Také bych ráda poděkovala paní Sharon Bowlesové, předsedkyni Hospodářského a měnového výboru, protože situace byla velice složitá. A dosáhneme-li při zítřejším hlasování pozitivního výsledku, bude to zajisté díky ní paní předsedkyni.
<P>
Dnes zde proběhla vskutku ideologická debata a je zřejmé, že všichni v tomto Parlamentu by si přáli udržitelné veřejné finance a rozpočtovou kázeň, historie však ukazuje, že toho nelze dosáhnout jen větším utrácením.
<P>
Máme teď před sebou balíček opatření. Vykonali jsme opravdu hodně. Pan komisař Rehn má na svém seznamu 15 bodů a je možné, že někteří poslanci vnímají určité podrobnosti tohoto balíčku jako problematické, podíváme-li se ovšem na alternativu nabízenou levicí, mohlo by to být mnohem horší. Doufám tedy, že poslanci budou zítra připraveni postavit se výzvě tohoto pro Parlament velmi důležitého legislativního balíčku, neboť poprvé ve své historii uplatní své pravomoci spolutvůrce právních předpisů, jako to dělá Rada.
<P>
Příští týden bude třeba odstranit ještě několik dalších překážek, ale doufejme, že výsledek zítřejšího hlasování bude pozitivní. Máme tedy před sebou ještě jeden týden a já doufám, že nakonec budeme moci přijmout rozhodnutí při prvním čtení v červenci, protože už jsme z 98 % v cíli.
<P>
Jménem Evropské lidové strany (Křesťanských demokratů) bych také chtěla zdůraznit to, co paní Goulardová říkala o souměrnosti a nesouměrnosti. V tomto Parlamentu jsou skutečně nutné ústupky a každý má vlastní priority. Nicméně pokud jde o souměrnost, zásada ústupků by měla platit i v tomto Parlamentu, až bude k balíčku zaujímat své stanovisko.
<SPEAKER ID="244" NAME="Předsedající">
- Rozprava je ukončena.
<P>
Hlasování se bude konat ve čtvrtek 23. června 2011.
<P>
Písemná prohlášení (článek 149 jednacího řádu)
<SPEAKER ID="244" NAME="George Sabin Cutaş" LANGUAGE="RO">
V době, kdy silně pociťujeme dopady recese a krize veřejného dluhu, potřebujeme pevnou hospodářskou správu na úrovni EU. Balíček právních předpisů týkajících se hospodářské správy by však ve své stávající podobě nepomohl k obnově hospodářství Evropské unie, naopak by způsobil situaci, v níž by vysoká nezaměstnanost a chudoba byly pevně zakořeněny.
<P>
Domnívám se, že návrhy obsažené v tomto balíčku nejsou dostatečně ambiciózní, neboť směřují pouze k úsporným opatřením a omezování sociálních práv občanů. Neobsahují žádnou zmínku o prvcích, které by mohly přispět k obnově evropského hospodářství, jako jsou investice do klíčových oblastí infrastruktury, vzdělávání, výzkumu a inovací.
<P>
Jsme schopni nabídnout alternativu tohoto úsporného modelu, jehož možnosti jsou, jak se ukazuje v Řecku, nesmírně omezené. Vznik dluhopisů vydávaných společně jako součást evropského veřejného dluhu by automaticky snížil náklady na financování Evropské unie a umožnil obnovení investic. Řešení současné hospodářské a finanční krize vycházející z politiky "nového údělu" podle modelu Spojených států by zahrnovalo obnovení hospodářského růstu na základě investic a tvorbu pracovních míst.
<SPEAKER ID="245" NAME="Monika Flašíková Beňová" LANGUAGE="SK">
Je důležité, že EU na krizi nereaguje pouze hašením nejnaléhavějších problémů, ale že připravuje i zásadnější reformy správy ekonomických záležitostí. Řada bodů předložených zpráv jde správným směrem, zároveň však mají několik nedostatků. V návrzích se hovoří o přitvrzení sankcí, o pokutách za neplnění doporučení nebo o automatičnosti jejich uplatňování, aby nepodléhaly politickému kupčení. To všechno je v pořádku. Nemohu se zbavit dojmu, že sankce jsou šité na míru těm státům, které se momentálně nacházejí v obtížné situaci. Jakoby se vycházelo z toho, že za obtížnou situaci si mohou samy a že také samy mohou "ukázněným" postupem svou situaci zlepšit. To je však omyl. Ještě před krizí vznikla v Evropě dynamika, kdy silné státy eurozóny zabetonovaly svoji konkurenční výhodu. Mimo jiné kvůli mzdovému dumpingu, např. v Německu, ústřední země posílily své exportní postavení a z periferií se stala nekonkurenceschopná odbytiště pro jejich výrobky a kapitál. Krize pro ně byla posledním hřebíčkem do rakve. Z této situace se nelze dostat jen silou vůle, resp. vlastním rozhodnutím. Situace makroekonomické nerovnováhy, zejména v zemích se společnou měnou, se dá řešit jen konsenzuálním přehodnocením dosavadního modelu hospodářského rozvoje. Řešení nepřinesou pouze škrty a rozpočtová kázeň, ale politika cíleného rozvoje a podpory konkurenceschopnosti periferie Evropy.
<SPEAKER ID="245" NAME="Bruno Gollnisch" LANGUAGE="FR">
Jako obvykle nám pod zástěrkou řešení problémů, které jste sami způsobili, vnucujete více Evropy a větší pravomoci Komise: Komise, jež není ničím víc než hrstkou úředníků jmenovaných bez demokratického dohledu, která se ale stala cenzorem a otrokářem s pravomocí udílet sankce členským státům. Vaše hospodářská rádoby správa hranice rozpočtového dohledu daleko přesahuje. Nemá daleko k dohledu nad našimi občany a národy. Je uplatněním doktríny omezené svrchovanosti, která byla tak blízká srdci velkého demokrata Brežněva, snad jen s tou výjimkou, že místo tanků máme peněžité tresty. Nepřeháním: jedna ze zpráv pokládá za nezbytné, aby v případě změny většiny po volbách musela nová vláda nejdříve získat souhlas, pokud by chtěla měnit rozpočtové priority svého předchůdce, a i tehdy by jí to bylo umožněno jen zčásti. Co se týče samotných priorit, jsou to ty, o nichž rozhodla Evropská unie: splátky soukromým věřitelům, ujištění trhů, likvidace sociálního zabezpečení a urychlení liberalizace, v souladu se strategií EU 2020. To není napravování chyb, zlepšení veřejného řízení nebo předcházení další situaci podobné Řecku: to je zbraň namířená na demokracii.
<SPEAKER ID="246" NAME="Jiří Havel" LANGUAGE="CS">
Krize může znamenat příležitost pro změnu či vznik nových pravidel a institucí. Ekonom Joseph Schumpeter hovořil o tzv. kreativní destrukci. V současné době má EU proto jedinečnou příležitost vytvořit nový mechanismus, který by měl vést k vyšší makroekonomické stabilitě, fiskální i měnové, členských států v dlouhodobém horizontu a přispět k jejich vyšší konkurenceschopnosti. Zkušenosti z dosavadního fungování hospodářské a měnové unie ukazují, že takováto pravidla je třeba ukotvit legislativně, a nikoliv se spoléhat na dobrovolnost jednotlivých členských zemí. Z tohoto důvodu je předkládaný legislativní balíček, obsahující šest návrhů na vytvoření dokonalejšího rámce pro správu ekonomických záležitostí, krok správným směrem. Čtyři návrhy se týkají fiskálních záležitostí, včetně reformy Paktu stability a růstu, zatímco dvě nová nařízení usilují o odhalení a řešení vznikající makroekonomické nerovnováhy v EU i eurozóně. Pro efektivní vynucování těchto nových pravidel však je a bude žádoucí, aby byly do celého procesu úžeji a včasněji zapojeny rovněž vnitrostátní parlamenty a Evropský parlament.
<P>
Celkově se domnívám, že předkládaný legislativní balíček je adekvátní reakcí na globální krizi a na současnou hospodářskou situaci EU, vychází z relevantní legislativy a je v souladu se strategií Evropa 2020 a dalšími strategickými dokumenty EU, a proto ho doporučuji schválit v navrhovaném znění.
<SPEAKER ID="247" NAME="Iliana Ivanova" AFFILIATION="PPE">
písemně. - (BG) Chybějící vhodné nástroje pro včasnou diagnostiku problémů veřejných financí spolu se špatně fungujícími mechanismy Paktu stability a růstu patří mezi základní příčiny dlouhodobé krize, kterou eurozóna a EU prochází. Tento balíček předpisů nám umožňuje přijímat odpovídající opatření za účelem nápravy nerovnováhy dřív, než začne mít negativní dopad na veřejné finance. Umožní Evropské komisi průběžně sledovat makroekonomický vývoj členských států a v případě potřeby pak provést hloubkovou analýzu jednotlivých vnitrostátních ekonomik. Z toho důvodu nesmějí být ukazatele pro sledování makroekonomického vývoje a jejich mezní hodnoty Komisí přijímány automaticky, ale musí se analyzovat z hospodářského úhlu pohledu. Až bude vznikat srovnávací přehled, je důležité, aby byla brána v úvahu různá výchozí postavení členských států společně s jejich makroekonomickými charakteristikami, které se v zemích eurozóny a v zbývajících zemích EU liší. Při analýze mezních hodnot ukazatelů je třeba brát v potaz proces dohánění starých členských zemí, do nějž jsou země nové zapojeny. Jedině touto cestou je možné zajistit provedení odpovídající analýzy jejich makroekonomického rozvoje.
<SPEAKER ID="247" NAME="Kristiina Ojuland" AFFILIATION="ALDE">
písemně. - Hospodářská integrace Evropské unie, a zejména pak eurozóny, dospěla na křižovatku, na níž už není možné dál zavírat oči před jednoznačným porušováním kritérií stanovených za účelem zabezpečení hospodářské stability Unie. Proto bych si přála posílení úlohy Komise v souvislosti s hospodářskou správou EU. Nakonec by měly vzniknout automatické mechanismy, které by se uplatnily tehdy, pokud by některé členské státy trvale porušovaly pravidla Paktu stability a růstu. Hospodářská krize odhalila nezodpovědná finanční a hospodářská rozhodnutí řady vlád, jsou to však svědomité členské státy, kdo za ně platí. Krize nám udělila bolestivou, ale o to cennější lekci do budoucna. Komise by měla mít pravomoc nezaujatě zasáhnout, kdykoli se jí dostane varovných znamení z kteréhokoli členského státu, a Rada by se neměla stavět za viníky. Solidarita, o níž se tolik mluví, nebude nekonečná, a jestliže viníky nepotrestáme, občané zemí, jako je Estonsko, by mohli ztratit trpělivost.
<SPEAKER ID="247" NAME="Nuno Teixeira" LANGUAGE="PT">
Přijetí balíčku hospodářské správy znovu dokazuje, že evropský projekt stále žije a že na základě smířlivé dohody v rámci sedmadvacítky dokážou členské státy překonat své potíže a zároveň se postavit výzvám budoucnosti. Krize státního veřejného dluhu ukázala, že stávající kontrolní postupy a nápravné mechanismy nejsou dostatečné. Cílem opatření, o nichž se dnes hlasovalo, je posílit ty nástroje, které nefungují, a proto je zásadní, aby byla uskutečněna v praxi. Kritérium dluhu, schválené v Maastrichtské smlouvě, je díky tomuto novému balíčku konečně funkční a bude nyní skutečně uplatňováno. Institucionalizace evropského semestru, posílení dialogu mezi evropskými institucemi a vnitrostátními orgány, úloha Parlamentu a Komise v průběhu celého monitorovacího procesu, stejně jako rozsáhlejší a účinnější dohled, to všechno jsou cesty k dosažení rozumného, udržitelného a všeobecného evropského růstu. Musím však zdůraznit, že úspěch evropské hospodářské politiky musí záviset také na dalších, doplňkových opatřeních na podporu investic a růstu v členských státech. Evropa se musí soustředit na společnou strategii, ale nesmí zapomínat na konkrétní charakteristiky jednotlivých zemí.
<SPEAKER ID="247" NAME="Rafał Trzaskowski" LANGUAGE="PL">
Jak ukázal loňský rok, takzvaný Pakt stability a růstu, jehož cílem měla být účinná obrana proti porušování hospodářských zásad eurozóny členskými státy, nebyl nijak zvlášť efektivní, řeknu-li to mírně. Důvodem je z velké části přesvědčení členských států o tom, že mohou jednat beztrestně, jelikož sankce umožňované systémem nebyly automatické. Souhlasíme, pokud jde o podobu sankcí udělovaných zemím eurozóny v případě, že překročí povolenou úroveň schodku a veřejného dluhu. Nicméně je stejně tak důležité provádět preventivní opatření, a proto v Evropském parlamentu podporujeme zavedení automatického mechanismu také v preventivní části paktu. Celý proces rovněž vyžaduje větší transparentnost a tu je možné zajistit jedině prostřednictvím širšího zapojení Evropského parlamentu a parlamentů vnitrostátních.
<SPEAKER ID="247" NAME="Jarosław Leszek Wałęsa" LANGUAGE="PL">
V březnu a červnu roku 2010 přijala Evropská rada strategii Evropa 2020, jejíž hlavní prioritou je větší koordinace hospodářsko-politických strategií členských států a dlouhodobým cílem pak udržitelný a všeobecný růst a udržitelná zaměstnanost. Jelikož hospodářská správa považuje veřejný dluh za ekvivalent schodku, měli bychom vynaložit veškeré úsilí, abychom zajistili, že zaváděný střednědobý rozpočtový rámec přispěje k omezení zátěže pro budoucí generace. Při tom musíme využít zkušenosti, které jsme získali během prvního desetiletí fungování hospodářské a měnové unie. Požadavky týkající se pravidel a postupů vytvářejících rozpočtový rámec je naléhavě zapotřebí standardizovat, aby se zajistily stejné dávky sociální ochrany a bránilo se sociálnímu vyloučení.
<P>
S ohledem na vysokou míru vzájemné provázanosti rozpočtů členských států a rozpočtu EU by měly být rozpočtové prognózy na obou úrovních charakteristické stejnou mírou transparentnosti. Proto je tak důležité, aby se Komise dohodla s každým ze členských států, pokud jde o rozsah prognóz a používané metody. Spolupráce tohoto druhu by umožnila předejít protichůdným makro rozpočtovým scénářům a zvýšit důvěryhodnost prognóz využíváních k plánování.
<SPEAKER ID="248" NAME="Iuliu Winkler" LANGUAGE="RO">
Hospodářská krize a její odezvy nám ukázaly, že budoucnost EU je třeba stavět na spíše na evropských než na domácích řešeních. Nalezení životaschopného řešení krize státního dluhu a potřeba posílit euro, vrátit se na cestu udržitelného růstu a vytvářet nová pracovní místa závisejí na účinné koordinaci mezi členskými státy a na posílení Paktu stability a růstu. V kostce řečeno, závisejí na silné Evropě, což je cíl, vyjádřený rovněž v heslu maďarského předsednictví Evropské radě.
<P>
Balíček evropské hospodářské správy na programu Evropského parlamentu může vytvořit mechanismy, které EU potřebuje pro svoji budoucnost, jak si ji představovali její tvůrci. Přijetí balíčku hospodářské správy přinese úzkou koordinaci, hospodářský dohled, efektivní pravidla rozhodování a silné evropské instituce, což pomůže k opětovnému vzkříšení EU.
<P>
Hospodářská krize svět nevratně změnila, a proto je jasně a stále naléhavěji zapotřebí dát finanční struktuře EU novou podobu. Nacházíme se ve zlomovém bodě. Jakékoli oslabení snahy členských států dokončit reformy, podnícené náporem krize, nadměrná shovívavost, příliš mnoho výjimek ze všeobecně přijímaných pravidel a návrat k vnitřnímu protekcionismu by znamenaly smrtelné rány.
<SPEAKER ID="248" NAME="Anna Záborská" AFFILIATION="PPE">
písemně. - (SK) Nevěřím tomu, že vlády nebo úředníci dokážou řídit ekonomiku. Zároveň však chápu, že musíme hledat příčiny finančních problémů Řecka a dalších států EU a nalézt způsob, jak se jim do budoucna vyhnout. Balancujeme přitom na hranici demokracie, neboť omezujeme právo občanů rozhodovat o rozpočtu jejich státu, tedy i o prioritách státní politiky. Solidarita je však možná jen tehdy, pokud bude zodpovědné hospodaření pravidlem pro všechny. Blížíme se tak na křižovatku. Jedna cesta vede ke zpomalení integrace Evropy, možná rozpadu. Cílem té druhé je harmonizace daní, konec národních rozpočtů a federální superstát. V takovém případě však hovořme také o jednotném systému odvodů na zdravotní pojištění, sociálního pojištění a důchodů v celé EU. Toto, a nikoli prázdné fráze o jednotě, jsou argumenty v debatě o evropské federaci.
