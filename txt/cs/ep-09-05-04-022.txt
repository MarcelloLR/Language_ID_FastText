<CHAPTER ID="022">
Ochrana zvířat používaných pro vědecké účely (rozprava) 
<SPEAKER ID="185" NAME="Předsedající">
Dalším bodem je zpráva pana Parishe předložená jménem Výboru pro zemědělství a rozvoj venkova, týkající se návrhu směrnice Evropského parlamentu a Rady o ochraně zvířat používaných pro vědecké účely - C6-0391/2008 -.
<SPEAKER ID="186" NAME="Neil Parish">
zpravodaj. - Paní předsedající, nejprve bych chtěl poděkovat všem stínovým zpravodajům, kteří se mnou velice ochotně pracovali na neuvěřitelně obtížném a odborném tématu. Na základě společné práce jsme dospěli k tomu, co nazývám, dobrým kompromisem. Chci poděkovat také členům Komise za spolupráci a těšíme se, že v budoucnu s nimi na tomto tématu budeme pracovat. Chtěl bych poděkovat také Patricku Baragiolovi ze sekretariátu AGRI a svému poradci Danu Daltonovi.
<P>
Pokusy na zvířatech jsou velice kontroverzní oblastí a představují morální dilema. Je vůbec správné provádět pokusy na zvířatech kvůli možné záchraně lidských životů? Domnívám se, že pokud jsou testy z vědeckého i etického hlediska řádně odůvodněny, pak je to správné.
<P>
Musíme však udělat vše, co je v našich silách, abychom počet pokusů a míru utrpení působeného zvířatům co nejvíce omezili. Zpráva Komise byla dobrým začátkem. Ukázala, že Komise skutečně chce směřovat k ukončení pokusů na zvířatech tam, kde to bude možné. V mnoha oblastech byl však návrh Komise nejednoznačný, a může působit úplně opačně, než si Komise přeje.
<P>
V celém návrhu nejvíce bije do očí, že nejsou definovány kategorie závažnosti utrpení zvířat. Komise v podstatě žádala Parlament, aby rozhodl o pravidlech pro jednotlivé kategorie, aniž by věděl, jaké vlastně jsou. Kromě toho některá ustanovení, zejména doporučení týkající se opětovného použití zvířat a navrhovaného použití pouze primátů F2 (primáti druhé generace), budou pravděpodobně znamenat, že bude nutno používat mnohem více zvířat.
<P>
V případě primátů generace F2 nebyla provedena žádná studie proveditelnosti, aby se zjistilo, zda to, co Komise navrhuje, je skutečně reálné. Její posouzení dopadů se zabývá pouze počty; nezkoumá, jaké důsledky to bude mít pro životní podmínky zvířat. To byl důvod, proč Parlament naléhavě potřeboval návrh změnit, nikoli aby jej oslabil, ale aby přesně vymezil, kdy a za jakých okolností je možné pokusy na zvířatech povolit.
<P>
Mám za to, že zpráva výboru AGRI představuje kompromis mezi zajištěním pokračování výzkumu v EU a zlepšením životních podmínek zvířat. Z hlediska dobrých životních podmínek zvířat je to krok vpřed. Vše záleží na rozšiřování alternativních metod k pokusům na zvířatech prostřednictvím finančního závazku, většího důrazu na tři "R" a posílení úlohy Evropského střediska pro validaci alternativních metod ECVAM.
<P>
Kromě toho jsem navrhl také pravidelná tematická hodnocení pokusů na primátech za účelem zjištění a postupného vyřazení těch pokusů, které nejsou nezbytné.
<P>
Je to rovněž krok vpřed pro lékařský výzkum. Budou aktualizovány dosavadní překonané právní předpisy a umožní to pokračování lékařského výzkumu, který je vědecky a eticky zdůvodněn. To považuji za obzvlášť důležité. Také si přejeme, aby pokusy na zvířatech byly omezeny. Nicméně evropští občané oprávněně požadují, aby byly k dispozici ty nejlepší a účinnější léky.
<P>
Hlavní je spolehlivý evropský výzkum a vývoj. Očkovací látky proti obrně, zarděnkám, žloutence typu B, záškrtu, spalničkám, příušnicím a zápalu mozkových blan, a také léky pro kombinovanou léčbu HIV, léky proti astmatu, systémy podporující životní funkce u předčasně narozených dětí a hloubková mozková stimulace v případě Parkinsonovy nemoci, to všechno bylo vyvinuto na základě pokusů na zvířatech, přesně řečeno na primátech. Následně bylo zachráněno mnoho milionů životů nebo se zlepšila jejich kvalita.
<P>
Dokud nemáme k dispozici alternativní metody, nepovažuji za moudré tento typ pokusů zakázat, ať přímo, či nepřímo prostřednictvím nevhodně formulovaných právních aktů. Tato směrnice vymezí rámec, který nám umožní postupně omezovat pokusy na zvířatech, jakmile budou k dispozici alternativní metody. To výrazně zlepšuje hledání alternativních možností a jasně nás to směřuje k celkovému zrušení pokusů na zvířatech, k němuž jednoho dne dojde. Ve výboru AGRI máme dobrý kompromis. Zdá se však, že liberální skupina se snaží tuto dohodu zpochybnit. Vyzývám je, aby proti této zprávě nehlasovali, protože to vrátí životní podmínky zvířat o několik let zpátky, a bylo by naprosto špatné, kdyby takto postupovali.
<SPEAKER ID="187" NAME="Stavros Dimas">
člen Komise. - (EL) Paní předsedající, vítám, že dnes večer máme příležitost diskutovat o návrhu na přezkum směrnice o ochraně zvířat používaných pro vědecké účely. Chci poděkovat zpravodaji panu Parishovi a třem parlamentním výborům, které zprávu přezkoumaly, za jejich úsilí a připomínky. Jsem si jist, že dialog, který vznikne, bude konstruktivní.
<P>
Celá řada členských států již dávno přijala své vlastní vnitrostátní právní úpravy týkající se ochrany zvířat používaných pro vědecké účely. V důsledku tohoto v Evropě existují různé úrovně ochrany. Přezkum zharmonizuje úroveň ochrany v rámci Společenství a zabezpečí hladké fungování vnitřního trhu. Cílem Komise je zlepšit právní předpisy Evropské unie, které upravují pokusy na zvířatech. Na jedné straně to omezí počet pokusných zvířat, a na druhé straně to zvířatům, na nichž se provádějí pokusy, zajistí vhodnou péči a zacházení, jak to vyžaduje Protokol o ochraně a dobrých životních podmínkách zvířat připojený ke Smlouvě o Evropském společenství.
<P>
Naším cílem je, aby tento přezkum podstatně zlepšil životní podmínky pokusných zvířat v rámci Evropské unie. Požadavky na dobré životní podmínky jsou nyní oficiálně zahrnuty ve Smlouvě o Evropské unii a musí být brány v úvahu při stanovování politik například v oblasti vnitřního trhu. Odborníci a specialisté zabývající se pokusy na zvířatech, vědecká obec, přímo zainteresovaná průmyslová odvětví a občané se zapojili do přípravy návrhu s průhlednými postupy a bez jakýchkoli výjimek. Návrh vychází také z důkladně odůvodněného posouzení dopadů. Kromě toho se na tomto procesu podílela řada vědeckých organizací. Byla provedena srovnávací analýza možných výhod a nákladů na přijímaná opatření proti nečinnosti za účelem vypracování návrhu. Tento návrh přináší nezbytnou vyváženost; na jedné straně podporuje hospodářskou soutěž a výzkum v Evropě, a na druhé straně plně zohledňuje požadavky na dobré životní podmínky zvířat. Komise pečlivě prověřila obavy zaznívající z různých stran, že návrh z Evropy vyžene evropský výzkum vzhledem k předpokládanému administrativnímu zatížení či nákladům spojeným s určitými požadavky na dobré životní podmínky zvířat. Neexistuje však žádný důkaz, že k takovému odlivu do zemí mimo EU dojde. Některé normy pro životní podmínky obsažené v našem návrhu a řadu přísnějších povolovacích řízení již uplatňují členské státy, které jsou ve výzkumu celosvětově na špičce. Náš návrh dále zohledňuje opatření na minimalizaci administrativního zatížení. Vlastně tady není žádný rozpor mezi přijetím přísných norem pro dobré životní podmínky zvířat a podporou vysoké úrovně vědeckého výzkumu. Naopak, tyto dva koncepty jsou vzájemně propojeny.
<P>
Podle návrhu Komise bude povolení k výzkumu zvířat, která zůstávají při vědomí, doprovázeno soustavným nezávislým etickým hodnocením. Tak budou zásady nahrazení, omezení a zdokonalení používání zvířat k pokusům uvedeny do praxe. Tato opatření jsou hlavním cílem přezkumu. Svých cílů nedosáhneme, pokud povolování nahradíme tichým souhlasem pro jakýkoli druh výzkumu nebo pokud dopustíme, aby etické hodnocení prováděli ti, kteří jsou na výzkumném projektu přímo zainteresováni.
<P>
A konečně, Komise se chce vyvarovat jakéhokoli případného přerušení probíhajících vědeckých projektů a chce co nejvíce snížit administrativní zátěž. Proto umožňuje pružné uplatňování a podporuje používání stávající infrastruktury v členských státech všude, kde je to možné.
<P>
Dámy a pánové, přepracovaný návrh obnoví hladké fungování vnitřního trhu, zlepší životní podmínky zvířat a podpoří výzkum. Dosavadní právní úprava naléhavě potřebuje posílení a vylepšení správně vyváženým způsobem a přesně to návrh Komise splňuje.
<SPEAKER ID="188" NAME="Marios Matsakis">
zpravodaj pro stanovisko Výboru pro životní prostředí, veřejné zdraví a bezpečnost potravin. - Paní předsedající, je nutným zlem naší doby, že výzkum zdraví lidí a zvířat bohužel nevyhnutelně vyžaduje pokusy na zvířatech. Jsem pevně přesvědčen o tom, že žádného skutečného vědce pokusy na zvířatech netěší nebo že je neprovádí, když jsou k dispozici alternativní možnosti výzkumu. Tento výzkum musí být samozřejmě vždy co nejhumánnější k používaným zvířatům.
<P>
Za tím účelem se směrnice, o níž diskutujeme, snaží - podle mého názoru správně - dosáhnout v této věci podstatného a rozhodného zlepšení. Důležitou a významnou oblast představuje ochrana zásad etického přezkumu a povolení, stejně jako koncepce posílených vnitrostátních inspekcí a celkově lepší průhlednost. Je nutno zdůraznit, že cílem vědeckých a politických kruhů by vždy mělo být odstranit používání pokusných zvířat ve výzkumu, pokud jsou dostupné alternativní a účinné metody, při nichž se zvířata nepoužívají.
<SPEAKER ID="189" NAME="Esko Seppänen">
navrhovatel stanoviska Výboru pro průmysl, výzkum a energetiku. - (FI) Paní předsedající, pane komisaři, zpráva předložená Výborem pro zemědělství a rozvoj venkova je kompromisem, který vyváženým způsobem zohledňuje názory jednotlivých stran. Návrh Komise byl pozměněn tak, jak to navrhuje také Výbor pro průmysl, výzkum a energetiku.
<P>
Vzhledem k tomu, že nejsou k dispozici alternativní postupy pro vývoj všech léků a očkovacích látek, je nutné provádět pokusy na zvířatech. Jsme odpovědni občanům EU za to, že se naši spoluobčané, jsou-li nemocní, mohou utěšovat nadějí, že léky potřebné pro jejich léčbu se vyvíjejí také v Evropě.
<P>
Zároveň ti, kteří provádějí pokusy na zvířatech, jsou povinni s pokusnými zvířaty dobře zacházet a působit jim pokud možno co nejmenší bolest. Směrnice přináší zvířatům jasné zlepšení jejich životních podmínek a mnohé pozměňovací návrhy předložené Výborem pro zemědělství jsou stejné nebo podobné jako to, co jsme navrhovali my jako Výbor pro průmysl. Zpráva Výboru pro zemědělství by měla být tedy přijata s co nejmenším počtem změn.
<SPEAKER ID="190" NAME="Elisabeth Jeggle">
jménem skupiny PPE-DE. - (DE) Paní předsedající, pane komisaři, dámy a pánové, směrnice o pokusech na zvířatech vychází ze zásady 3R. Naším cílem je nahrazení, omezení a zdokonalení (replacement, reduction, refinement) pokusů na zvířatech. Abychom toho dosáhli, musíme vytvořit a prosazovat alternativní metody. Za třetí musíme najít kompromis mezi dobrými životními podmínkami zvířat a výzkumem, přičemž je kladen důraz na lidské zdraví. Pane komisaři, také jste zdůraznil, že všechny členské státy musí mít stejné normy.
<P>
Současný legislativní návrh vychází z akčního plánu Společenství v oblasti ochrany a dobrých životních podmínek a ochrany zvířat a ze strategie zaměřené na zdraví zvířat. Chceme zajistit vysokou úroveň ochrany a přísné normy v Evropské unii a po celém světě. Nicméně úplné zrušení pokusů na zvířatech, aniž by byly k dispozici jiné metody jako přiměřená náhrada, by v Evropské unii téměř znemožnilo většinu výzkumu, který využívá pokusy na zvířatech. Výzkumné projekty by byly přesunuty do ciziny, ztratili bychom obrovské množství znalostí, které v současnosti máme, a stali bychom se zcela závislí na jiných zemích. Proto je důležité najít kompromis a Výbor pro zemědělství a rozvoj venkova předložil dobrý kompromis. Nepochybně není snadné nalézt vyváženou polohu, ale pro lidi, kteří jsou nemocní, to může být otázka přežití.
<P>
Výsledky hlasování ve Výboru pro zemědělství a rozvoj venkova z 31. března tyto požadavky splňují. Tento kompromis, který schválilo 72 % členů, musíme podpořit. Vyzývám proto všechny poslance této sněmovny, aby zamítli všechny rozsáhlejší pozměňovací návrhy, které byly předloženy, a aby hlasovali pro změny navržené Skupinou Evropské lidové strany (Křesťanských demokratů) a Evropských demokratů a Skupinou sociálních demokratů v Evropském parlamentu.
<P>
Moje upřímné poděkování patří nejen zpravodaji, ale také řadě mých kolegů v Parlamentu.
<SPEAKER ID="192" NAME="Roselyne Lefrançois" LANGUAGE="FR">
Pane předsedající, pane komisaři, dámy a pánové, nejprve musím poblahopřát zpravodaji panu Parishovi k velmi dobré kvalitě jeho práce a k tomu, jakou důležitost přikládal spolupráci se stínovými zpravodaji.
<P>
Než budeme zítra hlasovat v prvním čtení, chci se zaměřit na hlavní linie této zprávy. Negativní obraz, který v současnosti mohou pokusy na zvířatech vyvolávat v široké veřejnosti, potvrzuje nespornou důležitost této otázky. Stejně jako já, i vy jste v posledních několika týdnech určitě obdrželi velké množství dopisů od znepokojených občanů.
<P>
Nicméně i když máme povinnost navrhnout text, který zohledňuje obavy veřejnosti, nesmíme kvůli tomu opomíjet požadavky výzkumných pracovníků. Musím zdůraznit, že nesmíme zapomínat, že výzkumníci nejsou pouze legitimními zástupci tohoto veřejného mínění, ale jsou to především lidé, jejichž úloha je v naší společnosti zcela zásadní.
<P>
Musíte si uvědomit, že v posledních 20 letech se počet zvířat používaných pro vědecké účely nezvýšil, přestože počet vědeckých publikací v oblasti biomedicínského výzkumu se každé dva roky zdvojnásobil. Ve snaze porozumět výzvám spojeným s přezkoumáváním této směrnice jsem se osobně setkala s řadou zúčastněných subjektů, které na tuto otázku zastávají různé názory.
<P>
Původní text navržený Evropskou komisí pro mě skutečně představoval odklon od hlavního cíle v otázce používání zvířat, a to dosahovat pokroku ve výzkumu. Zásadní proto bylo, aby se diskuse opět soustředila na otázku lidského zdraví.
<P>
Je jasné, že ustanovení o pokusech na zvířatech je nutno změnit, ale evropský výzkum nesmí pocítit negativní důsledky této nové právní úpravy. Strategie, kterou jsem přijala a kterou převzal zpravodaj, zahrnovala proto opětovné vyvážení tohoto návrhu, aby nebyli poškozeni výzkumní pracovníci.
<P>
Na základě zprávy přijaté ve Výboru pro zemědělství a rozvoj venkova se domnívám, že můžeme dojít k soudržnému a rozumnému textu, který jak doufám, Parlament ve velké míře podpoří.
<SPEAKER ID="193" NAME="Jorgo Chatzimarkakis">
jménem skupiny ALDE. - (DE) Pane předsedající, Mahátma Gándhí řekl "Na velikost národa a jeho morální pokrok můžeme usuzovat ze způsobu, jakým zachází se svými zvířaty". Dobré životní podmínky laboratorních zvířat jsou závažným a ožehavým tématem, který by mnoho lidí rádo nebralo na vědomí. Je to však velice citlivá otázka, zejména když dojde na výzkum, který používá opice, a zejména lidoopy. Víme, že tak tomu je z reakce veřejnosti.
<P>
Komise byla vystavena velkému tlaku. Chci poděkovat jmenovitě panu komisaři Dimasovi. Odvedl jste velice dobrou práci při přípravě a zavedl jste důležitá zlepšení v životních podmínkách laboratorních zvířat, jako je například předchozí povolení a následné kontroly všech pokusů. Rozšířil jste směrnici tak, aby zahrnovala všechny druhy zvířat, nejen savce. Komise rovněž účinně vyřešila velice kontroverzní otázku pokusů na subhumánních primátech. Tyto pokusy byly omezeny na život ohrožující nemoci a na nemoci mozku.
<P>
Bohužel mnoho jednotlivostí v návrhu Komise bylo změněno hlasováním ve výborech. Například normy, o nichž jsem právě hovořil, byly hlasováním ve Výboru pro zemědělství a rozvoj venkova úplně postaveny na hlavu. Abych uvedl jen jeden příklad, po hlasování ve Výboru pro zemědělství a rozvoj venkova budou pokusy automaticky povoleny, pokud do 60 dnů nebude uděleno oficiální povolení. Pro nás v Evropě je to neobhajitelná situace.
<P>
Vyzývám proto své kolegy, abyste si prostudovali, o čem budete zítra hlasovat, a abyste se neřídili jen svými pokyny pro hlasování. Jsem vděčný panu zpravodaji, že je ochoten na poslední chvíli přistoupit na některé kompromisy. Mám radost, že pan Parish má v úmyslu zítra předložit ústní pozměňovací návrh za účelem vyjasnění pravidel pro platnost povolení projektů.
<P>
Je však škoda, že nebyl schválen článek 15. Tento článek umožňuje, aby si některé členské státy ponechaly přísnější normy, jak je tomu například v Nizozemsku. Proč chceme snížit normy, které jsou v Nizozemsku v současné době velice přísné? Naším společným cílem musí být nalezení rovnováhy mezi vysokou úrovní životních podmínek zvířat a intensivním výzkumem. Mám už dost neustále omílaného podpásového argumentu, že se výzkum přesune do ciziny. To nemusí být vždy nutně pravda.
<P>
Schopenhauer řekl "Každý hlupák dokáže zašlápnout brouka, ale nového brouka nedokážou vytvořit ani všichni profesoři světa." Musíme nabídnout soubor hodnot, protože to je naše práce.
<SPEAKER ID="194" NAME="Kartika Tamara Liotard" LANGUAGE="NL">
Jsem ráda, že se Komise chopila iniciativy přezkoumat směrnici o ochraně zvířat používaných pro vědecké účely. Používání i utrpení laboratorních zvířat je nutné podstatně omezit a toho lze dosáhnout podporou rozvoje vědeckých metod, které jsou srovnatelné nebo účinnější, ale bez přílišného omezování rozvoje léčivých přípravků.
<P>
Potíže mám však s tím, že byly předloženy některé pozměňovací návrhy, které by mohly návrh značně oslabit. Nesmíme pustit ze zřetele cíl návrhu. To znamená ochranu laboratorních zvířat, nikoli komerční zisky. Nejdůležitější je zákaz postupů označených jako "závažné", při nichž mohou laboratorní zvířata trpět dlouhotrvající bolestí. Tyto postupy jsou neetické a barbarské.
<P>
A konečně, používání subhumánních primátů v pokusech musí být zcela zastaveno - a to urychleně. Parlament o tom přijal písemné prohlášení již v roce 2007 a myslím, že nyní je načase, abychom dali do souladu slova s činy.
<SPEAKER ID="195" NAME="Bastiaan Belder">
jménem skupiny IND/DEM. - (NL) Pane předsedající, přísné normy pro životní podmínky zvířat jsou výrazem civilizovanosti a úcty k ostatním tvorům. Pokud jsou k dispozici dobré alternativní metody, musí být použity, neboť si přejeme méně pokusů na zvířatech. To platí také pro dobré postupy, které snižují utrpení zvířat nebo vyžadují méně laboratorních zvířat, neboť chceme, aby zvířata méně trpěla.
<P>
Domnívám se, že navrhovaný povinný etický přezkum je pokrokem. Přirozeně, že nemůže být cílem této směrnice nutit členské státy, aby alternativně přistoupily na pokusy s lidskými zárodky. Členské státy musí v této věci přijmout své vlastní etické rozhodnutí.
<P>
Konečným cílem Komise je úplné zrušení pokusů na zvířatech. Ačkoliv tento cíl sdílíme, nemůžeme se naneštěstí bez pokusů na zvířatech zatím obejít, ani nejsme schopni s konečnou platností říci, kdy tomu tak bude. Stanovení konečného termínu pro zákaz pokusů se zvířaty už nyní by nebylo rozumné, a možná dokonce nebezpečné pro lidské zdraví; v tomto se zpravodajem souhlasím.
<SPEAKER ID="196" NAME="Françoise Grossetête" AFFILIATION="PPE-DE">
(FR) Pane předsedající, naši spoluobčané volají po větším výzkumu, zejména v oblasti biomedicíny, zaměřeném na hledání nových způsobů léčby nemocí, na které zatím nemáme lék. Jedná se mimo jiné o neurodegenerativní nemoci, jako je Parkinsonova a Alzheimerova choroba. Také víme, že pokusy na zvířatech potřebujeme a že provádění těchto pokusů bylo v posledních letech naštěstí omezeno, protože jsme si stanovili cíl hledat alternativní řešení.
<P>
Bohužel však víme, že v některých případech tato řešení neexistují a že pokusy na zvířatech, zejména na subhumánních primátech, stále potřebujeme. V tomto případě musíme udělat úplně všechno, co je v našich silách, abychom udrželi výzkum na území Evropy, a mohli tak zvířatům zajistit maximální ochranu. Bere-li se při pokusech v úvahu bolest zvířete, dává to veškeré záruky, že tyto pokusy povedou k dobrým výsledkům.
<P>
Zachovejme si proto svůj výzkum, a zejména také zachovejme pokusy na zvířatech. A především se postarejme, aby tento výzkum nebyl přesunut mimo území Evropy.
<SPEAKER ID="197" NAME="Luis Manuel Capoulas Santos" AFFILIATION="PSE">
(PT) Pane předsedající, pane komisaři, dámy a pánové, používání zvířat pro vědecké účely je velice citlivá záležitost, která vyvolává rozporuplné a vzájemně si odporující emoce, pokud na ni pohlížíme pouze z jedné strany. Není možné diskutovat o této otázce výhradně z pohledu ochrany zájmů a práv zvířat. Rovněž není možné diskutovat o této otázce a brát při tom v úvahu výhradně zájmy vědy nebo používat logiku dosahování výsledků s co nejnižšími náklady.
<P>
Nikdo nemůže být lhostejný k utrpení jiných živých tvorů, tím méně když jde o zvířata, která jsou nám tak blízko jako primáti. Nicméně naše citlivost se ještě více zvyšuje, když stojíme před utrpením lidských bytostí způsobeným nehodou, válkou či nemocí. V boji s bolestí nemůžeme odepřít vědě nástroje, které potřebuje, včetně používání pokusných králíků.
<P>
Tato zpráva vymezuje možnou rovnováhu mezi rozporem hodnot a emocí, které máme před sebou, a prozrazuje snahu o kompromis, což tomuto parlamentu a jeho nejangažovanějším poslancům slouží jen ke cti. Blahopřeji proto všem, s nimiž jsem tuto diskusi nejvíce vedl - zpravodaji panu Neilu Parishovi a stínové zpravodajce socialistické skupiny Evropského parlamentu paní Roselyne Lefrançoisové - k jejich skvělé práci a konsensu, kterého se jim podařilo dosáhnout v tak obtížné a kontroverzní otázce.
<P>
Moje politická skupina PSE bude proto hlasovat pro tuto zprávu a pozměňovací návrhy, jejichž prostřednictvím jsme se pokusili ji dále zlepšit, v přesvědčení, že tak pomůžeme snížit utrpení zvířat, aniž bychom nějak ustoupili v otázce vědeckého pokroku v zájmu lidského zdraví a životaschopnosti evropského výzkumu.
<SPEAKER ID="198" NAME="Zuzana Roithová" AFFILIATION="PPE-DE">
- (CS) Vážený pane předsedo, pane komisaři, dámy a pánové, také mi není lhostejné utrpení pokusných zvířat a současně jako lékařka vím, že musíme udělat všechno proto, abychom co nejdříve našim pacientům dokázali přinést - jak se říká na tácu - vakcíny a léky pro nové nemoci i pro nemoci staré. Já chci poděkovat kolegům, kterým se podařilo najít skutečně vyvážený kompromis, který dbá a ctí etické principy, pokud jde o zacházení se zvířaty. Kompromis, který zároveň umožní pokračovat ve výzkumech, ale zejména je to směrnice, která dává jasný politický signál, že si přejeme, aby naši vědci hledali alternativní metody, jak ověřovat výzkum nových léků tak, abychom minimalizovali počet zvířat a minimalizovali počet testů a samozřejmě, abychom dodržovali veškeré možné etické principy tak, aby zvířata netrpěla. Děkuji vám všem za tento výsledek.
<SPEAKER ID="199" NAME="Caroline Lucas" AFFILIATION="Verts/ALE">
Pane předsedající, nemohu zakrýt skutečnost, že tato zpráva je velkým zklamáním pro ty z nás, kteří jsme se domnívali, že zpravodaj, který je zároveň předsedou meziskupiny pro dobré životní podmínky zvířat, by mohl v této zprávě odrazit svou starost o zvířata mnohem výrazněji.
<P>
Je proto nezbytné, aby až o návrhu budeme hlasovat, byly už přijaty některé zásadní pozměňovací návrhy. Především rozsah povolení musí platit pro všechny projekty, nikoli pouze pro projekty v kategorii značné a střední závažnosti. Pokud se nám toto nepodaří zajistit, bude to znamenat, že mnoho postupů, které působí bolest, strach či utrpení, již nebude podléhat centrálně sledovanému etickému přezkumu, což by prakticky podkopalo prosazení řady opatření stanovených v návrhu jako celku.
<P>
Pokud však budou naše pozměňovací návrhy přijaty, bude to znamenat, že dojde k obnovení úsilí zaměřeného na výzkum a alternativní metody k pokusům na zvířatech, které jsou zvlášť kritické v základním a lékařském výzkumu. V současné době se úsilí soustředí na regulované pokusy, které představují pouhých 10 % případů používání zvířat. Pro zdraví zvířat i zdraví člověka je podstatné, aby se co nejdříve začaly používat modernější a účinnější pokusy, při kterých zvířata nebudou používána.
<SPEAKER ID="200" NAME="Stavros Dimas">
člen Komise. - (EL) Pane předsedající, chci poděkovat všem řečníkům za jejich velice konstruktivní příspěvky k dnešní večerní diskusi. Dovolte mi, abych vyjádřil pár krátkých připomínek. Komise může v plném rozsahu, částečně nebo v zásadě přijmout celou řadu pozměňovacích návrhů. Tyto pozměňovací návrhy zahrnují návrhy na zvýšení důvěrnosti údajů týkajících se zařízení a lidí, kteří se zvířaty pracují. Zahrnují také návrhy na pravidelný přezkum používání subhumánních primátů na úrovni Evropské unie.
<P>
Byla vyjádřena také obava o kritéria pro kategorie závažnosti. Mohu vám sdělit, že před letními prázdninami Komise svolá pracovní skupinu odborníků, která přezkoumá definici příslušných kritérií pro používání zvířat v Evropské unii. Bezpochyby budeme muset udržet dosaženou rovnováhu mezi potřebami průmyslu a podporou výzkumu na jedné straně a dobrými životními podmínkami zvířat na straně druhé, jako výsledek podrobných konzultací s přímo zúčastněnými subjekty. Následně musí být zachováno omezení při používání subhumánních primátů, stejně jako zásada povolování a nezávislého etického hodnocení všech forem výzkumu, které tvoří základní prvky tohoto návrhu. Shrnuto, Komise může přijmout v plném rozsahu, částečně nebo v zásadě 83 z celkových 202 předložených pozměňovacích návrhů. Sekretariát Parlamentu obdrží seznam s podrobnými stanovisky k pozměňovacím návrhům.
<P>
Na závěr bych chtěl dodat, že kromě tohoto návrhu, který je velice důležitý a v němž musíme zachovat rovnováhu mezi potřebami vědeckého výzkumu a zlepšováním zdraví lidí a zároveň používáním metod, které nejsou vůči zvířatům tvrdé, musím říci, že Komise za dobu, co jsem komisařem, přijala řadu opatření na ochranu zvířat. Připomněl bych vám naši předchozí rozpravu o tuleních, velice drastická opatření a reakci v souvislosti s lovem velryb, problematiku neudržitelného lovu, zejména na jaře, a opatření, která jsme přijali poprvé jako Komise, a bezpečnostní opatření, která mají těmto případům předcházet.
<P>
Opravdu nemohu pochopit, jak se například takový lov lišek nebo býčí zápasy mohou slučovat se současnou kulturou.
<SPEAKER ID="201" NAME="Neil Parish">
zpravodaj. - Pane předsedající, chtěl bych velice poděkovat poslancům a poslankyním a panu komisaři za vyjádření svých názorů.
<P>
Je správné, že provádíme přezkum těchto právních úprav. Je správné, že zdokonalujeme, omezujeme a nahrazujeme pokusy na zvířatech tam, kde je to možné. Je správné, že udržujeme dynamiku tohoto vývoje. Ze strany průmyslu i ze strany organizací, které se zabývají životními podmínkami zvířat, je to považováno za nutné.
<P>
Tuto otázku, která podle mého názoru překračuje hranice politiky, a do značné míry je to otázka etická, musíme dát do pořádku. Za sebe cítím velké zklamání - kdyby zde byl, řekl bych mu to rovnou - že Graham Watson na mě osobně zaútočil v mém vlastním regionu a celou věc velice zpolitizoval. Je to politováníhodné, protože nakonec musíme přijít s citlivým návrhem.
<P>
Do této zprávy bylo vloženo mnoho odborných znalostí a práce. Zpráva nevznikala lehce. Vložili jsme do ní seriózní práci a máme dobré kompromisy. Snažil jsem se všechny strany spojit, abychom předložili zprávu, která je dobrá pro Parlament, dobrá pro výzkum a průmysl a dobrá zvířata. Naléhavě vyzývám všechny, aby zprávu podpořili, protože pokud se nám ji nepodaří prosadit, zpráva se o několik let zpozdí a to bude na újmu průmyslu i životním podmínkám zvířat. Vyzývám proto všechny poslance, aby ji podpořili.
<P>
Pokud jsou zde skupiny, které se rozhodly hlasovat proti, myslím, že jediné, co to nakonec způsobí, bude odklad dobrého návrhu, návrhu, jenž Evropské unii zajistí výzkum, který pomůže zvládat nemoci a vytvořit nové léky, a zároveň sníží počet zvířat, která je nutno používat, a reálně posílí Evropské středisko pro validaci alternativních metod při hledání alternativních možností. Vyzývám proto všechny poslance, aby pro návrh hlasovali, protože dopoledne chceme dosáhnout opravdu výrazného výsledku.
<SPEAKER ID="202" NAME="Předsedající">
Rozprava je ukončena.
<P>
Hlasování se bude konat zítra. (úterý, 5. května 2009).
<P>
Písemná prohlášení (článek 142)
<SPEAKER ID="203" NAME="Šarūnas Birutis  " AFFILIATION="ALDE">
písemně. - (LT) Návrh zprávy Komise důrazně podporuje rozvíjení přístupu, který více zohledňuje dobré životní podmínky zvířat v problematice použití zvířat při vědeckých pokusech. To ukazuje, že konečným cílem Komise, k němuž se zavázala, je zrušení pokusů na zvířatech.
<P>
Tímto směrem by Evropská unie měla zaměřit své úsilí. Evropský parlament dal jasně najevo své přesvědčení, že pro dosažení konečného cíle, kterým je úplné vyloučení zvířat z vědeckých pokusů, je třeba udělat více.
<P>
I když však toto zůstává konečným cílem, nejsme zatím v situaci, abychom mohli pokusy na zvířatech zcela ukončit. V rozvoji alternativních metod pro provádění pokusů bez použití zvířat zůstávají velké mezery. Dokud tomu tak je, bylo by nerozumné a pro lidské zdraví možná katastrofální stanovit závazné datum, po němž by už pokusy na zvířatech nebo pokusy některých kategorií neměly být prováděny, například pokusy na subhumánních primátech. Průzkum veřejného mínění tento přístup většinou podporuje a je třeba ho brát v úvahu.
<SPEAKER ID="997" NAME="Daciana Octavia Sârbu  " LANGUAGE="RO">
V první řadě bych chtěla poblahopřát Evropské komisi za její návrh na přezkum směrnice 86/609/EHS, ale lituji, že zpravodaj nepředložil ambicióznější cíle.
<P>
Myslím, že musíme více investovat do provádění výzkumu zaměřeného na hledání alternativních metod k používání zvířat pro vědecké účely. Musíme nutit laboratoře, aby se uchylovaly k používání zvířat pro vědecké účely pokud možno co nejméně, zejména zvířat, která jsou odchycená v přírodě.
<P>
Důrazně protestuji proti používání subhumánních primátů pro biomedicínský výzkum, s výjimkou případů, kdy je nutno využít je výlučně pro pokusy zaměřené na stavy, které ohrožují lidský život nebo člověka invalidizují.
<P>
Z etického hlediska musí být stanovena horní hranice bolesti, utrpení a strádání, která nesmí být u zvířat podrobených vědeckým postupům nikdy překročena. Vezmeme-li toto v úvahu, pak provádění pokusů působících velkou bolest, utrpení či stres, které pravděpodobně budou dlouhodobé, je nutno zakázat.
<P>
Jsem si vědoma toho, že veřejné zdraví má prvořadý význam, ale nesmíme připustit, aby zvířata byla podrobována nadměrnému utrpení za účelem zkoušení léčebných postupů.
<P>
Podporuji také pozměňovací návrh, který stanoví, že směrnice nesmí omezovat členské státy v uplatňování či přijímání přísnějších vnitrostátních opatření zaměřených na zlepšení životních podmínek zvířat a na ochranu zvířat používaných pro vědecké účely.
