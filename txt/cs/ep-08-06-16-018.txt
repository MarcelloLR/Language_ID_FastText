<CHAPTER ID="018">
Jednominutové projevy k důležitým politickým otázkám
<SPEAKER ID="032" NAME="Předsedající">
Dalším bodem jsou jednominutové projevy k důležitým politickým otázkám.
<SPEAKER ID="033" NAME="Georgios Papastamkos" AFFILIATION="PPE-DE">
(EL) Pane předsedo, vyslechl jsem co nejpozorněji Vaši zprávu o irském "ne". Plně podporuji Vaše prohlášení o potřebě pokračovat v procesu ratifikace.
<P>
Je vskutku zarážející, že irské "ne" přichází v době, kdy je EU stále demokratičtější, transparentnější a účinnější. Avšak, pane předsedo, je nezbytné, abychom dešifrovali zprávu spočívající ve faktorech podporujících volbu "ne". Irští občané učinili své rozhodnutí a vykonali své demokratické právo; toto "ne" nás však také vyzývá k tomu, abychom se zabývali určitou konstruktivní sebekritikou. Navrhuji zaměřit tuto sebekritiku na dva body: Pane předsedo, jsme zahlcováni nadměrnou regulací Komise; my jakožto Evropský parlament se nemůžeme zabývat veškerými právně technickými podrobnostmi a nadměrnou regulací.
<P>
Pane předsedo, vím o Vaší oddanosti evropským záležitostem a vyzývám Evropský parlament, aby se jakožto politický orgán, corps politique, stal útočištěm pro vyhlášené směry evropského sjednocování.
<SPEAKER ID="034" NAME="Předsedající">
Pane Papastamkosi, děkuji za Vaše slova podpory, avšak musím Vás rovněž požádat o dodržování časového limitu jedné minuty, který je stanoven pro vysvětlení hlasování. Kromě toho jsem byl informován, že jste si přál hovořit na jiné téma.
<SPEAKER ID="035" NAME="Teresa Riera Madurell" AFFILIATION="PSE">
(ES) Pane předsedo, i když nebyl čas pro mou řeč na posledním zasedání a od té doby uplynul již měsíc, cítím povinnost zmínit, že 12. květen byl světovým dnem fibromyalgie a syndromu chronické únavy, což jsou dvě nemoci, které postihují zejména ženy.
<P>
V obou případech se jedná o nemoci determinované podle pohlaví, jejichž diagnostika je obtížná a pro jejichž výzkum a léčbu jsou k dispozici jen malé zdroje. Způsobují obvykle problémy v práci, neboť lidé nerozumějí tomu, jakým způsobem tyto nemoci omezují schopnost nemocných a jak je činí nezpůsobilými k práci.
<P>
Měli bychom vzít tuto situaci vážně a naléhavě se pokusit najít příčiny těchto nemocí, poskytovat intenzivnější léčbu a porovnat výsledky, stejně jako zvýšit povědomí společnosti a poskytovat více informací o jejich dopadu v sociální a právní oblasti a v oblasti zaměstnanosti.
<P>
Nemocní nesmí mít pocit, že nejsou nijak chráněni. Dlužíme to našim občanům.
<SPEAKER ID="036" NAME="Metin Kazak" AFFILIATION="ALDE">
(BG) Nadcházející francouzské předsednictví Evropské unie přichází v kritickém období pro evropský proces integrace na starém kontinentě. Témata, jako je strategie udržitelného rozvoje, Evropský imigrační pakt, evropská obrana a reforma společné zemědělské politiky jsou pro Evropu klíčová. Avšak hlavní otázkou nyní je, jak pokračovat v reformě Unie a v prohlubování integračního procesu po irském "ne".
<P>
Irské odmítnutí Lisabonské smlouvy znovu podrobilo zkoušce vůli Evropanů společně se vypořádat s výzvami globalizace. Jakožto zakladatel Evropské unie má Francie a její prezident Nicolas Sarkozy úkol opětovně spojit úsilí všech 27 členských států a přijít s právním řešením a s akčním plánem pro nalezení cesty z lisabonské krize, neboť pokud tuto krizi nepřekonáme, podstupujeme riziko nárůstu separatistických a nacionalistických vášní a zastavení procesu dalšího rozšiřování Evropské unie. Tento přelomový okamžik vyžaduje, abychom si uvědomili tyto hrozby a abychom splnili naše závazky a očekávání většiny evropských občanů, pro které se Óda na radost již stala druhou národní hymnou.
<SPEAKER ID="037" NAME="Hanna Foltyn-Kubicka" AFFILIATION="UEN">
(PL) Pane předsedo, dnes bych ráda hovořila o incidentu, ke kterému došlo nedávno ve Varšavě. Osoba úzce spojená s čínským velvyslanectvím v Polsku zaútočila na ženu roznášející opoziční časopis The Epoch Times. Podobné incidenty jsou již po určitou dobu pozorovány v New Yorku, kde skupiny organizované čínským konzulátem napadali stoupence hnutí Falun Gong i osoby poklidně demonstrující za Tibet.
<P>
Pokud se podobné praktiky začnou objevovat v dalších zemích, budeme muset čelit jasnému porušení Vídeňské úmluvy o diplomatických vztazích, která byla přijata v roce 1961. Čína navíc navzdory skutečnosti, že čínský režim dělá maximum, aby ukázal svou pozitivní stránku během olympijských her, pokračuje v persekuci jakýchkoli skupin, které zastupují nekomunistické ideologie. Jde dokonce ještě dál, neboť zdvojnásobuje své úsilí a "vyváží" tuto činnost na území demokratických západních národů.
<P>
Z tohoto důvodu vyzývám orgány EU a členské státy, aby pečlivě sledovaly situaci a reagovaly s rozhodností, pokud by se okolnosti, které jsem popsala, měly opakovat.
<SPEAKER ID="038" NAME="Kyriacos Triantaphyllides" AFFILIATION="GUE/NGL">
- (EL) Pane předsedo, dnes zasedá Rada ve složení pro obecné záležitosti. Neznám ještě její výsledek, avšak mezi tématy, o kterých se diskutuje, je návrh na posílení vztahů EU s Izraelem.
<P>
Kromě toho rybáři z pásma Gazy dnes demonstrují proti nelidským opatřením, která jim ukládá izraelská vláda. Izrael jim nejen zakazuje rybařit na jejich otevřeném moři, ale také je připravuje o přiměřené palivo, takže jsou nuceni rybařit v mělkých vodách, do kterých se nekontrolovaně vypouští surové odpadní vody. Existuje bezprostřední a alarmující nebezpečí, že tato situace povede k epidemiím.
<P>
Předkládám Vám, pane předsedo, žádost těchto rybářů, aby za takových podmínek EU dále nepokračovala a neposilovala vztahy s Izraelem.
<P>
Dalším důvodem, proč by k tomuto posilování nemělo docházet nyní, zejména pro nás poslance Evropského parlamentu, je skutečnost, že Izrael nedávno opět ukázal, že nerespektuje dokonce ani naše lidská práva. Jeho síly se pokusily násilím potlačit pokojné demonstrace proti stavbě rasistické oddělující zdi; tyto síly způsobily demonstrantům zranění, včetně naší kolegyně, paní poslankyně Morgantiniové.
<SPEAKER ID="039" NAME="Dimitar Stoyanov" AFFILIATION="NI">
V této sněmovně, v Komisi i v Bulharsku se hodně hovoří o boji proti korupci na vrcholných místech ve státní správě. "Korupce" přece není slovo, které existuje samo o sobě. Jsou za ní skuteční lidé. Chci Vám ukázat tvář korupce úředníků na vrcholných pozicích v Bulharsku.
<P>
Včera největší bulharský deník zveřejnil fotografie čelního představitele turecké etnické strany, MRL, Ahmeda Dogana, kterému byl před třemi lety udělen mandát bulharskou vládou. Tyto šokující obrázky ukazují, že Dogan žije v obrovském harému, které je registrováno jako čtyřhvězdičkový hotel, a tam si užívá luxusu. Tentýž pan Dogan je autorem vět, že jeho strana je obklopena okruhem společností a že kupování hlasů je evropskou praxí. Dogan řekl deníku Trud, že jeho hlavním povoláním je podnikání, což není u člena bulharského parlamentu legální.
<P>
Pane předsedo, dámy a pánové v této sněmovně, komisaři, pan Dogan je jedním z čelních představitelů korupčního chování v Bulharsku. Cesta ke zničení tohoto monstra začíná vyšetřováním okruhu společností Ahmeda Dogana a jeho podnikání.
<P>
Pane předsedo, předkládám Vám tento deník, abyste si o tom mohl přečíst sám.
<SPEAKER ID="040" NAME="Gerard Batten" AFFILIATION="IND/DEM">
Pane předsedo, chtěl bych poblahopřát 862 415 irským občanům, kteří hlasovali pro "ne" Lisabonské smlouvě v referendu konaném minulý čtvrtek. Hlasovali pro svobodu, demokracii a zdravý rozum. Pokud by bylo umožněno hlasovat v referendu britským občanům, hlasovali by bezpochyby pro "ne" dokonce v ještě větší míře než irští občané. Pokud by tuto možnost měly další evropské národy, hlasovaly by rovněž pro "ne", jak ukázali Francouzi a Nizozemci v roce 2005.
<P>
S udivující arogancí a ignorancí demokracie zamýšlí evropské politické špičky za každou cenu pokračovat v ratifikaci Smlouvy. Smlouva je mrtvá, ale EU ji odmítá pohřbít. Pokračující milostná aféra se Smlouvou je aktem politické nekrofilie. Avšak tělo začíná zapáchat a čím déle zůstane nepohřbeno, tím horší zápach bude. Musíme Smlouvu pohřbít. Znečišťuje politickou atmosféru.
<SPEAKER ID="041" NAME="Předsedající">
Pane Battene, Vaše přirovnání je naprosto nevhodné, mohu-li si dovolit přidat svůj vlastní komentář. Nacházíte se v Parlamentu, který je velmi živý. Pokud by tento Parlament nehovořil, Vy, jakožto živá bytost, byste se na něj nemohl obrátit.
<P>
(Potlesk)
<SPEAKER ID="042" NAME="Pál Schmitt" AFFILIATION="PPE-DE">
(HU) Děkuji vám, pane předsedo. Budu hovořit maďarsky. Na Slovensku byl parlamentem přijat nový školský zákon a jediné, co je potřeba, aby vstoupil v platnost, je podpis prezidenta republiky. Nový zákon znamená, že od nynějška budou muset názvy míst a historické postavy v historických knihách určených pro studenty, jejichž mateřským jazykem je maďarština, odpovídat pravidlům slovenského pravopisu, čímž budou ignorovány naše staleté historické a jazykové tradice. Tento nový zákon vážně porušuje práva maďarské komunity na Slovensku na používání vlastního jazyka. Slovensko v roce 2001 podepsalo a ratifikovalo Evropskou chartu regionálních nebo menšinových jazyků. V tomto Evropském roce mezikulturního dialogu je politováníhodné a nepřijatelné, aby Slovensko jednalo v rozporu s evropskou praxí. Namísto rozšiřování práv menšin se chová opačně a tato práva omezuje. V důsledku Trianonské smlouvy se několik tisíc maďarsky hovořících osad ocitlo za hranicemi státu a my máme právo nazývat tato místa maďarskými jmény. Jazyková rozmanitost je součástí evropského kulturního dědictví a jedinečným pokladem, jehož ochrana je povinností náš všech. Děkuji Vám za příležitost vyjádřit se.
<SPEAKER ID="043" NAME="Inés Ayala Sender" AFFILIATION="PSE">
(ES) Pane předsedo, dne 8. června v brzkých ranních hodinách zaútočila teroristická skupina ETA na kanceláře denníku El Correo v době, kdy 50 členů personálu sestavovalo a připravovalo nedělní vydání. Naštěstí nebyl nikdo zraněn, ale vznikla značná hmotná škoda.
<P>
Byl bych vděčný, pokud byste vyjádřili svou solidaritu. Rád bych se však také vyjádřil k naléhavé potřebě, kterou jsem v této sněmovně zaznamenal, totiž vymýtit teroristické násilí páchané skupinou ETA vůči médiím a zaručit plné využívání svobody projevu. To je dobrý důvod k tomu, aby Evropané podporovali Lisabonskou smlouvu, která umožní vytvoření společných politik v oblastech spravedlnosti, bezpečnosti a boje proti terorismu, jež tak nebudou záviset výlučně na dvoustranné a mezivládní spolupráci. Naše solidarita by proto také měla být vyjádřena na podporu ratifikace Lisabonské smlouvy.
<SPEAKER ID="044" NAME="Předsedající">
Paní Ayalo Senderová, vzhledem k tomu, že jste se obrátila na mě osobně, dovolte mi říci, že jsme společenství založené na solidaritě a že se tato solidarita uplatní v každém případě, včetně toho stávajícího. Vítám, že oceňujete tento prvek.
<SPEAKER ID="045" NAME="Viktória Mohácsi" AFFILIATION="ALDE">
(HU) Dámy a pánové, na minulém plenárním zasedání se vedoucí naší skupiny, Graham Watson, obrátil na tento Parlament v jednominutovém příspěvku kvůli protiromskému násilí páchanému v Itálii. Lituji, že Vás také dnes musím informovat o podobných incidentech, tentokrát z mé vlastní země, Maďarska. Před několika týdny hodili v obci Pátka, 70 kilometrů od Budapešti, tři příslušníci Maďarské gardy deset Molotovových koktejlů na tři domy, ve kterých žijí romští občané. Dne 16. dubna hodili neidentifikované osoby v obci Fadd v maďarském okrese Tolna tři Molotovovy koktejly na dva domy. Před týdnem byl můj vlastní kolega napaden v Nyíregyháze pokřikem extremistů: "Špinavej cikáne, jdi pryč z naší země!" Většina obyvatel obce Pátka si stojí za tvrzením, že jsou gardisté nevinní, ačkoli jeden z podezřelých přiznal, že byl do akce zapojen. Nehledě na to se v pátek konala demonstrace asi 150 uniformovaných osob, které hlásaly nacistické zásady, a později se několik neidentifikovaných osob v kapucích opětovně pokusilo o útok v přítomnosti 100 příslušníků pořádkové policie. Byl jsem u toho také. Policie současně kryje totožnost osoby zraněné při incidentu v obci Pátka. V Itálii žijí naši spoluobčané z EU ve vězeních určených pro uprchlíky, jedná se samozřejmě také o Romy. Pane komisaři Barrote, doufám, že až bude vytvořen Váš nový kabinet, budeme my Romové také moci požívat bezpečnosti poskytované demokracií Evropské unie, a že definice občanství EU se na mě a na mé děti bude uplatňovat stejně jako na mé neromské spoluobčany. Velice vám děkuji.
<SPEAKER ID="046" NAME="Ewa Tomaszewska" AFFILIATION="UEN">
(PL) Pane předsedo, řešení, která by měla být přijata, by měla i v situacích, kdy je otázka zcela jasná, zohledňovat souvislosti a vztahy mezi různými cíli, význam dotčené otázky a náklady na dosažení těchto cílů. V každé otázce, zejména takové, která ovlivňuje životy miliard lidí, tak jak je tomu v případě změny klimatu, je důležité jednat při pokusu o vyřešení problému umírněně, se zdravým rozumem a určitou mírou spravedlnosti.
<P>
Nevidím nic spravedlivého v návrhu na snížení emisí oxidu uhličitého. Existují dvě řešení, která jsou v tomto ohledu obzvláště nepřijatelná: zacházet s vysoce rozvinutými zeměmi, které jsou dodnes odpovědné za velkou část emisí oxidu uhličitého a za velkou část znečištění, avšak které mají lepší technické možnosti, stejně jako s méně rozvinutými zeměmi, zejména s těmi, jejichž hospodářství je založené na uhlí, a dále zacházet s výrobci silných vozidel, pro něž je snížení emisí oxidu uhličitého o 20 % snadnější, stejně jako s výrobci vozidel se slabými motory a nízkými emisemi, u nichž si snížení vyžádá vyšší náklady. Vypadá to, jako by otázka změny klimatu byla pouhou záležitostí obchodu, která v této věci není důležitá.
<SPEAKER ID="047" NAME="James Nicholson" AFFILIATION="PPE-DE">
Pane předsedo, včelám hrozí vyhubení do deseti let. Nemoci a viry již zničily třetinu včelstev v Americe a nyní ohrožují včelstva naše. Americká situace nabízí nebezpečný obrázek toho, s čím se můžeme potýkat v Evropě, pokud nezačneme jednat nyní. Nejméně 70 plodin, které významně přispívají k celkovému hospodářství, závisí přímo na opylování včelami.
<P>
USA jsou nuceny včely dovážet, aby vyrovnaly ztráty. Za současného stavu věcí vyvstávají závažné otázky o schopnosti EU vyrábět dostatek potravin pro uspokojení poptávky a dopady podobného rozsahu by zde byly katastrofální.
<P>
Včelaři v celé Evropě již vědí o hrozbě způsobené parazitem varroa mite, který včelstva zdecimoval. Musí se potýkat s syndromem zhroucení včelstev, kdy jsou úly systematicky opouštěny a včely zcela zmizí z povrchu země.
<P>
Musíme v této oblasti poskytnout finanční prostředky a provést řádný vědecký výzkum. Vláda Spojeného království v současnosti poskytuje pouze 250 000 GBP na výzkum v oblasti včel. To je pro tak důležitou problematiku kapkou v moři. Včely jsou nedílnou součástí potravinového řetězce: Neexistence včel bude mít škodlivý dopad na včelaře, úrodu, ovoce a ořechy.
<SPEAKER ID="048" NAME="Gérard Onesta" AFFILIATION="Verts/ALE">
Pane předsedo, z pořadu jednání vidím, že se budeme zabývat kodifikovaným zněním směrnice o statických zkouškách ochranných konstrukcí chránících při převrácení kolových zemědělských a lesnických traktorů. Mám dojem, že si historie vzhledem k dublinskému hlasování žádá, abychom se zabývali jinými, naléhavějšími otázkami. Nemůžeme zadat záležitost, jakou je Lisabonská smlouva, pouze Evropské radě. Jakožto poslanci Evropského parlamentu bychom měli být legitimně zapojeni, zejména pokud známe nezbytné prvky pro nalezení řešení.
<P>
Klíčové otázky se nejprve musí týkat určitých zásadních aspektů, a nezabírat několik stovek stran. Potřebujeme potvrzení v evropském referendu s možností neúčasti těch zemí, které se nepřejí sledovat tento směr, a konečně, jak uvedl předseda, potřebujeme velmi napjatý harmonogram - 2009 - jinak bude znemožněna předvolební kampaň. Ať mi nikdo netvrdí, že je tento scénář nemožný, není o nic víc nepravděpodobný než scénář, na které právě pracují zastupitelské úřady. Já jsem v každém případě připravena.
<SPEAKER ID="049" NAME="Richard Corbett" AFFILIATION="PSE">
Pane předsedo, Komise v současné době posuzuje stížnosti některých soukromých podnikatelů ve Španělsku, Francii a Itálii vůči družstvům a družstevním hnutím, pokud jde o status a daňové zacházení.
<P>
Naléhavě žádám Komisi, aby při posuzování těchto stížností náležitě zohlednila zvláštní potřeby a charakteristiky družstevních hnutí. Nejsou stejné jako u ziskových podílových organizací. Družstvo je vlastněno jeho členy a zisk se rozděluje rovným dílem, nevyplácí se jednoduše akcionářům.
<P>
Evropská unie uznala zvláštní povahu družstevního hnutí v roce 2003 tím, že přijala nařízení o statutu evropské družstevní společnosti. Naléhavě žádám Komisi, aby toto náležitě zohlednila, a zavděčila se tak 55 milionům obyvatel Evropy, které družstva zaměstnávají, a 163 milionům obyvatel, kteří jsou jejich členy.
<SPEAKER ID="050" NAME="Milan Horáček" AFFILIATION="Verts/ALE">
(DE) Pane předsedo, minulý týden Čína požádala o ukončení protestů v Tibetu jakožto podmínku pro další rozhovory s představiteli dalajlamy. Podle čínského ministra zahraničí musí Tibeťané zanechat pokusů o překažení olympijských her.
<P>
Od protestujících Tibeťanů se však jistě nedá očekávat, že pokorně přijmou násilné potlačení svých březnových demonstrací. Čínská vláda má možnost situaci v Tibetu radikálně změnit. Vzhledem k čestnému dialogu bez předchozích podmínek se tibetský lid zúčastní konstruktivního procesu změny. Prvořadou prioritou je vyslat jasný signál, a to v neposlední řadě tím, že se umožní zahraničním pozorovatelům vstup do země, aby sami posoudili situaci.
<SPEAKER ID="051" NAME="Předsedající">
Děkuji vám, pane Horáčku! Rád bych také poukázal na naše usnesení ze dne 10. dubna, ve kterém vyzýváme všechny politiky EU, aby se neúčastnili zahajovacího ceremoniálu konaného dne 8. srpna, pokud nebudou práva Tibeťanů zaručena. Toto prohlášení ze dne 10. dubna ještě jednou každému doporučuji.
<SPEAKER ID="052" NAME="László Tőkés" AFFILIATION="Verts/ALE">
(HU) Pane předsedo, když papež Benedikt XVI hovořil s maďarským biskupem o tíživém dědictví dlouhé éry vlády komunismu, bylo to velmi výstižné. Jeho komentář je obzvláště aktuální dnes, v den 50. výročí popravy Imre Nagyho, umučeného předsedy vlády, a 60. výročí zahájení brutálního náboženského pronásledování a uvěznění kardinála Józsefa Mindszenthyho. Duch tohoto bolestivého období, ve kterém bylo násilí spojeno s militantním protináboženským smýšlením, připomněla Magda Kósánéová Kovácsová, postkomunistická členka této sněmovny, ve svém nejnovějším příspěvku tady v plénu, ve kterém se snažila bránit evropské hodnoty před papežem Benediktem, nebo spíše před katolickou církví. Před několika lety bývalá předsedkyně strany paní Kósánéová Kovácsová pronesla urážlivé tvrzení, že Vatikán, tehdy pod vedením papeže Jana Pavla, usiluje o získání vlivu v celé Evropě a o kontrolu nad ní. Jako biskup reformované církve vím, že křesťanské církve samy pomohly utvářet skutečné evropské hodnoty v této Evropské unii, která má kořeny v křesťansko-demokratickém hnutí, a odmítám jakýkoli projev protináboženské ideologie a netolerance. Pozvěme papeže Benedikta do Evropského parlamentu.
<SPEAKER ID="053" NAME="József Szájer" AFFILIATION="PPE-DE">
(HU) Pane předsedo, dámy a pánové, dnes je tomu padesát let, kdy byl dne 16. června 1958 v Maďarsku odsouzen a popraven Imre Nagy, předseda vlády v době revoluce a boje za svobodu v roce 1956, a to v souhrnném demonstračním procesu, společně s ministrem obrany Pálem Maléterem a kolegy Miklósem Gémesem a Józsefem Szilágyim; Géza Losonczi byl zabit během pobytu ve vězení. Jejich těla, svázaná drátem a zabalená do papíru, byla pohřbena obličejem dolů. Jejich proces byl jednou z neostudnějších událostí a největších nespravedlností dvacátého století. Imre Nagy byl horlivým komunistou, nicméně se rozhodl, že se jeho země raději vrátí ke svobodné Evropě, než aby zůstala v sovětském táboře. To z něj udělalo národního hrdinu, mučedníka revoluce a politika evropského formátu. Jeho morální postoj z něj udělal symbol svobody a evropského Maďarska. K opětovnému pohřbení, které si Imre Nagy zasloužil, došlo až 16. června 1989, avšak v té době komunistický režim skončil a Maďarsko se mohlo znovu připojit k rodině svobodných evropských národů. Poselství těchto události je jasné: Zbavením se komunismu Maďarsko usilovalo o svobodu a národní nezávislost. To je to, zač ti, kteří zemřeli před padesáti lety, položili své životy; jejich oběť nepřišla nazmar.
<SPEAKER ID="054" NAME="Martin Schulz" AFFILIATION="PSE">
(DE) Pane předsedo, velmi pozorně jsem vyslechl pana poslance, který hovořil před panem Szájerem a který zcela nepřiměřeně zaútočil na mou kolegyni Magdu Kósánéovou Kovácsovou.
<P>
Paní Kovácsová je mou zástupkyní ve výkonném orgánu skupiny sociálních demokratů. Není zde přítomna, a proto se nemůže bránit proti takovému útoku. Vím, že paní Kovácsová je přesvědčenou demokratkou a oddanou bojovnicí za evropskou jednotu. Jistě si nezaslouží, aby jakýkoli poslanec zneužíval výsad této sněmovny s cílem řešit nějaké domácí nebo jiné účty, které mohou mezi nimi existovat v Maďarsku. Domnívám se, že předmětné poznámky jsou zcela nevhodné a že jsou zlým pošpiněním charakteru Magdy Kovácsové, které zcela zásadně odmítám.
<SPEAKER ID="055" NAME="Brigitte Fouré" AFFILIATION="PPE-DE">
(FR) Pane předsedo, nejprve bych chtěla uvítat iniciativu Komise na poskytnutí mimořádné pomoci pro rybáře. Třebaže tato pomoc jistě nepostačuje k vyřešení problémů v odvětví, jeví se alespoň jako nezbytná v tomto okamžiku. Stávající situace je vskutku kritická: V rozpětí jednoho roku stoupla cena motorové nafty z 35 na 73 centů za litr. Účet za nárůst ceny ropy je tudíž velmi vysoký a v mém volebním obvodě, Baie de Somme, mají profesionální rybáři velké obavy a jsou velmi rozhořčeni. Kromě otázky cen ropy chtějí rybáři především prodávat své ryby za spravedlivou cenu a potýkají se s neodůvodněnými maržemi, které si účtují zprostředkovatelé. Toto je víc než krize; jedná se o strukturální problém odvětví rybolovu, jenž musíme řešit na evropské úrovni. Jak jsme viděli, protestní hnutí nabylo evropského rozměru. To je logické vzhledem ke skutečnosti, že rybářská politika je jednou z nejstarších evropských politik. Musíme pomoci odvětví rybolovu k modernizaci, aby se mohlo samo zbavit tlaků ceny motorové nafty a zároveň dodržovat náš závazek na ochranu životního prostředí a řízení rybářských zdrojů. S přihlédnutím k výše uvedenému doufám, že plenární rozprava plánovaná na středu, bude zakončena usnesením, ze kterého bude mít prospěch evropský rybolovný průmysl, jenž je nyní ohrožen.
<SPEAKER ID="056" NAME="István Szent-Iványi" AFFILIATION="ALDE">
Pane předsedo, Čche-e Sun Juan byl před dvěma dny propuštěn z vězení Qeenstown v Singapuru. V posledních několika letech byl odsouzen a uvězněn několikrát. Čehe-e Sun Juan není zločinec. Jeho "zločin" je velmi prostý: Je vůdcem demokratické opozice. Vytrvale bojuje za svobodu a demokracii ve své zemi.
<P>
Od jeho posledního propuštění ho začala státem kontrolovaná média diskreditovat nepodloženými osobními útoky a očerňováním, aby tak zničila jeho důvěryhodnost. Cítíme výraznou solidaritu s panem Čche-e Sun Juanem a jeho kolegy, kteří bojují za demokracii a lidská práva v Singapuru.
<P>
Vyzýváme singapurské orgány, aby zastavily pronásledování demokratické opozice a porušování lidských práv a aby začaly respektovat základní právo na svobodu projevu. Velmi doufáme, že Singapur bude souhlasit s naším silným přáním respektovat základní práva.
<SPEAKER ID="057" NAME="Eoin Ryan" AFFILIATION="UEN">
Pane předsedo, minulý týden učinili irští občané demokratické rozhodnutí o Lisabonské smlouvě, jenž musí být plně respektováno. Ačkoli mnozí z nás, kteří hlasovali nebo vedli kampaň pro "ano", jsou výsledkem zklamáni, myslím, že je důležité, abychom o tomto výsledku přemýšleli.
<P>
V odpovědi na poznámky pana Battena bych chtěl zdůraznit, že Irsko není protievropské. Irsko zůstává zcela oddané evropské myšlence. Jsme si vědomi skutečnosti, že Irsko je jedním z 27 členských států, avšak toto není pouze irský problém. Je to problém pro všechny členské státy. Evropa čelila v minulosti mnoha výzvám a vypořádala se s nimi prostřednictvím zralého a moudrého vedení. Rád bych požádal, aby se totéž projevilo zde v této otázce, a také pokud jde o výzvy, kterým čelíme. Nacházíme se v nezmapovaných vodách a myslím, že je velmi důležité, abychom se vyhnuli ukvapeným rozhodnutím. Potřebujeme určitou reflexi a zralost, abychom se ujistili, že můžeme zcela vyřešit stávající situaci a pokusit se o návrat Evropy zpět na cestu tak, aby to bylo plně zodpovědné vůči evropským občanům.
<SPEAKER ID="058" NAME="Manolis Mavrommatis" AFFILIATION="PPE-DE">
(EL) Pane předsedo, kanceláře Evropského parlamentu v členských státech jsou prostředkem komunikace mezi Parlamentem a občany. Jedním z hlavních účelů těchto kanceláří je prostřednictvím různých aktivit informovat veřejné mínění o dění v Evropském parlamentu. Jedna z takových aktivit zahrnuje zvaní novinářů do Štrasburku, aby sledovali jednání v plénu.
<P>
Dne 24. ledna 2008 jsem, pane předsedo, položil Evropskému parlamentu otázku týkající se rozhodnutí snížit rozpočet pro zvaní tisku. Uplynulo přibližně pět měsíců, a přitom jsem stále ještě neobdržel odpověď. Něco podobného se stává i v jiných výborech, takže legitimní otázky předložené poslanci Evropského parlamentu zůstávají nezodpovězeny. Rád bych věděl, zda tato politika může mít nějaký pozitivní vliv na fungování parlamentních orgánů a příslušných útvarů v době, kdy EU potřebuje plně fungující postupy, které jsou stanoveny v jejích právních předpisech.
<SPEAKER ID="059" NAME="Hélène Flautre" AFFILIATION="Verts/ALE">
(FR) Pane předsedo, chtěla bych upozornit poslance Evropského parlamentu na vyhoštění Samiho Essida z Itálie do Tuniska dne 3. června, a to při absolutním porušení závazků Itálie podle Evropské úmluvy o lidských právech, konkrétně podle jejího článku 3. Proč? Pan Essid je totiž obviněn z terorismu a Evropský soud pro lidská práva bez jakýchkoli pochybností rozhodl, že jakákoli osoba obviněná z terorismu byla zcela jistě v Tunisku mučena.
<P>
Proto Evropský soud požádal Itálii, aby pozastavila opatření o vyhoštění. Itálie pana Essida nicméně dne 3. června vyhostila, čímž zcela porušila své závazky. Žádám jednak o to, aby byly Itálii připomenuty její závazky jakožto strany Evropské úmluvy o lidských právech a jakožto členského státu Evropské unie, a jednak o ujištění, že pan Essid, který byl deportován do Tuniska, v něm nebude podroben nelidskému a nedůstojnému zacházení.
<P>
(Potlesk)
<SPEAKER ID="061" NAME="Bairbre de Brún" AFFILIATION="GUE/NGL">
(GA) Paní předsedající, irské hlasování proti Lisabonské smlouvě minulý čtvrtek nebylo hlasováním proti Evropě. Místo Irska je uvnitř Evropské unie, ze které díky svému členství čerpá sociální i hospodářské výhody, a to jak na severu, tak na jihu.
<P>
Občané byli znepokojeni jednak oslabováním irského hlasu, stejně jako hlasu dalších malých zemí, v Evropské unii, dále otázkami v oblasti neutrality a vojenských záležitostí a otázkami práv pracujících a veřejných služeb. Tyto obavy nebyly zmíněny pouze na okraj, nýbrž byly rovněž vyřčeny v průzkumech veřejného mínění v průběhu kampaně. Jejich automatické právo na referendum o budoucích zásadních změnách je rovněž důležité.
<P>
Některé z těchto otázek již byly vzneseny ve Francii a Nizozemsku. Musíme se těmito obavami zabývat.
<SPEAKER ID="062" NAME="Csaba Sándor Tabajdi" AFFILIATION="PSE">
(HU) Paní předsedající, nyní hovořím jako poslanec zastupující zemi, jejíž parlament, podporovaný všemi politickými stranami, byl druhým, který ratifikoval Smlouvu o Ústavě pro Evropu, a prvním, který ratifikoval Lisabonskou smlouvu. V tomto postavení bych Vám rád připomněl, že největším nebezpečím v dnešní Evropě je národní egoismus nebo nacionalismus. Musíme se zamyslet nad tím, zda bychom měli odměňovat ty, kdo žádají stále víc, nebo zda bychom měli namísto toho tento druh chování postihovat? Ochrana národních zájmů je základní povinností vlády každé země a jejích představitelů v Evropském parlamentu, avšak Evropská unie nemůže fungovat bez dosahování střízlivých kompromisů mezi různými národními zájmy a bez solidarity mezi jejími národy a občany. Proto důrazně naléhám na naše polské přátele, aby poskytly svou podporu, jak to udělalo dvacet šest ostatních členských států, založení Evropského institutu pro inovace a technologie v Budapešti. V případě agentury Frontex ve Varšavě se rovněž zdálo, že Maďarsko v určité chvíli nesouhlasí, avšak nepoužilo své veto. Bylo by proto nespravedlivé, pokud by naši polští přátelé neučinili na oplátku podobné gesto. Maďar a Polák jsou dobří přátelé; jak praví přísloví, "Maďar a Polák, dva dobří přátelé; společně bojují a víno pijí".
<SPEAKER ID="063" NAME="Předsedající">
Tím je tento bod uzavřen.
