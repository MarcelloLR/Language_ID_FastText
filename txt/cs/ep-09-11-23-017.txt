<CHAPTER ID="017">
Sítě a služby elektronických komunikací (rozprava)
<SPEAKER ID="069" NAME="Předseda">
Dalším bodem je zpráva paní Trautmannové předložená jménem delegace Evropského parlamentu do dohodovacího výboru týkající se společného znění směrnice Evropského parlamentu a Rady schváleného dohodovacím výborem, kterou se mění směrnice 2002/21/ES o společném regulačním rámci pro sítě a služby elektronických komunikací, směrnice 2002/19/ES o přístupu k sítím elektronických komunikací a k přidruženým zařízením a o jejich vzájemném propojení a směrnice 2002/20/ES o oprávnění pro sítě a služby elektronických komunikací (03677/2009 - -.
<SPEAKER ID="070" NAME="Catherine Trautmann" LANGUAGE="FR">
Pane předsedo, paní komisařko, dámy a pánové, opět zde - tentokrát naposledy - diskutujeme o telekomunikačním balíčku a konkrétně o mojí zprávě o směrnicích týkajících se "rámce", "přístupu" a "oprávnění", které představují konečný mezník.
<P>
Nyní mám příležitost, abych poděkovala svým kolegům, zejména svým spoluzpravodajům Pilar del Castillové a Malcolmu Harbourovi, předsedovi dohodovacího výboru panu Vidal-Quadrasovi, předsedovi Výboru pro průmysl, výzkum a energetiku Herbertu Reulovi a všem zúčastněným službám Evropského parlamentu. Chci také poděkovat paní komisařce za její angažovanost a podporu po celou tuto dobu a děkuji rovněž jejím službám. A konečně vítám také úsilí švédského předsednictví o dosažení uspokojujících výsledků. Věnujme krátkou vzpomínku paní Ulrice Barklund Larssonové.
<P>
Zítřejší hlasování vyšle velice jasný signál těm, kteří očekávají dynamičtější evropskou průmyslovou politiku. Jelikož ve druhém čtení bylo dosaženo shody o 99 % obsahu textu, pouze shrnu aspekty, které jsme si stanovili jako prioritu. Chtěli jsme především zachovat účinnou a trvalou hospodářskou soutěž, ale také zajistit, aby tato soutěž byla užitečná pro hospodářský a sociální rozvoj prostřednictvím plného pokrytí evropského území, co se týče přístupu, vysokorychlostního internetu pro každého a pro všechny regiony - včetně lepší správy rádiového spektra - a plných práv pro zákazníky.
<P>
Bude třeba vytvořit soudržný operační rámec pro ty, kteří budou tyto směrnice používat, tj. pro regulátory, Evropský úřad pro trh elektronických komunikací (BEREC) a Komisi, dále zaručit právní jistoty, podpořit investice potřebné pro obnovu našeho hospodářství a zajištění větší dynamiky pro operátory, jejich zákazníky a zaměstnance, a konečně vytvořit množství vysoce kvalitních služeb, dostupných pro většinu lidí a za přiměřenou cenu.
<P>
Je důležité, abychom dodržovali podmínky dohody a bohužel nedávná prohlášení některých členských států vyvolávají pochybnost o jejich odpovědnosti v této věci. Podpořím výklad Komise ohledně výsledku našich jednání o článku 19. Pro zajímavost, znění zvolené pro tento článek úzce souvisí s rozpravou o mechanismech článku 7 a 7a. Bylo by zklamáním, pokud by Rada prostřednictvím nezávazných prohlášení předala vzkaz, že jaksi chtěla, aby se vlk nažral a koza zůstala celá, popřením spravedlivé rovnováhy pravomocí mezi členskými státy, BEREC a Komisí.
<P>
Na závěr samozřejmě to hlavní, co nás přivedlo ke smíru, tedy pozměňovací návrh 138. Chtěla bych jen dodat, že konečný výsledek představoval maximum toho, čeho mohl Parlament dosáhnout na právním základě, který jsme měli, tj. harmonizaci vnitřního trhu. Tento výsledek proto nesmíme brát na lehkou váhu, neboť poskytuje všem uživatelům elektronických připojení spolehlivou ochranu jejich práva na soukromí, presumpci neviny a řízení o sporných otázkách, ať čelí jakémukoli způsobu jednání, a to ještě předtím, než budou přijaty jakékoli sankce.
<P>
Mám také radost, že Komise je ochotna posoudit otázku neutrality sítě v Evropě a na základě výsledku těchto pozorování vytvořit odpovídající nástroje, které by Parlament a Rada měly do konce roku k dispozici.
<P>
Na závěr proto vyzývám všechny, aby přemýšleli o transpozici balíčku. Dospěla jsem k názoru, že Parlament, pro něhož tento balíček hodně znamená, se přesvědčí, zda tato transpozice probíhá s ohledem na minulé dohody. Pane předsedo, nyní budu pozorně poslouchat projevy svých kolegů, než si na konci rozpravy opět vezmu slovo.
<SPEAKER ID="072" NAME="Viviane Reding">
členka Komise. - Pane předsedající, dnešní den je vyvrcholením velice dlouhého a velmi často usilovného legislativního procesu a úsilí vynaložené na jednáních všemi stranami přineslo výsledky, na které stálo za to čekat. Chtěla bych poděkovat zpravodajům, předsedům výborů, předsedovi Parlamentu a členům dohodovacího výboru i všem jednotlivým poslancům Parlamentu, kteří projevili svoje odhodlání a uplatnili odborné znalosti.
<P>
Po přijetí balíčku reforem v současné podobě získá Unie regulační rámec, který je vhodný pro řešení výzev rychle se rozvíjející digitální ekonomiky založené na spravedlivých cenách pro všechny za zavedení telefonního a internetového připojení a zároveň připravuje půdu pro investice do vysokorychlostních sítí poskytujících vysoce kvalitní a moderní služby.
<P>
Tato pravidla, tyto reformy, posunou Evropskou unii na čelní místo ve světě v regulaci elektronických komunikací, a to nejen díky zdokonalení mechanismu k dosažení konkurenceschopného jednotného trhu, ale také zakomponováním občanských práv do regulační politiky.
<P>
Kompromis dosažený při dohodovacím řízení stanoví vůbec poprvé v právních předpisech EU základní práva uživatelů internetu pro případ opatření, která by mohla omezit jejich přístup k internetu. Jedná se o velmi důležité ustanovení o svobodě na internetu. Z toho je jasné, že internet, který stále více proniká do našeho každodenního života, by měl podléhat stejné ochraně v oblasti základních práv jako jiné oblasti činnosti. Předchozí spravedlivé řízení s presumpcí neviny a právo na soukromí a následně právo na účinné a včasné soudní přezkoumání, to jsou pravidla, která byla do nového balíčku reforem zahrnuta.
<P>
Balíček reforem zároveň obsahuje vizi otevřeného a společného internetu jako cíle regulační politiky. Přístup EU je velice pragmatický. Mimochodem balíček již přivítali na jiných kontinentech jako důležitý ukazatel další cesty.
<P>
Byla rovněž posílena ochrana uživatelů proti ztrátě osobních údajů a proti nevyžádané elektronické poště, především tím, že operátoři mají povinnost oznámit uživatelům případné narušení osobních údajů, a posílením zásady souhlasu uživatele v případě použití souborů cookies. K hlavním uživatelským výhodám patří právo změnit pevného nebo mobilního operátora v jednom pracovním dni, a přitom si nechat své staré telefonní číslo.
<P>
Zásluhou Parlamentu s sebou nové ustanovení o rádiovém spektru přinese nižší ceny a podpoří zavádění nových služeb, čímž pomůže překlenout digitální propast. Parlament bude hrát klíčovou úlohu při stanovení strategického směru pro politiku spektra na evropské úrovni prostřednictvím nového víceletého programu politiky rádiového spektra. Reformy také umožní operátorům investovat do sítí příští generace a posílí pobídky pro účelné investice do nové infrastruktury, jelikož zohledňují investiční rizika, a zároveň zabraňují potlačování hospodářské soutěže.
<P>
Úřad evropských regulačních orgánů, slavný BEREC, nabízí na institucionální úrovni 27 vnitrostátním regulačním orgánům možnost podílet se na fungování jednotného trhu transparentnějším a účinnějším způsobem. Posílený dohled Komise nad nápravnými opatřeními za podpory BEREC upevní jednotný trh, neboť se zlepší soudržnost a kvalita uplatňování rámce v celé Evropě a operátorům budou zajištěny rovné podmínky.
<P>
Nezapomínejme na důležitou dohodu o článku 19 rámcové směrnice, které bylo dosaženo a která Komisi umožňuje posílit harmonizační pravomoci vztahující se na obecné regulační přístupy, a to i v souvislosti s nápravnými opatřeními. Komise tak hraje ve spolupráci s BEREC klíčovou úlohu, neboť zajišťuje, aby nařízení o telekomunikacích bylo na jednotném trhu uplatňováno důsledně v zájmu občanů a podniků.
<P>
Na květnovém plénu jsem vás již seznámila se svými prohlášeními, kde uvádím, že Komise bude vycházet z reforem a příští rok povede rozsáhlé konzultace o rozsahu budoucí univerzální služby a širokém uplatnění zásad týkajících se oznámení o narušení údajů. Dnes tyto závazky znovu potvrzuji, ale samozřejmě nastavené pouze na dobu, která od té doby uplynula.
<P>
Komise také odvede svůj díl práce a zajistí, aby nové nástroje byly dobře využity, až budou potřeba. Uvedla jsem, že Komise bude sledovat, jaký dopad trhu a technologického rozvoje na svobodu sítě a do konce roku 2010 oznámí Evropskému parlamentu a Radě, zda bude zapotřebí dalšího vodítka. Komise rovněž uplatní své stávající pravomoci v oblasti práva hospodářské soutěže při řešení protisoutěžních praktik, které se mohou objevit.
<P>
Domnívám se, že důvěra a právní jistota, které tyto reformy poskytují, rozhodujícím způsobem napomohou tomu, aby odvětví elektronických komunikací přispělo k hospodářskému oživení. Chválím proto Parlament za to, že balíčku vyjádřili svou podporu, a vyzývám poslance, aby hlasovali pro jeho přijetí.
<P>
(Potlesk)
<SPEAKER ID="073" NAME="Pilar del Castillo Vera" LANGUAGE="ES">
Pane předsedající, dámy a pánové, na začátku bych chtěla vyjádřit poděkování svým kolegům a v tomto případě zejména zpravodajce paní Trautmannové, protože skutečně odvedla mimořádnou práci. Museli byste při tom být, abyste poznali, kolik toho bylo v této závěrečné fázi dosaženo, což při dohodovacím řízení vedlo k úspěchu.
<P>
Řekla bych, že v dané chvíli máme výbornou pozici, a můžeme se tedy začít zabývat budoucností, která je v určitém smyslu revoluční, nebo by měla být revoluční.
<P>
Konečně máme - nebo již brzy budeme mít - regulační rámec, který stanoví některé velice dobré základy k tomu, aby se rozvoj internetu, digitální společnosti a digitální ekonomiky stal prioritou našich cílů. Tento rámec poskytuje dobrou ochranu uživatelům, podporuje jejich práva a také zajišťuje bezpečnost pro investory.
<P>
Domnívám se však, že je velmi důležité, abychom se nyní s rozhodností zaměřili na budoucnost. Musíme se odhodlaně dívat za rok 2010, abychom veškeré své úsilí mohli věnovat stanovení digitální agendy po roce 2010. Ke klíčovým cílům této digitální agendy by mělo patřit zajištění všech prostředků potřebných k přístupu a účasti prostřednictvím internetu pro všechny, pro uživatele i občany, a samozřejmě rozvoj otevřeného a konkurenceschopného vnitřního digitálního trhu.
<P>
To je naprosto zásadní cíl, pokud chceme dostat evropské hospodářství tam, kam by v dnešním globálním světě mělo patřit.
<SPEAKER ID="074" NAME="Corinne Lepage" LANGUAGE="FR">
Pane předsedající, paní komisařko, dámy a pánové, potěšilo mě, paní komisařko, když jste říkala, že svobodný přístup k internetu je třeba zaručit stejně jako jiná základní práva.
<P>
To je přesně to, o co my, poslanci Evropského parlamentu bojujeme - poskytnutí stejné míry záruk, tj. předchozí řízení před nestranným soudcem.
<P>
Úplně se nám to nepodařilo, ale díky práci naší zpravodajky se zdá, že jsme v rámci svých možností dosáhli dobrého řešení. Není dokonalé. Není dokonalé, protože otevře cestu sporům, kterým bychom se raději vyhnuli; a kdybychom říkali věci na rovinu, jako teď právě já, k žádným sporům by nemohlo dojít. Bohužel v této věci jsme nedospěli ke kompromisu.
<P>
To znamená, že se budeme muset vrátit k tématům, jako je svobodný přístup k internetu, neutralita sítě a jakým způsobem zajistit v otevřené společnosti, jako je ta naše současná, určitou míru svobody v přístupu ke znalostem a informacím. To vše je součástí jedné a téže věci. Udělali jsme první krok; máme základní velmi důležité první znění, a proto já osobně pro ně budu hlasovat, i když jiní váhají.
<P>
Nicméně při ochraně svobodného přístupu k otevřené vědě, k otevřenému výzkumu a všem dílům duševní činnosti budeme muset jít mnohem dále, i když samozřejmě s vědomím, že vlastnická práva v oblasti literatury, výtvarného umění a výzkumu je třeba chránit. V příštích letech však budeme muset téměř jistě uzavírat další kompromisy.
<SPEAKER ID="075" NAME="Philippe Lamberts" LANGUAGE="FR">
Pane předsedající, dámy a pánové, máme velkou radost, že opatření přijatá Evropským parlamentem, umožnily uživatelům internetu požívat zaručené, a nyní jednoznačné ochrany. Je pravda, že kdyby Parlament dvakrát nehlasoval pro slavný pozměňovací návrh 138, nebyli bychom tam, kde jsme dnes. Je jasné, že právě díky tomu bylo dosaženo nynějšího kompromisního znění.
<P>
Paní Lepageová nicméně prohlásila, že dosažený kompromis určitě není tím nejvyšším cílem, pokud jde o ochranu práv uživatelů internetu.
<P>
Domnívám se, že jsme šli tak daleko, jak jsme mohli, s ohledem na ústavní pořádek, v jehož rámci dnes Evropský parlament funguje. Kompromis proto otevírá cestu pro přijetí tohoto telekomunikačního balíčku, který pro nás představuje skutečný pokrok ve srovnání se systémem zděděným z časů telekomunikačních monopolů - doby, která je naštěstí již minulostí.
<P>
Zítřejší hlasování je však pouze začátek. Zde ve sněmovně, stejně jako ve vnitrostátních parlamentech budeme neobyčejně pozorně sledovat, jakým způsobem bude zítra přijatý kompromis převeden do vnitrostátního práva, protože víme, že řada členských států Evropské unie je v otázce občanských svobod řekněme poněkud těžkopádná - zejména tam, kde se jedná o internet - a nejsem si jist, zda se vyvarují nástrah obcházení pravidla, které zítra přijmeme.
<P>
Závěrem, je načase, aby si Evropská unie sama sobě nadělila skutečnou listinu práv uživatelů internetu a samozřejmě vymezila přístupová práva, práva na soukromí, svobodu projevu a neutralitu sítě. Prosté prohlášení o síťové neutralitě nám nestačí.
<P>
Také platí, že bychom měli zaměřit zvláštní pozornost na práva autorů a tvůrců, aby šíření jejich děl po internetu pro ně bylo povzbuzením. Nesmí to však vést k vyvlastnění tohoto pozoruhodného nástroje ve prospěch soukromých zájmů.
<SPEAKER ID="076" NAME="Malcolm Harbour">
jménem skupiny ECR. - Pane předsedající, jako jeden ze tří zpravodajů, kteří velice úzce spolupracovali na celém balíčku - a je jasné, že se jedná o balíček - chci velice upřímně přivítat tuto kompromisní dohodu, a kromě toho také poděkovat Catherine Trautmannové, která vedla jednání s velkou obratností. Různorodý charakter konečného znění a záruky, které stanoví pro práva uživatelů, jsou holdem jejím vyjednávacím schopnostem.
<P>
Vítám skutečnost, že všechny politické skupiny zastoupené v dohodovacím řízení znění textu schválily a že svým zítřejším hlasováním můžeme výhodám tohoto celého balíčku dát konečně zelenou, protože už je to několik měsíců, co jsme na tom pracovali. Dne 26. října Rada již schválila mou vlastní zprávu o univerzální službě a právech uživatelů, v níž na řadu bodů upozornila paní Redingová. Nebudu je opakovat, ale stačí říci, že pro spotřebitele to znamená velký pokrok.
<P>
Rád bych řekl jednu nebo dvě poznámky k některým bodům své vlastní zprávy, a zejména vyzdvihl naše jednání s Radou - pane předsedající, neměl jste bohužel příležitost hovořit, ale intenzivně jste se do těchto jednání zapojil - kde bylo dosaženo významného pokroku v oblasti narušení údajů, zejména v otázkách spojených s používáním souborů cookies, a v otázce práva spotřebitelů odmítnout zařízení, která mohou shromažďovat informace o jejich počítačích.
<P>
Paní komisařko, velice vítáme vaše vyjádření k otázce narušení údajů, ale musím říci, že jsem byl poněkud překvapen, když jsem obdržel prohlášení 13 členských států, které podle mého názoru podstatně jinak vykládá dohodu, kterou státy již podepsaly dne 26. října. Možná to budete chtít později komentovat. Chci jen podpořit názor - a jsem si jist, pane předsedající, že byste souhlasil - že to, co jsme dohodli, je postoj. Komise bude nyní tento postoj uplatňovat. Je-li k tomu zapotřebí nějakého vysvětlení, je na Komisi, aby tak učinila. Těšíme se, že ho budeme prosazovat a co nejdříve s ním vyjdeme, zejména v oblasti neutrality sítě, vaše prohlášení k ní upřímně vítáme, protože právě za to jsme v mém výboru usilovně bojovali. Pro spotřebitele je to významný krok vpřed. Jménem své skupiny to velice vítám a doufám, že i celý Parlament.
<SPEAKER ID="077" NAME="Eva-Britt Svensson" LANGUAGE="SV">
Pane předsedající, o telekomunikačním balíčku se rozhodne zítra. Chtěla bych poděkovat paní Trautmannové a všem svým kolegům, kteří bojovali za svobodný internet. Obzvláště bych chtěla poděkovat všem těm občanům, kteří v této otázce prokázali odhodlání. S velkou rozhodností se zapojili, a plným právem, neboť se to v zásadě týká svobody projevu a našich občanských práv a svobod. Právě díky odhodlání našich občanů je ochrana uživatelů internetu proti sledování a proti zneužití pravomoci lepší, než se čekalo, ale podle mého názoru a podle názoru Konfederální skupiny Evropské sjednocené levice - Severské zelené levice, není dostatečná.
<P>
Jsou tři důvody, proč budu hlasovat proti tomuto balíčku. Za prvé, kompromis - pozměňovací návrh 138 - neposkytuje občanům dostatečnou ochranu proti moci úřadů a poskytovatelů internetových služeb. Pouze se zmiňuje o přezkoumání před vyloučením - nikoli o soudním přezkoumání. To by mohlo otevřít cestu svévolnému jednání. Znění textu brání tomu, aby členské státy omezovaly práva koncových uživatelů, což je dobré, ale společnosti mohou zavádět omezení, pokud tak činí ve shodě.
<P>
Druhým důvodem je, že moje pozměňovací návrhy týkající se internetových práv, jinými slovy, dobře známé pozměňovací návrhy o občanských právech, nebyly do kompromisního znění zahrnuty. Tím se ve skutečnosti otevírá cesta pro síť, kde nebude samozřejmostí, aby všichni uživatelé měli přístup do celé sítě, a kde ne všechny stránky bude možno prohlížet. Myslím, že bychom měli dát zcela jasně najevo, že nelze dopustit, aby byl internet zaveden do této slepé uličky. Jinak hrozí, že konečný výsledek bude spíše souborem kanálů kabelových televizí než svobodným komunikačním prostředkem pro všechny.
<P>
Třetím důvodem je, že telekomunikační balíček spadá do regulačního rámce pro mezinárodní trh. To pochopitelně znamená, že v případě nějakého konfliktu bude rozhodovat Evropský soudní dvůr. A Evropský soudní dvůr by neměl rozhodovat o svobodě projevu. Nestačí mít průměrnou úroveň ochrany občanských práv, občanská práva musí mít ochranu v plném rozsahu.
<SPEAKER ID="078" NAME="Jaroslav Paška" LANGUAGE="SK">
V závěru volebního období na plenárním zasedání dne 6. května 2009 schválil Evropský parlament návrh směrnice, která upravuje podmínky elektronické komunikace.
<P>
Na plenárním zasedání byl však schválen jeden pozměňovací návrh, který Rada vyhodnotila jako těžko proveditelný. Proto do 29. září probíhalo dohodovací řízení, které se snažilo sjednotit stanoviska Rady, Komise a Evropského parlamentu tak, aby se požadavky obsažené v článku 138 podařilo správně přenést do platné evropské legislativy.
<P>
Chtěl bych proto ocenit úsilí vyjednávacího týmu Evropského parlamentu, a rovněž věcný a konstruktivní postoj zástupců Rady a Komise, díky němuž se podařilo dospět k dohodě o znění sporného ustanovení tak, aby se cíle a myšlenky obsažené v původním článku 138 přenesly přijatelným způsobem do nové telekomunikační směrnice. Jsem přesvědčen, že nová telekomunikační směrnice je po dohodovacím řízení dobře připravená, aby se uplatnila v evropském veřejném životě.
<SPEAKER ID="079" NAME="Herbert Reul" AFFILIATION="PPE">
(DE) Pane předsedající, paní komisařko, dámy a pánové, byla to těžká dřina představující tak říkajíc dvě kola v ringu, ale za to úsilí to opravdu stálo. Na výsledek může být Parlament hrdý.
<P>
Chtěl bych také zvlášť poděkovat jménem své kolegyně paní Nieblerové, která zde dnes bohužel nemůže být přítomna, zpravodajům paní del Castillo Veraové, panu Harbourovi a paní Trautmannové a rovněž všem ostatním, kteří se podíleli na dosažení kompromisu. Byl to skutečně obtížný úkol, vyžadující někdy od jednotlivců a politických skupin velké nasazení, ale nakonec bylo konsensu dosaženo.
<P>
Odvětví telekomunikací je velmi důležitým odvětvím, co se týče hospodářského rozvoje, neboť významným způsobem podporuje zaměstnanost. Jen v roce 2007 dosáhl tento sektor obrat ve výši přibližně 300 miliard EUR. To znamená, že sektor bude mít nový právní rámec, což také bude mít velký dopad na hospodářský rozvoj v Evropské unii.
<P>
Evropa čelí závažným výzvám v oblasti investic do vysoce výkonných širokopásmových sítí a jejich rozšiřování. Podnikatelský sektor je připraven se zapojit a chceme otevřít prostor. Bylo přijato důležité rozhodnutí.
<P>
V neposlední řadě chceme prosadit pružnější politiku rádiového spektra a musíme využít digitální dividendy. I zde byly splněny důležité předpoklady. A nakonec jsme museli vynaložit velké úsilí, neboť na začátku mnozí z nás nevěděli nic o problémech, ani o tom, jak nakládat se svobodou na internetu a jak posílit práva občanů na internetu.
<P>
Nyní jsme zajistili ochranu našich občanů v mnohem větším rozsahu, než jsme si na začátku celého procesu představovali, neboť věci se pohnuly kupředu. Opatření přijatá v členských státech EU ohledně přístupu a používání služeb a sítě elektronických komunikací nesmí žádným způsobem porušovat základní práva. Omezení by se měla zavádět pouze po spravedlivém a nezávislém řízení. Každý musí mít právo na slyšení a možnost napadnout rozhodnutí u soudu. Tuto změnu nebylo možno na začátku předvídat. Na tomto procesu se podíleli všichni a věřím, že všichni proto budou pro návrhy hlasovat. Velmi vám děkuji.
<SPEAKER ID="080" NAME="Christian Engström" AFFILIATION="Verts/ALE">
Pane předsedající, my členové švédské Pirátské strany podporujeme kompromis, kterého bylo dosaženo v dohodovacím řízení. Není dokonalý a není to všechno, co jsme chtěli, ale považujeme ho za dobrý krok správným směrem.
<P>
Nikdo by neměl být odpojen od internetu bez předchozího spravedlivého a nestranného řízení, které zahrnuje právo na slyšení a respektuje zásadu, že člověk je nevinný, dokud mu nedokážou vinu.
<P>
Kompromis vysílá důrazný signál členským státům, že věci jako francouzský zákon HADOPI nebo Mandelsonova metoda ve Spojeném království jsou prostě nepřijatelné. Nyní je na aktivistech ve Francii a ve Spojeném království, aby se ujistili, že jejich vlády toto respektují.
<P>
Ale pro nás zde v Evropském parlamentu to byl jen začátek. Potřebujeme, jak prohlásili někteří řečníci, řádnou listinu práv pro internet, z níž naprosto jasně vyplývá, že internet je důležitou součástí společnosti, kde je nutno respektovat naše základní občanská práva.
<P>
To znamená právo na svobodu informací a právo na soukromí, jak uvádí Evropská úmluva základních práv. Potřebujeme neutralitu sítě a potřebujeme politiku, která říká "ano" úžasným možnostem, které nám všem internet a nové informační technologie poskytují.
<P>
Evropa má jedinečnou příležitost projevit se jako vůdčí síla a stát se příkladem pro svět svobodného a otevřeného internetu. Je to šance, které bychom se měli chopit. Cesta vpřed je otevřena. Tento kompromis je pouze prvním krokem, ale je to krok správným směrem. Proto vyzývám své kolegy, aby pro něj hlasovali.
<SPEAKER ID="081" NAME="Trevor Colman" AFFILIATION="EFD">
Pane předsedající, vyhlídka na toto zamýšlené opatření rozzlobila uživatele internetu ve všech členských státech. Hrozí zde nebývalá míra státního dozoru, státních zásahů a komerčního využívání a je snaha odepřít uživatelům internetu dokonce i soudní ochranu.
<P>
Rada prohlásila, že toto shromáždění překračuje své pravomoci, když stanoví, že soudní ochrana má být zachována. Ale ať už je to pravda, nebo ne, o kolik víc by tyto pravomoci překračovalo ustanovení, které umožňuje úředníkům pronásledovat a špehovat uživatele internetu, zatímco oni stojí nad zákony?
<P>
Tato sněmovna vložila mezi vládnoucí a ovládané pozměňovací návrh 138 na ochranu těch ovládaných před závažnými justičními omyly, jichž jsou byrokraté více než schopni, když nad sebou nemají soudní dohled. Podle spolehlivého právního stanoviska porušilo dohodovací řízení ducha a literu pozměňovacího návrhu 138. Vyzývám proto všechny poslance, aby rozhodli, že pokud tato sněmovna nemůže poskytnout záruky, které by správně měly toto opatření provázet, pak by toto opatření neměla vůbec přijímat.
<SPEAKER ID="082" NAME="Gunnar Hökmark" AFFILIATION="PPE">
(SV) Pane předsedající, velká část rozpravy o telekomunikacích byla zaměřena na ochranu uživatelů internetu. Loni na jaře paní Svenssonová a další zamítli návrh, který požadoval provést soudní přezkoumání, pokud by měl být někdo odpojen ze sítě. Nyní máme jiné řešení, které chrání uživatele na základě velice jasných odkazů na regulační systém, který musí být k dispozici v každém členském státě. Považuji za důležité říci, že tento rozdíl není v tom, zda chceme chránit uživatele, nýbrž v tom, zda respektujeme právo členských států rozhodovat o svém vlastním právním systému.
<P>
V tomto směru stojí za povšimnutí, že jedna ze švédských zákonodárců, která se nejvíce staví proti Evropské unii a švédskému členství, si přeje, aby to mělo více nadnárodní charakter, než obvykle kdokoli jiný v této sněmovně navrhuje, neboť chce, aby Evropská unie legislativně upravila, jak by měly být uspořádány právní systémy členských států. To je zásadní krok a převážná většina v Parlamentu se proti tomu postavila, neboť podporujeme kompromis, který již máme a který uživatelům poskytne dobrou ochranu. Tento kompromis podporujeme také proto, že spotřebitelům a uživatelům internetu v Evropě umožní, aby si vždy mohli vybrat mezi různými dodavateli a různými operátory. Možností měnit operátory, pokud určitý operátor poskytuje nekvalitní služby, se spotřebitelům a občanům dostává práva, které nikdy předtím neměli. Paní Svenssonová, od té doby, kdy o právech občanů prohlížet si informace, rozhodovat o nich a používat je rozhodovaly velké monopoly, se věci změnily. Je to obrovská změna, proti které bude paní Svenssonová a dost možná i jiní bohužel hlasovat.
<P>
Avšak tím hlavním je - a k tomu bych poblahopřál paní Trautmannové a paní komisařce - že se nyní snažíme vyřešit otázku spektra a zajistit nám Evropanům čelní místo v oblasti využívání digitální dividendy. To přinese evropským občanům úspěch a možnosti a evropský průmysl dostane příležitost stát se světovou jedničkou. Proto já a velká většina této sněmovny podporujeme návrh, o kterém máme zítra hlasovat.
<SPEAKER ID="083" NAME="Eva Lichtenberger" AFFILIATION="Verts/ALE">
(DE) Pane předsedající, dámy a pánové, obtížná jednání, která byla součástí mediačního procesu, měla jeden hlavní důležitý cíl, a to zavedení základních práv a svobod na internetu, v první řadě dodržování zásad právního státu. Tato práva a svobody nemohou být potlačeny individuálními zájmy velkých hospodářských mocností na internetu odhodlaných bojovat zuby nehty, aby zachovaly přežitý systém autorských práv, který není přizpůsoben věku internetu.
<P>
Potřebujeme zcela nový systém ochrany práv duševního vlastnictví tvůrčích sil na internetu, systém, který musíme společně vytvořit. Nicméně pokud jde o ochranu práv občanů, musíme být důslední, a to znamená sledovat její uplatňování v členských státech. Byla to ostatně Rada, která nesouhlasila s ochranou těchto práv a ráda by je viděla někde stranou. Do tohoto boje o moc ohledně práv občanů se musíme zapojit a musíme vyhrát. Žádný členský stát by neměl mít možnost vyvléci se z těchto závazků.
<SPEAKER ID="084" NAME="Lambert van Nistelrooij" AFFILIATION="PPE">
(NL) Evropský parlament správně kladl důraz na řadu otázek, jako je zaručení přístupu, neutralita sítě a lepší dozor.
<P>
Celý balíček v současné podobě je mimořádně dobře vyvážený. Na jedné straně nám nyní umožňuje využít příležitosti k řádné hospodářské soutěži, k růstu v této oblasti a také, co se týče hospodářství, využít příležitosti k vytvoření pracovních míst a ekonomických výhod. Na druhé straně zvlášť dobře zajišťuje ochranu spotřebitele. Spotřebitelé, kteří jsou podezřelí ze spáchání nějakého trestného činu, mohou být odpojeni od internetu až po rozhodnutí vyneseném soudními orgány a je nutno dodržet jednoznačný postup. Máme také ustanovení o odvolání, což znamená, že stanovená lidská práva jsou zaručena tak, jak by měla být.
<P>
Minulý týden se konala důležitá konference o řízení internetu pod záštitou OSN, které se zúčastnila také delegace z Evropského parlamentu. Ukázalo se, že celý svět se dívá na nás a všichni chtějí vědět, jak tuto oblast regulujeme. V mnoha zemích a v celých rozsáhlých oblastech světa se vlády snaží diktovat, jaký obsah lze ukazovat na internetu a za jakých okolností mohou být občané od internetu odpojeni, případně kdy jim může být přístup na internet povolen. Jsme příkladem zavedení dobrého legislativního rámce a nacházíme kompromis mezi trhem a ochranou. Zejména nevládní organizace občanské společnosti po celém světě sledují, jak tuto otázku tento balíček upravuje.
<P>
Měl jsem příležitost být toho minulý týden sám svědkem a chtěl bych zdůraznit, že píšeme malou kapitolu historie telekomunikací. Chci poblahopřát zpravodajce paní Trautmannové, která odvedla znamenitou práci při stanovení hranic. Je to vrchol umění vyjednávat. Původně však Rada nebyla ochotna jít tak daleko.
<SPEAKER ID="085" NAME="Sandrine Bélier" AFFILIATION="Verts/ALE">
(FR) Pane předsedající, dámy a pánové, dne 4. listopadu obdržel Parlament od Rady záruky, že jakákoli omezení přístupu na internet mohou být uplatněna pouze při splnění určitých podmínek, a to předchozí spravedlivé a nestranné řízení, záruka dodržování zásady presumpce neviny a respektování soukromí a dodržování Evropské úmluvy o lidských právech. Tato dohoda je prvním krokem k lepší ochraně občanů, kteří se potýkají se stále častějšími pokusy některých států a soukromých operátorů zlehčovat zásadu pružné reakce, ukládání dat a kontrolu digitální výměny na internetu.
<P>
To však nestačí. Je nepřijatelné schvalovat omezení digitálních svobod a stavět se proti neutralitě sítě. Odporuje to Lisabonské strategii a podkopává základní práva a hodnoty Unie. Jako jediný přímo volený evropský orgán má nyní Parlament, za účelem ochrany zájmů občanů, morální a politickou povinnost zabývat se touto otázkou a vymezit práva a povinnosti uživatelů internetu, tak aby byla zaručena jejich digitální svoboda a přístup ke znalostem.
<P>
Budeme pro toto znění hlasovat, ale chceme se ujistit, že zítra tuto věc posuneme vpřed.
<SPEAKER ID="086" NAME="Paul Rübig" AFFILIATION="PPE">
(DE) Pane předsedající, paní komisařko, dámy a pánové, na začátku bych rád vyjádřil paní komisařce své upřímné poděkování. Právní předpisy pro telekomunikace schválené v posledních pěti letech ukázaly, že Evropa svědomitě a systematicky dosahuje pokroku díky svému odhodlání a díky znalostem a zkušenostem, které nám umožnily zavést odpovídající právní předpisy. Na tomto místě bych chtěl poděkovat svým kolegům, a především paní zpravodajce.
<P>
Viděli jsme, že se objevují technologie nové generace a že tyto technologie nové generace, jako je síť čtvrté generace, musí dostat na evropském vnitřním trhu prostor. Aby k tomu mohlo dojít, musíme také rozumným způsobem využít digitální dividendy a potřebujeme datový roaming, který odpovídá potřebám vnitřního trhu. Přesto odhaduji, že v této oblasti před sebou máme hodně práce. O otázce svobody na internetu jsme diskutovali důkladně a podrobně. Chtěl bych poděkovat všem, kteří se zúčastnili rozpravy. Nicméně ještě musíme podniknout kroky v otázce duševního vlastnictví, abychom během příštího funkčního období mohli přijmout nezbytná opatření.
<P>
Po této stránce spoléhám také na vnitrostátní regulační orgány, které nyní prostřednictvím úřadu evropských regulátorů BEREC získaly více pravomocí. Jejich úkolem je pomoci svému národnímu průmyslu a vnitrostátním spotřebitelům prosadit jejich práva v dalších 26 zemích. V tomto směru je naléhavě zapotřebí, aby vnitrostátní regulátoři podnikli nějaké kroky, neboť toto je východiskem pro budoucí rozvoj v oblasti digitální komunikace v Evropě a mimo území Evropy, a aby se v této oblasti Evropa ujala vůdčí úlohy v mezinárodním měřítku.
<SPEAKER ID="087" NAME="Ioan Mircea Paşcu" AFFILIATION="S&amp;D">
Pane předsedající, dovolte mi, abych pozměnil směr rozpravy a obrátil vaši pozornost na některé skutečnosti reálného života. Pokud musíte nahlásit závažné události, například narušení svého poštovního účtu, můžete to udělat pouze elektronicky. Není možné hovořit s živou osobou a začít normální hovor. Máte-li nějaký problém, který chcete nahlásit poskytovateli telefonních a internetových služeb, uvíznete v bludišti hlasů ze záznamníku, které vás přesměrovávají od jednoho k druhému, dokud se společnost neuspokojí penězi, které z vás vytáhla, i když třeba problém, který chcete nahlásit, byl způsoben jejich nekvalitní službou.
<P>
Navrhuji proto, aby nová Komise tuto věc přezkoumala a předložila nařízení, které přinutí poskytovatele zajistit reálnou osobu, která bude reagovat na vaše první přesměrování. Ušetří to čas, zdraví a peníze spotřebitele a stále ještě to zajistí provozovateli služeb zisk, byť menší, a k tomu několik pracovních míst pro nezaměstnané.
<P>
Závěrem vás chci, paní komisařko, upozornit na jinou reálnou skutečnost, a to na množství osobních údajů, které musí spotřebitel poskytnout za volné stažení softwaru pro běžně dostupné výrobky. Kde tyto informace končí a za jakým účelem?
<SPEAKER ID="088" NAME="Axel Voss" AFFILIATION="PPE">
(DE) Pane předsedající, náš život, a zejména život dnešních mladých lidí, se do značné míry točí kolem internetu, a digitální revoluce i používání elektronických komunikačních prostředků přispívají k pokroku v této oblasti.
<P>
Mnoho lidí proto považuje snadný přístup k internetu a k množství informací dostupných na síti za nutnost. V tomto smyslu bychom také neměli, a nesmíme, zapomínat na ty, kteří až dosud přístup k internetu nemají. Proto výslovně a důrazně vítám dosud přijatá opatření, neboť jsme nyní na správné cestě k vytvoření větší konkurence a k lepšímu přístupu k důležitým informacím. Jsem přesvědčen, že všeho, co ještě zbývá udělat, může být v budoucnu dosaženo.
<SPEAKER ID="089" NAME="Seán Kelly" AFFILIATION="PPE">
Pane předsedající, velmi mě potěšilo to, co jsem zde dnes večer vyslechl, a chtěl bych poděkovat paní zpravodajce a paní komisařce za to, jak jasně a stručně svou věc objasnily.
<P>
Lidé uváděli hlavní otázky, a to občanská práva, investice, kontroly, transparentnost, posílení jednotného trhu, rovné podmínky, odpovědnost, řádnou hospodářskou soutěž a ochranu spotřebitele. To všechno je velice důležité. Pan van Nistelrooij řekl, že dnes večer zde píšeme dějiny komunikace. Nyní musí co nejdříve dojít k převedení do vnitrostátního práva a k uplatnění a klíčová jsou při tom tři slova: svobodný, spravedlivý a rychlý přístup k internetu pro lidi a podniky, ať se nacházejí uprostřed Unie nebo v jejích nejodlehlejších regionech.
<P>
Začali jsme psát dějiny. Nyní v tom musíme dál pokračovat a uskutečňovat je pro dobro všech občanů. Dobrá práce!
<SPEAKER ID="090" NAME="Sophia in 't Veld" AFFILIATION="ALDE">
(NL) Tento balíček obsahuje řadu dobrých věcí, ale také několik věcí, které mě stále velmi znepokojují. Jednou z nich je pochopitelně ustanovení "třikrát a dost" a dodnes nechápu, proč bylo do tohoto telekomunikačního balíčku vůbec zahrnuto. V tomto balíčku je to zcela cizí prvek. Stejně tak nechápu, proč Evropa musí členským státům zdůvodňovat, proč takové ustanovení zavádí. Samy již mají docela dobrou představu, proč bylo zavedeno, a nepotřebují, aby jim to Evropa sdělovala. Podle mě je to další nádherný příklad politického zastírání.
<P>
Jsem zklamaná, že Parlament nezaujal vůči Radě rozhodný postoj a neoznámil Radě: o tomto jsme hlasovali a na tom budeme trvat. Musím se ještě rozhodnout, jak budu nakonec hlasovat, protože jak jsem řekla, mnoho věcí v balíčku je dobrých. Zároveň se však domnívám, že telekomunikační balíček jako celek je poněkud nesourodý, že nenaplňuje očekávání a že musíme mít jasno, kterých oblastí se týká a kterých se netýká. Předpokládám proto, že toto je pouze první krok, ale přeji si větší záruky a více ujištění, že se nebudeme spoléhat na to, že tento telekomunikační balíček vyřeší problém, na jehož řešení je zaměřena politika "třikrát a dost", a že se budeme snažit řídit se lepšími předpisy s cílem odměnit a chránit duševní, tvůrčí a finanční úsilí.
<SPEAKER ID="091" NAME="Lena Kolarska-Bobińska" AFFILIATION="PPE">
Pane předsedající, diskuse o článku 138 a kompromisu, kterého jsme dosáhli, ukazuje, že poslanci Evropského parlamentu reagují na veřejné mínění a zájmy lidí a že tento Parlament brání svobodu v souvislosti s reakcemi lidí.
<P>
Jedná se o krásný příklad, kdy zkušení uživatelé internetu provedli monitorování, napsali poslancům EP a postavili se na obranu svých práv a přání. Mělo by to být považováno za důležitou případovou studii v činnosti Parlamentu.
<SPEAKER ID="092" NAME="Viviane Reding">
členka Komise. - Pane předsedající, domnívám se, že se mohu připojit ke všem těm, kteří prohlásili, že je to dobrý příklad spolupráce s cílem dosáhnout dobré právní úpravy. Žádný právní předpis není dokonalý, a ani tento není dokonalý a víte, kolik času nám zabere vypracování nových právních předpisů - takže než dosáhneme nějaké dohody, svět již pokročí natolik, že můžeme začít znovu od začátku. Právě proto jsme si řekli, že ochrana individuálních práv v otázce síťové neutrality je prvním krokem; následovat musí další krok, jak přizpůsobit autorská práva elektronicky propojenému světu. Protože nemůžeme čekat, až budou všechna tato pravidla implementována do vnitrostátního práva, oznámila jsem jménem Komise, že Komise bude monitorovat dopad trhu a technologického rozvoje na svobodu na síti a do konce roku 2010 podá zprávu Evropskému parlamentu a Radě. Poté všichni společně budeme muset zjistit, zda je třeba přijmout další, dodatečná opatření nebo zda musíme prosazovat provádění dosavadních opatření, o nichž budeme zítra hlasovat na úrovni členských států.
<P>
Dvě konkrétní odpovědi na dvě konkrétní otázky: za prvé prohlášení týkající se článku 19 ohledně harmonizačních procesů. Stejně tak jako Parlament mě mrzí, že 16 členských států učinilo prohlášení, které zpochybňuje rozsah pravomocí Komise, dohodnutý mezi Parlamentem a Radou na základě pozměněného článku 19, a to především pravomoc Komise týkající se regulačních závazků, které by mohly uložit vnitrostátní regulační orgány (NRA). Vzhledem k těmto 16 prohlášením vydala tedy Komise rovněž prohlášení zdůrazňující, že i když nesmí přijímat rozhodnutí na základě článku, který odkazuje na konkrétní oznámení vnitrostátních regulačních orgánů podle článku 7a, může rozhodovat o obecných regulačních přístupech týkajících se uložení, zachování, změny nebo zrušení těchto závazků. Parlament má pravdu, byla uzavřena nějaká dohoda a neměli bychom se k takové dohodě vracet zadními vrátky.
<P>
Za druhé, otázka "cookies". Komisi, stejně jako pana Harboura, nyní překvapilo, že některé členské státy zřejmě zpochybňují dohodnuté znění o souborech cookies. Dovolte, abych se vyjádřil zcela jasně. Dohodli jsme se s Parlamentem a máme za to, že konečné znění je jednoznačné. Uživatelé musí především dostat jasné a úplné informace a na jejich základě musí druzí uživatelé dát svůj souhlas. A tím to končí a nyní by se to mělo v členských státech uplatňovat. Nelíbí se mi, že poté, co vše bylo dohodnuto, někteří raději manévrují, jen aby nemuseli dodržovat dohody v plném rozsahu podle zásady pacta sunt servanda platné v politice. Takto to vidím já. Jsem proto velice hrdá na evropské orgány. Myslím si, že se jim podařilo vytvořit dobrý právní předpis. Rovněž se jim podařilo udržet rovnováhu mezi zájmy operátorů, tedy ekonomickou částí pravidel, a zájmy uživatelů, tj. občanskými právy, a tato rovnováha je to, co dělá Evropu Evropou, Evropa, to je ekonomika a společnost. Zde v tomto znění se nám podařilo obojí sblížit. Blahopřeji všem, kteří se na tom podíleli.
<SPEAKER ID="093" NAME="Catherine Trautmann" LANGUAGE="FR">
Pane předsedající, chtěla bych vyjádřit nejupřímnější poděkování svým kolegům, kteří se této rozpravy zúčastnili, a říci, že nepochybně objasnili, jak riskantní a těžký úkol jsme měli při sestavování tohoto telekomunikačního balíčku. Nakonec byl zablokován pozměňovacím návrhem, o kterém jsme v tomto parlamentu několikrát hlasovali, ale který Rada nepřijala.
<P>
Stejně jako jiní ho považuji za základ, nikoli za cíl. V této věci jsme neuspěli tak jako v jiných. Totéž zdůraznila ve své reakci také paní komisařka v případě článku 19. Doufala jsem, že v zavádění hospodářské arbitráže postoupíme mnohem dále, pokud jde o evropské regulátory, ale nebylo samozřejmě možné dosáhnout všeho okamžitě.
<P>
Snažili jsme se pracovat účelně, spravedlivě a objektivně; chtěli jsme ukázat, že i když hybnou silou internetu a digitální společnosti je využití a mobilita, občanská práva by nikdy neměla být zesměšňována, přehlížena či vystavena pohrdání.
<P>
Je to poprvé, kdy text tohoto typu zahrnuje něco takového ve svém prvním článku, dělá z toho základní princip a spojuje internet s výkonem práv a základních svobod. Domníváme se, že to je pro naši činnost příznačné, když tvoříme právní předpisy s Radou a navrhujeme znění s Komisí.
<P>
Skutečně si myslíme, že informační společnost by měla respektovat občanská práva, zároveň být důvěryhodná z hlediska hospodářského a sociálního a otevřít novou kulturní oblast. Proto očekáváme, že trh toto umožní, že budou stanovena a zaručena práva uživatelů, ale také že tento rozšířený přístup a možnost napojení můžeme mít pro všechny. Nicméně to je také důvod, proč před sebou nyní máme velký úkol v oblasti autorských práv, neutrality sítě a rádiového spektra. Evropský parlament poskytne svou podporu.
<P>
Chtěla bych říci, že bylo potěšením pracovat s mými kolegy a mám velkou radost, že tento kompromis respektuje volbu, kterou jsme společně tak důrazně vyjádřili.
<SPEAKER ID="094" NAME="Předsedající">
Vážení kolegové, jistě si dovedete představit moje zklamání, že jsem se nemohl zúčastnit této rozpravy, a tak alespoň v jejím závěru prostě využiji své institucionální úlohy, abych upřímně poblahopřál Catherine Trautmannové, Pilar del Castillo Veraové a Malcolmu Harbourovi za jejich práci, poděkoval Komisi, zejména paní komisařce Redingové, za jejich skvělou spolupráci během velice obtížného procesu a konstatoval, že by pro nás bylo potěšením přivítat na této důležité rozpravě Radu, neboť by mohla lépe než my ostatní vysvětlit ony překvapivé dopisy, o nichž se zde již hovořilo v souvislosti s některými právními hledisky této rozpravy.
<P>
Rozprava je ukončena.
<P>
Hlasování se bude konat ve 12:00 v úterý dne 24. listopadu 2009.
<P>
Písemná prohlášení (článek 149)
<SPEAKER ID="999" NAME="Ivo Belet  " LANGUAGE="NL">
Pane předsedající, chtěl bych se dotknout ožehavého tématu kompromisu v otázce internetu (neboli "pozměňovacího návrhu" 138). Regulační balíček, který jsme vytvořili, poskytuje maximální záruky všem uživatelům internetu. Zajistili jsme, aby bylo respektováno soukromí uživatelů, aby platila Evropská úmluva o lidských právech, a především aby nikdo nebyl odpojen od přístupu k internetu bez předchozího posouzení svého případu nezávislým orgánem a vydání rozhodnutí. Konkrétně to znamená, že zásah je povolen pouze v případech hrubého zneužití. Toto právní ustanovení platí pro orgány i pro samotné poskytovatele internetových služeb. Toto evropské právo nicméně zaručuje svobodný přístup k internetu a de facto potvrzuje, že internet je službou obecného zájmu a žádný spotřebitel nemůže být odpojen bez pádného důvodu (stejně jako žádnému spotřebiteli nemůže být odmítnut přístup k plynu, vodě nebo elektřině). Skutečnost, že tento kompromis získal jednomyslný souhlas všech parlamentních delegací, je důkazem, že se jedná o fantastickou dohodu, která zasadila práva spotřebitele do samého středu nového telekomunikačního balíčku.
<SPEAKER ID="998" NAME="Tiziano Motti  " LANGUAGE="IT">
Máme důvod být velmi spokojeni s dnešním výsledkem dosaženým ohledně telekomunikačního balíčku, neboť posiluje práva uživatelů internetu a podporuje hospodářskou soutěž mezi telefonními společnostmi. Nová pravidla zaručí větší práva pro spotřebitele, bezpodmínečný volný přístup k internetu a ochranu osobních údajů. Je to skvělý příklad toho, jak naše činnost zákonodárců ovlivňuje každodenní život občanů. Na internetu vlastně poprvé na světě začal být respektován výkon práva a základní svobody. Proto harmonicky doplní základní svobody, které již existují a jsou zaručeny smlouvou, jako je rovnost mužů a žen, respektování sexuální orientace a náboženského vyznání, ochrana práv dítěte a svoboda projevu, která je v souladu s ochranou lidské důstojnosti. Jakékoli opatření, které omezuje přístup k internetu, může být nyní uloženo pouze tehdy, pokud je v demokratické společnosti považováno za "vhodné, přiměřené a nezbytné". Dnes jsme dali najevo naši shodu na úplné svobodě internetu, podpoře elektronické občanské společnosti, podpoře základních svobod a osvědčených postupů a na nutnosti zjistit a izolovat všechny nebezpečné jedince, zejména pedofily a sexuální násilníky, kteří se této absolutní svobody snaží zneužívat.
<SPEAKER ID="997" NAME="Siiri Oviir  " LANGUAGE="ET">
Základním cílem změn rámcové směrnice pro sítě a služby elektronických komunikací je posílení práv uživatelů telefonu a internetu a také podpora hospodářské soutěže mezi poskytovateli telekomunikačních služeb. V současné době je elektronická komunikace regulována pravidly, která byla schválena před sedmi lety. Od té doby bylo v této oblasti dosaženo výrazných pokroků Jako právnička se domnívám, že Parlament překročil svou pravomoc, kterou mu poskytla smlouva doplněná na poslední chvíli návrhem změn vyžadujícím podporu zájmů občanů Evropské unie ze strany veřejných regulačních orgánů a stanovujícím zákaz jakkoli omezovat základní práva a svobody koncových uživatelů bez předchozího rozhodnutí soudu. Jsem ráda, že na základě diskusí v dohodovacím výboru byl nalezen lepší způsob jak zabezpečit právní přesnost znění a také jak zajistit ochranu všem uživatelům a prokázat respekt k soudním pravomocím jednotlivých členských států. Toto rozhodnutí nám umožňuje konečně schválit změny rámcové směrnice pro sítě a služby elektronických komunikací.
<SPEAKER ID="096" NAME="Bernadette Vergnaud  " LANGUAGE="FR">
Mám velkou radost, že tato zdlouhavá, velmi kontroverzní práce dospěla k závěru. Dokazuje důležitost odvětví telekomunikací nejen jako hospodářského subjektu, ale také jako životaschopného prvku v současné společnosti. Naši občané denně komunikují přes hranice a naším cílem bylo zaručit kvalitu služeb a zároveň zajistit dodržování základních práv uživatelů.
<P>
Chci poblahopřát paní Trautmannové a vyjednávacímu týmu k dosažení kompromisu, podle něhož veškerým sankcím uplatňovaným vůči uživatelům musí předcházet řízení o sporných otázkách. Kromě toho se Komise zavázala zaručit neutralitu sítě a potírat protikonkurenční diskriminační praktiky operátorů.
<P>
Tato dohoda přinese spotřebitelům výhody plynoucí z řady pozitivních změn, které byly někdy výsledkem tvrdého vyjednávání. Obzvlášť chci vyzdvihnout garantovaný přístup a lokalizaci volání na tísňovou linku (112), snadnější přístup pro občany s postižením, větší informovanost o kontaktech a účtování, varování v případech neobvykle častého používání, zavedení maximální doby při přesměrovávání telefonního čísla zákazníka a informování v případě narušení bezpečnosti v oblasti osobních údajů.
