<CHAPTER ID="010">
Řídící nástroj přidělování rozpočtových prostředků - Přezkum finančního rámce na období 2007-2013 v polovině období (rozprava) 
<SPEAKER ID="379" NAME="Předsedající">
Dalším bodem je společná rozprava o následujících zprávách:
<P>
, kterou předkládá pan Virrankoski jménem Rozpočtového výboru o metodě ABB-ABM jako řídícím nástroji přidělování rozpočtových prostředků a
<P>
, kterou předkládá pan Böge jménem Rozpočtového výboru o přezkumu finančního rámce na období 2007-2013 v polovině období.
<SPEAKER ID="380" NAME="Kyösti Virrankoski">
zpravodaj. - (FI) Pane předsedající, máme před sebou zprávu o sestavování rozpočtu a řízení podle činností. Rád bych poděkoval celému Rozpočtovému výboru za jeho rozhodnou a vytrvalou podporu a také sekretariátu výboru a všem, kteří mi pomáhali.
<P>
Sestavování rozpočtu podle činnosti (Activity Based Budgeting, ABB) a řízení podle činnosti (Activity Based Management, ABM) byly zavedeny Prodiho Komisí a prosazovány komisařem Kinnockem. Podnět k reformě dala zpráva externí skupiny expertů, která byla pověřena přezkoumáním krize, kterou procházela předchozí Komise. Tato zpráva představuje určitou střední fázi revize toho, čemu se říká "Kinnockovy reformy”.
<P>
Cílem ABB a ABM je objasnit správu sestavením rozpočtů dostupných zdrojů a lidských zdrojů podle oblastí politik. Správa by měla být schopná jasně prokázat dosažené výsledky, aby tak zřetelně zviditelnila jejich hodnotu v porovnání se vstupy.
<P>
V centru pozornosti jsou spíše výsledky, než to, jak jich bylo dosaženo. Tento přístup odráží přístup uplatňovaný v podnikatelské sféře.
<P>
Takový systém může být vyjádřen i jednodušeji. Nestačí, že se peníze utrácejí, nebo dokonce "rozhazují", zákonným způsobem nebo podle pravidel; kvalitu správy určují výsledky, ne dobré úmysly.
<P>
Tyto výsledky také ukazují míru účinnosti řízení a správy. Vezměme si jako příklad strukturální politiku a politiku soudržnosti. Pokud za dva roky a tři měsíce od začátku programového období nebyly přijaty více než tři čtvrtiny systémů správy a kontroly, nelze správu považovat za účinnou. Může se jednat o chybu jak Komise, tak členských států, ačkoliv zůstává skutečností, že správa je byrokratická a neúčinná.
<P>
ABB a ABM kladou na účinnost důraz a podporují ji. Omezují byrokracii a posilují právní postavení občanů a těch, kterých se dopady správy dotýkají, pokud jde o řízení.
<P>
Řízení podle činnosti klade důraz na osobní odpovědnost, ale umožňuje také volnost v jednání. Dobrý systém správy vede k jasné dělbě odpovědnosti. Řízení m tvář jak na nižší, tak na vyšší úrovni.
<P>
Protože cílem řízení je dobrá produktivita, manažer by neměl práci zbytečně omezovat. Nezbytná jsou pouze nejpodstatnější regulační nařízení. Nepodstatné zprávy a plánování nejsou třeba.
<P>
Tato zpráva je založena na nedávných studiích, z nichž ty nejpodstatnější jsou uvedeny v oddílu obsahujícím důvodovou zprávu. Jejich celkové vyznění naznačuje, že uplatňování ABB a ABM je úspěšné a přineslo Komisi významnou kulturní změnu, přičemž zároveň pomohlo objasnit osobní pracovní úkoly a oblasti odpovědnosti a zvýšilo účinnost řízení, jeho zaměření na výsledek a transparentnost.
<P>
Byrokracie a skutečnost, že je na vzestupu, však představují skutečné nebezpečí. Zejména potřebujeme vyhodnotit, zda stávající každoroční proces plánování a kontroly nezahrnuje příliš mnoho plánování, zejména v porovnání s prezentací a vyhodnocováním dosažených výsledků.
<P>
Měli bychom také přezkoumat způsob, jakým jsou propojeny pětileté strategické cíle Komise, jejího "Vládního programu", s víceletými finančními rámci (MMF) a především s roční politickou strategií. Roční politická strategie je často spojována s prvky, které nemají žádnou zjevnou souvislost s Vládním programem, pětiletými strategickými cíli nebo víceletým finančním rámcem. To obvykle způsobuje problémy při sestavování návrhu rozpočtu, protože zdroje jsou zahrnuty do přezkumu finančního rámce, a právě proti tomu má Rada obzvláštní výhrady. Jasné příklady toho se objevují každých pět let.
<P>
Komise má obtíže zejména s určováním "negativních priorit", jmenovitě činností, které jsou zbytečné nebo méně významné a od kterých by se mělo upustit. V tomto ohledu je třeba doufat, že Komise bude ve svém přístupu odvážnější.
<P>
Je stále obtížné odhadnout správní výdaje, i když jsou v rozpočtu vyhrazeny odděleně, protože správa je stále ještě financována z funkčních položek, a to zahrnuje výkonné agentury a často také technickou pomoc v členských státech. Proto zpráva věnuje pozornost významu sledování lidských zdrojů.
<P>
Na závěr, pane předsedající, uvádím, že zpráva, kterou máme před sebou, vychází z evropského dědictví, z článku 15 Prohlášení práv člověka a občana Velké francouzské revoluce z roku 1789: "Společnost má právo žádat na každém veřejném úředníkovi počet z jeho činnosti."
<SPEAKER ID="381" NAME="Reimer Böge">
zpravodaj. - (DE) Pane předsedající, pane komisaři, dámy a pánové, dnes projednáváme přezkum finančního rámce na období 2007-2013 v polovině období. Rád bych vám opět připomněl, že jsme se původně dohodli na řadě interinstitucionálních prohlášení, jejichž realizaci tato zpráva požaduje a která předáváme nově zvolenému Parlamentu ve formě pokynů pro budoucí jednání Evropského parlamentu při jeho rozpravách během několika následujících měsíců.
<P>
Existovala tři základní prohlášení, podle nichž by měl být Parlament zahrnut do budoucích projednávání příjmové a výdajové politiky způsobem, který v minulosti nemá precedens. Proto se Komise zavázala předložit na konci roku 2009 zprávu o fungování Interinstitucionální dohody. Komise se také zavázala předložit úplný, rozsáhlý přezkum rozpočtu se zahrnutím všech aspektů výdajů EU včetně společné zemědělské politiky a zdrojů včetně rozpočtové slevy Spojeného království v období 2008/2009. Kromě toho nesmíme zapomenout, že v roce 2010 bude v tomto Parlamentu probíhat přezkum mnoha víceletých programů v polovině období.
<P>
Kdokoliv nahlédne do dokumentů z veřejné konzultace, uvidí, že se členské státy narozdíl od ostatních institucí, které vyjádřily svůj postoj, pokoušejí vyhýbat svým povinnostem a závazkům, které na sebe vzaly, když přímo postoupily do následujícího finančního výhledu. Právě jsem přišel z jednání o tzv. plánu hospodářské obnovy a rád bych uvedl, že to, co se zde odehrává, když se neustále hledají rezervy, které již nejsou k dispozici, a když existují nové plány, které porušují rozpočtová práva Parlamentu, jasně ukazuje, že stejným způsobem jako dřív nemůžeme pokračovat. Proto vyzývám Komisi, aby na podzim předložila návrh, který se bude nejenom týkat období po roce 2013, ale bude zahrnovat také přezkum finančního výhledu a otevře nové vyhlídky do budoucna.
<P>
Zcela jasně v této zprávě uvádíme, že se zaměříme nejprve na stávající schodky a dlouhodobý výhled, aniž bychom se podrobně zabývali dopadem, jaký bude na rozpočet mít reformní Lisabonská smlouva. Z tohoto důvodu jsme v Rozpočtovém výboru hlasovali velkou většinou pro třístupňový přístup, kdy se nejprve vyřeší nedostatky a zjevné schodky v nedořešených záležitostech, které jsme nebyli schopni úspěšně vyjednat, a poté se objasní, že existují rozpočtové okruhy, tedy hlavní oblasti, na které kladou důraz naše politiky, které jsou chronicky nedostatečně financovány. Například nedosáhneme svých cílů ve výzkumu a inovacích. V oblastech okruhů 3a a 3b nebudeme schopni dosáhnout toho, co jsme chtěli, co se týká kultury, mladých lidí, vzdělávání a zajištění naší vnitřní a vnější bezpečnosti. Společná zahraniční a bezpečnostní politika je také chronicky nedostatečně financována.
<P>
Proto jsme dali Radě následující nabídku: pojďme diskutovat o těchto nedostatcích a uspořádejme jednání v této oblasti, ne však v rámci usilovného snažení zaměřeného na roční rozpočtový proces. Náš návrh zní řešit tyto problémy při ambiciózním přezkumu a zároveň prodloužit stávající finanční výhled do roku 2015 nebo dokonce 2016, abychom v dlouhodobé perspektivě dosáhli nezbytné demokratické legitimity ve finančním rámci. Součástí toho bude také větší vzájemné přiblížení funkčního období Komise a období, kterého se finanční rámec týká. Kromě toho nesmíme zapomenout, zejména v kontextu rozpravy o Evropské investiční bance, zajistit, aby mimo rozpočet Společenství neexistovaly žádné stínové rozpočty.
<P>
Rád bych na závěr řekl, že tato zpráva je v souladu se zprávami připravenými Výborem pro ústavní záležitosti. Proto předáváme Komisi a Radě následující poselství: cíl dosáhnout pětiletého finančního rámce, který probíhá paralelně s funkčním obdobím Komise, pro nás není řešitelný jednáním. Jsme pouze připraveni vyjednávat o tom, jak dosáhnout našeho cíle. Velice vám děkuji.
<SPEAKER ID="382" NAME="Dalia Grybauskaitė">
členka Komise. - Pane předsedající, velmi děkuji za tyto dvě zprávy - o kterých můžeme říci, že jsou určeny pro nový Parlament a možná stále ještě pro stávající Komisi a také pro novou Komisi - o tom, jak budeme vyjednávat, jaké nástroje budeme mít k řízení evropského rozpočtu a o jaký typ budoucího evropského rozpočtu se bude jednat.
<P>
V tomto ohledu bych nám všem, včetně Parlamentu a Komise, ráda pogratulovala. V posledních pěti letech jsme zažili nebývalé události. Třikrát jsme provedli přezkum finančního rámce - což se nikdy předtím nestalo - Galileo, opatření pro potraviny a nyní 5 miliard eur.
<P>
Je tomu tak právě díky schopnosti institucí využívat toto nepružné prostředí, ve kterém dnes plníme své činnosti ve finančních rámcích podle našich nejlepších schopností, k plnění úkolů tam, kde bylo třeba.
<P>
Komise tedy pečlivě sleduje obě zprávy, zejména zprávu pana Bögeho, která se týká budoucí podoby evropského rozpočtu. Komise je a bude připravena vyjednávat na základě toho, co do zprávy zahrnete. Potvrdíme svůj závazek provést přezkum v polovině období a vyhodnocení práce Interinstitucionální dohody. Potvrzujeme, že splníme to, co je naší povinností učinit, a v souladu se slibem daným v Interinstitucionální dohodě dodržíme reformu rozpočtu do konce tohoto roku.
<P>
Vzhledem k tomuto bych Parlamentu ráda osobně poděkovala. Hovořím k vám pravděpodobně při jedné z mých posledních příležitostí zde a ráda bych vám poděkovala za veškerou spolupráci, které se mi dostalo, za všechno pochopení, které jste mi od samého začátku projevovali. V této těžké době jsme byli společně schopní vytvořit velice dobré výsledky.
<SPEAKER ID="383" NAME="Michael Gahler">
navrhovatel stanoviska Výboru pro zahraniční věci. - (DE) Pane předsedající, nejprve bych rád vyjádřil svoji podporu uvedenému třístupňovému přístupu k přezkumu v polovině období, který připravil a představil pan Böge. Dává příležitost k pečlivé analýze našich politických cílů, nezbytných změn nástrojů, které máme k dispozici, a otázce financování.
<P>
Ceterum censeo: jako odborník na zahraniční věci bych znovu rád požadoval ukončení chronického nedostatečného financování zahraničních věcí. Komise souhlasila s tím, že předloží vyhodnocení této oblasti. Chceme, aby existovala krátkodobá řešení jako součást stávajícího finančního rámce a uskutečnitelné alternativy pro následující finanční rámec. Kromě jiného musí být zajištěno odpovídající financování Evropské služby pro vnější činnost. Chceme Evropskou unii, která plní své závazky v oblasti zahraničních vztahů a je schopná reagovat na krize rychle a odpovídajícím způsobem. Závisí na tom naše důvěryhodnost a naše schopnost být platným partnerem.
<P>
Vítáme další vývoj evropské politiky sousedství směrem k začlenění Východního partnerství a Unie pro Středomoří, který partnerům poskytuje dva účinné a spolehlivé rámce. Budeme ale muset zjistit, zda jsou finanční opatření uskutečnitelná s ohledem na naše úkoly v zahraniční politice. Žádáme nové právní úpravy a odpovídající financování v příštím finančním rámci pro spolupráci se třetími zeměmi mimo rámec veřejné rozvojové pomoci.
<P>
Rád bych vyjádřil ještě jedno přání do budoucna, které přesahuje Lisabonskou smlouvu. Myslím si, že by do rozpočtu EU mělo být zahrnuto veškeré financování vnějších činností. To platí jak pro Evropský rozvojový fond, tak pro mechanismus Athena. Naše vlády by se neměly obávat vytvářet transparentnost ve specifické oblasti, aby objasnily, kolik toho již společně podnikáme v evropském prostoru ve smyslu zahraniční politiky, zejména co se týče vojenské akce.
<SPEAKER ID="384" NAME="Herbert Bösch">
navrhovatel stanoviska Výboru pro rozpočtovou kontrolu. - (DE) Pane předsedající, rád bych pogratuloval Komisi k tomuto sdělení, které otevřeně prezentovala právě takovým způsobem, jaký jsme si představovali v minulosti. Gratuluji!
<P>
Stojí za to sledovat oněch 300 nebo vice příspěvků. Jedná se o návrhy plné odhodlání, které nám pomohou, abychom se posunuli vpřed. Jsem velmi vděčný, že se sdělení zabývalo tématy odpovědnosti, transparentnosti a viditelnosti politik. Bude to mít rozhodující vliv. Můj potlesk předcházejícímu řečníkovi vycházel samozřejmě z dojmu vyvolaného otázkou, do jaké míry může Rada vzdálit Evropskou unii kontrole prováděné Parlamentem. Vzhledem k Lisabonu to znamená, že pokud skutečně získají vice práv, nebude oněch osm miliard podléhat žádné parlamentní ani veřejné kontrole.
<P>
Abych se vyjádřil naprosto jasně, pocházím z neutrální země. Měl bych být schopen říci lidem, kteří mě zvolili, co se s těmi penězi děje. Nejsem schopen to udělat, i když jsem předseda Výboru pro rozpočtovou kontrolu. Proto je třeba v budoucnu brát v úvahu tyto obavy. Jsem za vaše návrhy velice vděčný.
<P>
Je mi líto, že tato debata upadá do politického zapomnění, protože se spolu již loučíme a přejeme si hodně štěstí. Rád bych udělal to samé. Jako komisařka jste odvedla dobrou práci. Gratuluji!
<SPEAKER ID="385" NAME="Paul Rübig">
navrhovatel stanoviska Výboru pro průmysl, výzkum a energetiku. - (DE) Pane předsedající, dámy a pánové, Evropě se podařilo vytvořit tzv. nulový rozpočet. Jsme jedinou politickou úrovní, která má nulový rozpočet. Máme k dispozici 0,89 % hrubého národního důchodu a jsme dobrým příkladem toho, jak opatrně lze využívat peníze evropských daňových poplatníků.
<P>
Kromě toho jsme za několik let dokázali, že naše příjmy přesahují naše výdaje. Něco málo nám každý rok zbývá a měli bychom se konečně dostat k využívání zbývajících peněz k vytváření evropské přidané hodnoty v budoucnosti. Parlament a Rada by se měly shodnout na způsobu, jakým mohou tyto peníze k evropské přidané hodnotě přispět. Je velice důležité, abychom tyto základy položili.
<P>
Dále jsme právě vedli rozpravu o Evropské investiční bance. Jsem přesvědčen, že zejména v době krize by se měly fondy zpřístupnit co nejrychleji. Potřebujeme okamžité rozdělení fondů, zejména v oblasti výzkumu, který nabízí budoucí příležitosti pro nové služby a nové produkty. Zjednodušení správy a omezení objemu byrokracie jsou důležité požadavky, zejména pro malé a střední podniky, protože chtějí podnikat na světových trzích a k tomu potřebují naši podporu.
<P>
V tomto smyslu má zásadní význam intenzivní zaměření na rozvoj infrastruktur mezi členskými státy, čímž se začíná zabývat plán hospodářské obnovy - Nabucco a jiné energovody, abychom uvedli jeden příklad -, protože v této oblasti jsou možné rychlé investice. Když pomyslíte na to, kolik oceli je třeba pro tyto energovody, je zřejmé, že by náš ocelářský průmysl mohl přinejmenším v krátkodobé perspektivě dosáhnout špičkového obratu a zajistit pracovní místa. Měli bychom na dosažení tohoto cíle pracovat.
<SPEAKER ID="386" NAME="Rumiana Jeleva">
navrhovatelka stanoviska Výboru pro regionální rozvoj. - (BG) Dámy a pánové, jako zpravodajka Výboru pro regionální rozvoj bych ráda zdůraznila význam přezkumu finančního rámce na období 2007-2013 v polovině období.
<P>
Vítám zprávu pana Bögeho, protože také ukazuje oblasti, kde jsou potřebné změny a zlepšení, a tím připravuje půdu pro efektivnější Evropskou unii. Z pohledu mého výboru nás zajímá především to, jak jsou čerpány zdroje pro politiku soudržnosti, protože to je jedna ze základních součástí rozpočtu. Trvale zastáváme naše dlouhodobé stanovisko, že většina finančních zdrojů musí být cílena do méně rozvinutých regionů, které vyžadují podporu EU. Jsem potěšena, že zpráva není s naším stanoviskem v tomto ohledu v rozporu.
<P>
Jsou zde nové globální výzvy s významným místním dopadem. Aby bylo možné se s nimi vyrovnat, musí být na období po roce 2013 zajištěny dostatečné finanční zdroje. 0,35 % HDP Evropské unie možná k dosažení našich cílů nebude stačit. S politováním bereme na vědomí, že zpráva plně nepřijímá naše návrhy, ale vítáme skutečnost, že dochází k závěru, který je velice blízký tomu našemu.
<P>
Přezkoumali jsme také status strukturálních fondů, kde se bohužel zdroje v některých zemích využívají velmi málo. Do určité míry jsou na vině vnitrostátní orgány, že je při práci využívají neúčinně. Jsem přesvědčena, že jedním z důvodů jejich malého využití je také složitost systému. Náš výbor navrhl zjednodušení příslušných postupů a jsem potěšena, že zpráva pana Bögeho sleduje podobnou myšlenkovou linii.
<P>
Náš výbor je přesvědčen, že potřebujeme znovu zahájit rozpravu o čerpání zdrojů, které ztrácíme kvůli pravidlu N+2/N+3. Během jednání o nařízení o strukturálních fondech pro období 2007-2013 Parlament navrhl, aby se nevyčerpané zdroje použily pro operační programy s lepší úrovní využití. Zpráva pana Bögeho o této myšlence neuvažuje, ale myslím si, že ji musíme vzít v potaz jako výchozí bod pro další diskusi.
<P>
Ráda bych na závěr poděkovala panu Bögemu za jeho konstruktivní spolupráci a skvělou zprávu, kterou sestavil.
<SPEAKER ID="387" NAME="Esther De Lange">
navrhovatelka stanoviska Výboru pro zemědělství a rozvoj venkova. - (NL) Pane předsedající, ve skutečnosti jsem dnes chtěla oslovit Radu, ale vidím, že tu z Rady není nikdo přítomen, a že se tedy této rozpravě přisuzuje poněkud menší význam. Trochu mě to překvapuje, protože o minulém víkendu byly učiněny nezbytné závazky vzhledem k rozpočtu, a když pak přijde na rozpravu o konkrétním financování těchto závazků, Rada tyto závazky odvolá.
<P>
V každém případě zde však stojím s nezbytným smyslem pro ironii. Oficiálně jsme zde kvůli tomu, abychom vedli rozpravu o přezkumu v polovině období, ale ve skutečnosti bylo již o balíku oživení hospodářské dynamiky řečeno vše potřebné a dohody bylo dosaženo minulý víkend. Tento balík začíná tam, kde selhává přezkum v polovině období a víceletý rozpočet, protože jsme si od začátku stávajícího víceletého rámce ve třech případech za sebou pohrávali s našimi vlastními dohodami. Galileo, potravinová pomoc pro Afriku a způsob, jakým jsou financovány, nebyly moc hezké věci.
<P>
Nyní opět vedeme rozpravu o balíku oživení hospodářské dynamiky. Rada přijala závazky, ale, jak se zdá, neví ještě, odkud přijdou peníze. Například v oblasti energií se musí právě najít asi 2 miliardy na energetické projekty, nejenom z rozpočtu na tento rok, ale také z rozpočtu na rok příští a možná také z rozpočtu na rok přespříští. To znamená, že už budeme tápavě ohledávat rezervy rozpočtu na zemědělství. Když se to tak bude dělat, lidé řeknou, dobra, to tedy nejsou žádné peníze na zemědělství, je to rezerva, ale stačí, aby vypuklo jedno onemocnění postihující zvířata a tyto peníze budou ve skutečnosti potřebné v rámci rozpočtu na zemědělství. Možná si vzpomenete na vypuknutí slintavky a kulhavky? Nebo co se stane, když budou i nadále platit nízké ceny na mlékárenském trhu a bude potřeba zasáhnout? Kromě toho se rezerva v rozpočtu na zemědělství bude během několika dalších let zmenšovat. Zpráva Výboru pro zemědělství a rozvoj venkova o přezkumu v polovině období na toto zcela právem poukazuje.
<P>
Byla bych proto ráda, kdyby Komise a Rada - pokud by se druhá v řadě jmenovaná dostavila, a pokud ne, tak písemně - potvrdily, že se nejprve budeme zabývat stávajícími závazky, které se týkají zemědělství, než začneme hledat, kde taková rezerva je, a že se až potom podíváme, jestli by se taková rezerva dala použít i pro jiné účely. To jsou pravidla, na kterých jsme se vzájemně dohodli. Když se jich nebudeme držet, myslím, že bychom s vaničkou vylévali i dítě.
<SPEAKER ID="388" NAME="Ingeborg Gräßle">
jménem skupiny PPE-DE . - (DE) Pane předsedající, paní komisařko, dámy a pánové, ráda bych vyjádřila vřelé díky panu Virrankoskimu za jeho zprávu z vlastní iniciativy, která se zabývá dávnou obavou Rozpočtového výboru, jinými slovy následujícími otázkami: Jak budeme přistupovat k našemu plánování? Jaké nástroje plánování učiníme dostupné? Jak zajistíme realizaci našich priorit? Velice vám děkuji, pane Virrankoski, za vaši nesnadnou práci.
<P>
Podle našeho přesvědčení je také důležité, aby se naše rozpočtové priority odrážely v otázce lidských zdrojů. Proto bychom Komisi rádi učinili návrh. Měli bychom lépe využívat povinnost Komise podávat zprávy, abychom spojili roční politickou strategii a návrh rozpočtu. Myslíme si, že výroční zprávy vypracované generálními ředitelstvími nevypovídají o realizovaném potenciálu rozpočtu dostatečně podrobně nebo jej vůbec neberou v úvahu. Rádi bychom věděli, co se stalo s prioritami Parlamentu. Jak vysoký je v tomto ohledu realizovaný potenciál roční politické strategie?
<P>
Podle mého názoru se my všichni máme ještě hodně co učit a také potřebujeme mnohem více zkušeností, nemá-li celý proces podávání zpráv zůstat čistě teoretickým cílem. Nejedná se o teoretické cvičení. Je nezbytné k tomu, abychom byli schopni správně nakládat s penězi. Proto žádáme, aby se manažerské nástroje dále rozvíjely, aby nám pomáhaly zjistit více o způsobu, jakým je rozpočet realizován, a aby již do procesu plánování byla zařazena větší část z postupu realizace.
<P>
Klademe si také otázku, jak účinněji integrovat roční plán řízení do Roční politické strategie. Rádi bychom se dozvěděli více o nákladech na cyklus ABM, který je také nutné zjednodušit. Bylo navrženo, aby tyto otázky byly zařazeny do vyhodnocení dopadu záměru. Aktuální vyhodnocení dopadu záměru již máme k dispozici - děkuji vám. Prostudujeme ho a seznámíme se s ním. Znamená to ale, že se tyto záležitosti musí zahrnout nejpozději do následujícího vyhodnocení.
<P>
Byly předloženy dva pozměňovací návrhy, které naše skupina nemůže přijmout. Nemyslíme si, že prodloužení na dva roky je správné, protože to řídící nástroj ještě víc znehodnocuje, místo aby ho to zlepšovalo. Chceme řídící nástroj ABM/ABB zlepšit, ne jej prodloužit na dva roky. Budeme také hlasovat proti pozměňovacímu návrhu studie. Je to dobrý pozměňovací návrh, ale v této zprávě nemá své místo.
<P>
Rádi bychom poděkovali paní komisařce za její práci a všem přejeme úspěch ve volbách.
<SPEAKER ID="389" NAME="Gary Titley">
jménem skupiny PSE. - Pane předsedající, na základě tohoto přezkumu rozpočtu si jednoduše musíme položit jednu otázku: Odráží tento rozpočet politické priority 21. století? Pokud ne, je nutné jej změnit. Je dostatečně flexibilní, aby reagoval na měnící se dobu? Protože jednou z věcí, která mě v současnosti ohledně rozpočtu znepokojuje, je způsob, jakým zacházíme s negativními prioritami. Od příliš mnoha záležitostí se v rozpočtu upouští, protože je nemůžeme měnit kvůli omezením víceletého finančního rámce.
<P>
Pokud bych se mohl nyní vyjádřit k sestavování a řízení rozpočtu podle činností, myslím, že Komise udělala v tomto směru obrovský pokrok, ale chtěl bych varovat před nadměrnou byrokratizací tohoto úkonu, protože chceme zajistit kvalitativní vyhodnocování, a nikoliv jen zaškrtávat políčka. Nechceme, aby lidé věnovali všechen svůj čas vyhodnocování sebe sama, když by se měli pustit do další práce. Takže v tomto ohledu musíme být opatrní. Osobně si myslím, že by roční politická strategie byla lepší, kdyby byla na každé dva roky nebo každých dva a půl let, aby se přizpůsobila parlamentnímu cyklu. To by nám umožnilo získat mnohem jasnější představu o našich politických vyhlídkách vedle ročních pracovních programů Komise.
<SPEAKER ID="390" NAME="Silvana Koch-Mehrin" LANGUAGE="DE">
Pane předsedající, paní komisařko, dámy a pánové, reforma financí EU je velmi opožděná a jsem za toto zjištění zpravodaji Bögemu velice vděčná. Potřebujeme pro Evropskou unii spravedlivý, jednoduchý, transparentní, spolehlivý a udržitelný systém příjmů a výdajů. Finance pro rozpočet EU by měly pocházet pouze ze dvou zdrojů, jinými slovy z tradičních vlastních zdrojů a z plateb založených na ekonomické síle členských států, tedy na podílu z hrubého domácího produktu. V tomto případě by členské státy měly přispívat maximálně 1 % ze svého HND.
<P>
EU by se nemělo dávat více peněz k dispozici, ale místo toho by se měly fondy přerozdělit do oblastí, kde lze získat skutečnou přidanou hodnotu na evropské úrovni, například ve společné zahraniční politice, transevropských sítích, řízení vnějších hranic a výzkumu. Na druhou stranu by neměly nadále být poskytovány dlouhodobé dotace. To také znamená, že by se měly zrušit vlastní zdroje založené na DPH a, což je nejdůležitější, že nesmí existovat žádná daň Evropské unie, nehledě na její formu, protože EU není žádnou skutečně zastupitelskou demokracií. Je v pořádku, že existuje zákaz veřejné zadluženosti. Je to skvělá politika a musí být zachována. Kromě toho musí všichni ministři financí EU nakonec vydat vnitrostátní prohlášení věrohodnosti. Děkuji mnohokrát a přeji vám mnoho úspěchů ve vaší nové roli.
<SPEAKER ID="391" NAME="Wiesław Stefan Kuc">
jménem skupiny UEN. - (PL) Pane předsedající, obě zprávy, které dnes byly předneseny, jsou založeny na provádění vyhodnocování, která nás donutila provádět rozhodnutí různých institucí Evropské unie. Vyhodnocování nástrojů řízení podle činnosti, sestavování rozpočtu podle činnosti nebo "strategické plánování a programování" jsou možná potřebné, ale vyvolávají dojem vytváření "umění pro umění". Jak může být dosahování politických cílů porovnáváno se stavbou elektrárny nebo dopravních sítí? Je Evropská unie obchodní podnik, na který se pokoušíme uplatnit podobné mechanismy vyhodnocování účinnosti?
<P>
To samé platí pro přezkum víceletého finančního rámce v polovině období. Každý den provádíme hodnocení a přesměrování zdrojů z našich ročních rozpočtů. Tato rozhodnutí dělá Evropská rada, což zvyšuje finanční zdroje dostupné pro realizaci jednotlivých důležitých úkolů. Stabilní víceleté finanční rámce nám všem dávají víceletý pocit bezpečí, a to bychom měli nejvíce ocenit, zejména v tomto obtížném období.
<P>
Srdečně gratuluji panu Bögemu a panu Virrankoskimu za jejich velice dobré zprávy. Paní Grybauskaitėová, přeji vám v nadcházejících volbách největší úspěch.
<SPEAKER ID="392" NAME="Helga Trüpel">
jménem skupiny Verts/ALE. - (DE) Pane předsedající, paní komisařko, dámy a pánové, v době hlasování o aktuálním finančním výhledu všechny tři evropské orgány - Rada, Parlament a Komise - pochopily, že pokud se chceme dostat na úroveň nejnovějšího vývoje, potřebujeme reformu. Členské státy se z toho nyní snaží vycouvat, což je špatný přístup. V porovnání s tím je správné, že potřebujeme rovnováhu mezi kontinuitou a předvídatelností na jedné straně a schopností se rychle přizpůsobit novým výzvám na straně druhé.
<P>
Je třeba, abychom tuto nepružnou strukturu změnili. Z toho důvodu musí evropský rozpočet - střednědobý finanční plán - platit pět let, a proto jsme provázali politické podmínky s odpovědností zvolené Komise a zvoleného Parlamentu. Přispěje to k transparentnosti a politické srozumitelnosti a pohotovosti k rozhodování.
<P>
Dnes jsme slyšeli, co navrhuje pan Brown a co by mělo být na programu. Prezident Obama dnes také oznámil svůj záměr investovat 129 miliard do obnovitelné energie. Ráda bych řekla, že bychom také měli vysvětlit občanům Evropy, že musíme pozměnit evropský rozpočet. Musíme například propojit zemědělskou politiku s výrobou energie šetrnou k životnímu prostředí a nadále již neprovádět přímé platby v závislosti na velikosti zemědělského podniku v hektarech. Musíme vytvořit více logických vztahů s rozvojem venkova, což přinese lidem žijícím ve venkovských oblastech skutečný užitek.
<P>
Musíme přizpůsobit všechny naše hospodářské politiky a politiky růstu paradigmatu změny klimatu a udržitelnosti, pokud bereme rozpravy, které vedeme zde a o Lisabonské strategii, vážně, a musíme se přizpůsobit novým výzvám, před kterými stojíme. Znamená to také, že musíme investovat více do vzdělání, výzkumu a vývoje na evropské úrovni. Všechny tři orgány musí najít politickou odvahu, aby tak postupovaly společně.
<SPEAKER ID="393" NAME="Pedro Guerreiro" LANGUAGE="PT">
Zpráva naráží na určité záležitosti, které do jisté míry zdůrazňují to, o čem již dlouho mluvíme, konkrétně že stávající rozpočet Společenství je menší, než jaký by byl potřeba k řádnému a účinnému prosazování proklamované hospodářské a sociální soudržnosti v rámci Evropské unie. Je tomu tak o to víc, když se navzdory tomu, že jsme uprostřed krize, ani plně nevyužívají neodpovídající limity schválené v současném víceletém finančním rámci na období 2007-2013 - téměř 29 miliard eur nekrytých mezi roky 2007 a 2009 - a částky zahrnuté do rozpočtu nejsou realizovány jako "výdajový" cíl, zejména pokud jde o konvergenci a zemědělství a odvětví rybolovu.
<P>
Na druhou stranu se přidávají nové priority, které jsou v rozporu s tím, co by podle našeho přesvědčení mělo být cílem a ústřední prioritou rozpočtu Společenství: nástroje pro přerozdělování, pokud jde o náklady, nerovnosti a asymetrie způsobené vnitřním trhem, Hospodářskou a měnovou unií a liberalizací světového obchodu, a to pro méně hospodářsky rozvinuté země a regiony Evropské unie. V rozpočetu Společenství by měla být prioritou skutečná konvergence, založená na společenském pokroku a na ochraně a podpoře potenciálu každé země, dále udržitelné využívání přírodních zdrojů a ochrana životního prostředí, přičemž cílem je kromě účinné rozvojové pomoci také hospodářská a sociální soudržnost.
<P>
Klademe také důraz na to, aby byl rozpočet Společenství založen na spravedlivém příspěvku od každé země podle jejího hrubého národního důchodu, a proto odhodlaně odmítáme jakékoliv více či méně maskované pokusy o zavedení evropských daní.
<SPEAKER ID="394" NAME="Nils Lundgren">
jménem skupiny IND/DEM. - (SV) Pane předsedající, jako vždy, když dojde na náš rozpočet, jedná se o svědomitou a kompetentní práci, ale z čistě politického hlediska, bohužel se dostal do vyježděných kolejí. Jak již řekl předcházející řečník, není to rozpočet pro 21. století. Je zjevně založen na myšlence, že by se výdaje EU měly prostě nadále zvyšovat donekonečna. V určitém okamžiku to musíme zastavit.
<P>
Rád bych velice stručně zmínil tři body. Uvádí se zde, že pokud HDD poklesne, což se nyní stane, nesmí tím být rozpočet EU ovlivněn. Tímto způsobem nemůžeme dál fungovat. Je lepší, aby se peníze utrácely v jednotlivých zemích, když v nich dochází k hospodářskému poklesu a kolapsu způsobem, který se právě děje.
<P>
Zpráva navrhuje více peněz pro nové oblasti činnosti na základě Lisabonské smlouvy. To je arogance vůči základním demokratickým pravidlům. Tato smlouva byla zamítnuta.
<P>
Zpráva zároveň nepřichází se žádnými návrhy na opatření ke snížení nákladů. Ve skutečnosti ale existuje široké spektrum pro rozsáhlé úspory v zemědělství, strukturálních fondech, Evropském hospodářském a sociálním výboru, Výboru regionů a jinde. Prosím, realizujme tyto úspory!
<SPEAKER ID="395" NAME="Salvador Garriga Polledo" AFFILIATION="PPE-DE">
(ES) Pane předsedající, nadešel čas vyhodnotit, jak byl doposud využíván víceletý finanční rámec na období 2007-2013 a jaké změny je případně potřeba udělat za téměř čtyři roky, které zbývají do konce jeho trvání.
<P>
Zaprvé musíme přiznat omezení dohody o finančním výhledu, kterou členské státy přijaly v roce 2006. V té době jsme to popírali, nyní jasně vidíme, jak neadekvátní tato dohoda je. Bohužel ale současný finanční výhled ukázal svá omezení v tom nejhorším okamžiku, právě v době krize, kdy by rozpočet Společenství měl plnit pro Evropskou unii funkci hlavní vůdčí síly v boji proti hospodářské krizi a nezaměstnanosti.
<P>
Kdyby se v této chvíli v rozpočtu Společenství našlo 5 miliard eur, které by se v následujících dvou finančních letech použily k opakovanému nastartování výzkumu v oblasti energií, k zajištění energetické provázanosti nebo zlepšení komunikací ve venkovských oblastech EU, byl by to téměř ohromující počin. Celé regiony Evropské unie, jako je ten můj, Asturie, doufají, že najdou životaschopný a udržitelný způsob, jak využívat uhlí jako čistý zdroj energie.
<P>
K tomu by se například měl využívat rozpočet Společenství. Avšak jeho nepružnost a nedostatečné financování různých výdajových okruhů umožní nalézt těchto 5 miliard eur, pouze pokud finance pro společnou zemědělskou politiku na období 2009-2010 nebudou plně využity. To není efektivita rozpočtu, to je jednoduše účetní trik.
<P>
Pan Böge jako zpravodaj dnes zahájil velice užitečnou diskusi o transformaci rozpočtu Společenství do skutečně aktivního nástroje hospodářské politiky. Do budoucna si nemůžeme dovolit žádné další neúspěšné finanční výhledy.
<SPEAKER ID="396" NAME="Göran Färm" AFFILIATION="PSE">
(SV) Pane předsedající, jako stínový zpravodaj pro Skupinu sociálních demokratů v Evropském parlamentu v této záležitosti bych rád poděkoval panu Bögemu za jeho pozitivního ducha spolupráce. Dlouhodobý rámec je důležitý, ale sedmileté zmražení s nepružnými rozpočtovými stropy jak celkově, tak po jednotlivých sektorech je v dnešním rychle se měnícím světě nerozumný model.
<P>
Stávající dlouhodobý rozpočet, který je v platnosti do roku 2014, byl ve skutečnosti stanoven v roce 2005. Co jsme tenkrát mohli vědět o současné ekonomické krizi, o situaci v Kosovu nebo Gaze, o rozsahu klimatické krize nebo extrémních výkyvech cen potravin? Ne, takto nemůžeme nadále postupovat.
<P>
Závěr, ke kterému jsem došel, je, že musíme mít k dispozici podrobný přehled stávajícího dlouhodobého rozpočtu: víceletý finanční rámec. To bude samozřejmě platit v obzvláště velkém rozsahu, pokud bude realizován návrh Rozpočtového výboru, jinými slovy - prodloužení stávajícího finančního rámce o navrhované dva roky kvůli jeho lepší synchronizaci s funkčními obdobími Komise a Parlamentu.
<P>
Takže co chceme? Vlastně několik věcí.
<P>
Zaprvé naše vlastní aspirace na samotný přezkum rozpočtu. Z našeho pohledu je nepřijatelné soustředit se pouze na nadcházející finanční rámec. Rozpočtový výbor přijal řadu pozměňovacích návrhů, což znamená, že budeme od Komise požadovat, aby co nejdříve předložila návrh na důkladné přezkoumání obsahu stávajícího dlouhodobého rozpočtu. To je samozřejmě důležité, zejména pokud by se měl realizovat náš požadavek na prodloužení.
<P>
Žádáme také, aby švédské předsednictví letos na podzim tento návrh Komise aktivně a urychleně zpracovalo. Musíme se s tím vypořádat.
<P>
Zadruhé, pokud jde o politický přístup, široké otevřené projednávání, které realizuje Komise, nám vyslalo jasné signály. Existuje zejména několik oblastí, v nichž musí být EU přesvědčivější. Patří k nim klimatická politika, pracovní místa a růst a zahraniční a rozvojová politika. Má-li být EU schopná hrát v těchto oblastech celosvětovou vůdčí roli, potřebuje zdroje. To je naprosto jasné. V současné době jsou všechny tyto oblasti financovány zcela nedostatečně.
<P>
Zatřetí potřebujeme provést řadu nezbytných technických změn. Není třeba, abych to rozváděl, protože pan Böge o tom již hovořil. Chceme pět let místo sedmi a přizpůsobení se tomuto období, aby nový Parlament a nová Komise mohly mít skutečný vliv na rámec, který má během tohoto funkčního období platit.
<P>
Začtvrté si přejeme, aby vlastní zdroje EU měly přepracovaný a spravedlivější systém. To, co právě teď potřebujeme, jsou rychlé návrhy a solidní přezkum stávajícího dlouhodobého rozpočtu v polovině období, aby se tak teoretické fráze a zdroje dostaly k sobě blíž a aby se zahájil proces směrem k dlouhodobějšímu udržitelnému přístupu k rozpočtu EU před následujícím obdobím dlouhodobého rozpočtu.
<SPEAKER ID="397" NAME="Zbigniew Krzysztof Kuźmiuk" AFFILIATION="UEN">
(PL) Pane předsedající, rád bych Komisi v této rozpravě předložil tři body.
<P>
Je třeba, aby Evropská komise v současném finančním výhledu navrhla systém podpory pro regiony přesahující 75 % HDP na hlavu, které ale budou vyžadovat vzhledem k silným vnitřním nepoměrům ve vývoji trvalé financování. Rád bych uvedl, že některé regiony Španělska, Portugalska, Itálie a Řecka dostávají takové dočasné financování během stávajícího finančního výhledu.
<P>
Také je třeba, aby existovalo konečné rozhodnutí o ustoupení od posledních pokusů o opakované znárodnění společné zemědělské politiky. Nebude možné garantovat povinné spolufinancování společné zemědělské politiky na podobných úrovních jednotlivými členskými státy, protože to povede k výraznému zkreslení hospodářské soutěže nebo jinými slovy k rozpadu společné zemědělské politiky.
<P>
Pokud jde o ambici Evropské komise oddělit přímé platby od výroby, je také nezbytné odstranit velké nerovnoměrnosti v podpoře zemědělské půdy o rozloze menší než jeden hektar, které v současné době existují mezi starými a novými členskými státy po roce 2013. Jinak pokud tato situace bude přetrvávat i po roce 2013, bude de facto znamenat tolerování dvou společných zemědělských politik na území EU.
<SPEAKER ID="398" NAME="Janusz Lewandowski">
jménem skupiny PPE-DE. - (PL) Pane předsedající, dovolte mi pokračovat v jazyce, kterému paní Grybauskaitėová rozumí. Naše dnešní příspěvky vycházejí ze dvou ukončených rozpočtových roků v rámci sedmiletého výhledu. Je zřejmé, že by nás to mělo přinutit k opatrnosti, pokud jde o způsob, jakým formujeme naše intervence. Zdá se mi, že jednohlasné přijetí zprávy pana Bögeho pro Rozpočtový výbor ukazuje, že v názorech jednotlivých skupin našel společného jmenovatele v názorech jednotlivých skupin.
<P>
Zaráží mě ale skutečnost, že zůstalo nevyužitých téměř 5 miliard eur z rozpočtu na rok 2008. To se nesmí opakovat. Byla by to prohra pro nás pro všechny. Existují iniciativy Komise, jejichž cílem je zjednodušit získávání financí. Protože tak se věci mají a měly by se mít, regionální politika v budoucnu nebude a nemůže být zdrojem financování pro ty okruhy rozpočtu, které trvale nejsou dostatečně financovány; hovořili jsme o tom, když jsme vyjednávali finanční výhled, a bylo to plně potvrzeno v naší zahraniční politice - kapitola 1a a kapitola 3. Pokud se budeme i nadále spoléhat na 1 % rozpočtů, je jasné, že se nám nepodaří dosáhnout rozumného řešení pro otázku rozpočtu Evropské unie.
<P>
Ve zprávě, o které mluvím, pokládá pan Böge klíčovou otázku o přizpůsobení funkčního období Parlamentu období finančního výhledu. To je vskutku postoj, který zaujímá tento Parlament. Měli bychom ale mít na mysli některé pochybnosti mezi zeměmi, kterých se dotýká politika soudržnosti, které hledají v souvislosti s touto politikou určitou jistotu a stále ještě přesně nevědí, jaký vliv bude mít omezení tohoto období na tuto předvídatelnost při získávání strukturálních fondů.
<P>
Nakonec bych rád srdečně poděkoval paní Grybauskaitėové za spolupráci s Parlamentem a samozřejmě, stejně jako ostatní řečníci, vám přeji úspěch ve vaší kampani. Taková rozmanitost hlasů, navzdory rozdílnostem v politických názorech, je v těchto volbách dobrým znamením.
<SPEAKER ID="399" NAME="Catherine Guy-Quint" AFFILIATION="PSE">
(FR) Pane předsedající, nejprve bych vám ráda připomněla, že tato rozprava je součástí dlouhodobého procesu, který probíhá již několik let: konzultace Evropské komise, "kontrola stavu" společné zemědělské politiky, čtvrtá zpráva o hospodářské a sociální soudržnosti a zpráva poslance Lamassourea o "vlastních zdrojích" pro rozpočet.
<P>
Naše Evropská komise oznámila svůj záměr představit nejpozději na podzim roku 2009 své hlavní zásady pro tento přezkum, což vedlo k pozoruhodnému pracovnímu úsilí našeho Rozpočtového výboru pod vedením pana Bögeho. Víme, že se tento přezkum bude provádět, až bude ustaven následující Evropský parlament. Není to náš stávající Parlament, který se tím bude zabývat.
<P>
Zdůraznila bych proto základní politický bod, konkrétně, že jsme se téměř jednohlasně shodli na tom, aby budoucí finanční rámec byl v souladu s politickým mandátem budoucího Parlamentu a že se jedná o uspořádání, které bychom si přáli vidět zachováno. Připadá mi to velice důležité, protože nakonec dosáhneme souladu mezi výsledky voleb a rozpočtovými zásadami, na které má dohlížet Komise.
<P>
Dále bych vám ráda připomněla, že podle postoje Skupiny sociálních demokratů v Evropském parlamentu by se měl rozpočet opět zaměřit na základní poslání - zaměstnanost, růst a inovace, jak řekl náš kolega, pan Färm. Než však skončím, ráda bych ještě uvedla, že na tomto přezkumu závisí skutečná budoucnost Unie, a já doufám, že budoucí Parlament zprávu pana Bögeho využije, aby mohl dosáhnout naší evropské ambice tváří v tvář na sebe soustředěným národním zájmům které jsou každý den předávány dál jako štafeta prostřednictvím vyhýbavých odpovědí Rady.
<P>
Je na Parlamentu, aby vydal evropské politiky, které všem našim spoluobčanům poskytnou skutečnou naději v projektu, který je politický, ne pouze ekonomický.
<SPEAKER ID="400" NAME="Margaritis Schinas" AFFILIATION="PPE-DE">
(EL) Pane předsedající, dnes je nás zde 27 a utrácíme méně než 1 % z našeho společného bohatství na rozpočet Společenství, což je zhruba stejně, jako jsme utráceli, když nás bylo 15. Sám tento číselný údaj ilustruje, proč zpráva pana Bögeho, o které dnes vedeme rozpravu, je jedním ze základních politických riskantních počinů Unie na dalších pět let.
<P>
Je to zásadní otázka, na kterou musíme odpovědět: Kolik peněz a na jaké politiky? Kde stanovíme limit, míru našich ctižádostí? V této době musíme dát na stůl vše, bez jakýchkoliv podmínek, a diskuse musí začít od bodu nula. V tomto zásadním vyjednávání se budeme muset zabývat dvěma důležitými potížemi:
<P>
první je, že nás je nyní více, než nás bylo při předcházející příležitosti, když se konala podobná jednání, a
<P>
druhá potíž je, že se toto vyjednávání bohužel koná, když se uzavřel cyklus prosperity a na nás těžce doléhá ekonomická krize.
<P>
Nicméně, vyjednávání, které v podstatě začíná dnes, s velice realistickým přístupem pana Bögeho, by mělo potvrdit tři základní předběžné podmínky, které jsou pro Evropu stěžejní:
<P>
zaprvé, že budoucnost zemědělské výroby ve Společenství musí být zajištěna i po roce 2013,
<P>
zadruhé, že princip soudržnosti a solidarity mezi členskými státy nesmí skončit, a
<P>
zatřetí, že nadešel čas, abychom hovořili o inteligentním rozvoji, o penězích, které také směřují do mozků, a nejenom do asfaltu a cementu.
<SPEAKER ID="402" NAME="Costas Botopoulos" AFFILIATION="PSE">
(EL) Pane předsedající, zpráva předkládaná předsedou našeho výboru, panem Bögem, o které dnes vedeme rozpravu, je podle mého názoru velmi zajímavá a zásadní ze tří důvodů: zaprvé protože zdůrazňuje určité sektory, které vyžadují zlepšení, zadruhé protože v hlavních rysech naznačuje určité návrhy a zatřetí protože připravuje půdu pro hlavní rozpravu v následujícím funkčním období Parlamentu.
<P>
Sektory vyžadující zlepšení souvisejí především s nesouladem mezi politickými možnostmi a možnostmi Společenství a neschopností odpovídajícím způsobem řídit naše rozpočtové zdroje.
<P>
Návrhy:
<P>
jedním velice základním návrhem je pětiletý cyklus finančního rámce a strategie pětiletého cyklu pro finanční politiky, jinými slovy - funkční období našeho Parlamentu by se krylo s politickými návrhy na rovině rozpočtu;
<P>
zadruhé otázka flexibility je velmi, velmi důležitá. Flexibilita však neznamená jenom změnu mezi sektory; znamená celkovou reakci. Flexibilita samotná není řešením problému.
<P>
Takže to všechno nás připravuje na hlavní rozpravu v příštím funkčním období Parlamentu o novém politickém a koordinovaném rozpočtu na nových základech.
<SPEAKER ID="403" NAME="Alexandru Nazare" AFFILIATION="PPE-DE">
. - (RO) Zkrácení finančního programovacího období na pět let, jak bylo také doporučeno ve zprávě pana Bögeho - a já bych rád využil této příležitosti a pogratuloval panu Bögemu za jeho osobní příspěvek k této zprávě - by přineslo konkrétní důkaz o zralosti evropských orgánů a náznak omezování byrokracie.
<P>
Zároveň musíme být realističtí a zvážit proveditelnost takového opatření, abychom neskončili v extrémních situacích, kdy nám bude trvat dva roky, než se přizpůsobíme pětiletému rozpočtu. Klíčová otázka je, jak bychom měli postupovat při zjednodušování postupů, aby se evropské peníze používaly v rámci rozumného časového období.
<P>
Existují případy, které se již staly legendou, kdy evropské peníze nepřicházely měsíce, ne-li roky, dávno po období, kdy byly skutečně potřeba. Dovolte mi jen uvést jeden příklad týkající se finančních prostředků z fondu solidarity. Jak víte, Rumunsko dostane 12 milionů eur pro pět krajů postižených povodněmi. Povodně přišly v létě minulého roku, my jsme o této záležitosti hlasovali tento měsíc, ale je pravděpodobné, že finanční prostředky nedorazí dřív než zhruba za rok po době, kdy k povodním došlo. Rumunští občané, kteří tyto peníze obdrží, si nebudou vědomi toho, že jim pomáhá Evropská unie.
<SPEAKER ID="404" NAME="Kyösti Virrankoski">
zpravodaj. - (FI) Pane předsedající, rád bych poděkoval všem, kteří poskytli zpětnou vazbu k mé zprávě.
<P>
Řekl bych, že nyní, kdy se z Evropské unie stalo Společenství o 27 členských zemích a s 480 miliony obyvatel, je třeba řízení a správu zjednodušit a zvýšit jejich účinnost. Řízení podle činností a sestavování rozpočtu podle činností to zjevně umožňují, přičemž se pravomoci a odpovědnost rozdělují na odpovídajících úrovních, a napomáhají tak odpovědnému řízení a účinné realizaci programů.
<P>
Nakonec bych rád poděkoval vám všem, a zejména přeji paní Grybauskaitėové hodně štěstí a úspěchu při jejích budoucích úkolech. Pracovat s vámi bylo pro mě velkým potěšením a skvělou úroveň spolupráce mezi Parlamentem a Komisí jsme zmínili. Děkuji vám a přeji vše nejlepší.
<SPEAKER ID="405" NAME="Reimer Böge">
zpravodaj. - (DE) Pane předsedající, dámy a pánové, rád bych začal poděkováním paní komisařce. Po úvodní fázi našeho vzájemného seznamování jsme spolupracovali účinně, konstruktivně a otevřeně. To bylo zjevné ve výsledcích několika vyjednávání za poslední roky. Přeji vám všem v příštích týdnech vše nejlepší. Rád bych také vřele poděkoval svým kolegům poslancům za jejich usilovnou práci a za diskusi, která proběhla před zítřejším plenárním hlasováním, a paní Guy-Quintövé v roli zpravodajky o dopadech Lisabonské smlouvy na rozpočet. Dohodli jsme se na společném postupu u klíčových bodů zprávy, zejména co se týká třístupňového přístupu a časového harmonogramu.
<P>
Když jsme pochopili, že stávající finanční výhled na období 2007-2013 a související Interinstitucionální dohoda z roku 2006 představují maximum, kterého bylo možné dosáhnout při vyjednávání, byli jsme si také plně vědomi případů, kdy se jednat nepodařilo. Proto je tak důležité, aby tato zpráva požadovala včasné dohody zaměřené na budoucnost a zajistila, že budou zcela závazné. Náš úkol na dalších několik týdnů a měsíců, zejména co se týká stávajících vyjednávání, je zcela zaměřen na plán hospodářské obnovy a na to, abychom Radě připomněli, že všechny prvky Interinstitucionální dohody jsou nedílnou součástí celkového finančního rámce. Existuje totiž řada nástrojů, o nichž se zmínila paní komisařka. Pokud by si to všechny členské státy trochu více uvědomovaly, o trochu bychom pokročili s našimi stávajícími nařízeními.
<P>
Nakonec bych rád využil příležitosti a vyzval Komisi, aby na podzim vzala v potaz základní zjištění a úvahy, které Parlament zítra přijme. Mohl by to být skvělý začátek pro realizaci nezbytných náročných změn díky společnému úsilí Komise a Evropského parlamentu a zároveň pro vytváření rozpočtu zaměřeného do budoucna a spojeného s větší politickou legitimitou. To Parlament v této zprávě žádá společně a velice naléhavě.
<SPEAKER ID="406" NAME="Předsedající">
- Rozprava je ukončena.
<P>
Hlasování se bude konat ve středu 25. března 2009.
<P>
Písemná prohlášení (článek 142)
<SPEAKER ID="947" NAME="Czesław Adam Siekierski  " LANGUAGE="PL">
Přezkum stávajícího finančního rámce je dobrou příležitostí k reflexi, nejenom o způsobu přidělování dostupných zdrojů, ale také o budoucí formě rozpočtu EU. Při zavádění změn do současného rozpočtu a při plánování dalšího finančního výhledu bychom se měli nechat vést především aspirací na prohloubení integrace a dosažení specifických cílů.
<P>
V nedávné době jsme mohli být svědky dalekosáhlých změn ve struktuře rozpočtu EU. Výdaje na společnou zemědělskou politiku již nespotřebovávají největší díl hotovosti Společenství. Stávající politika soudržnosti a opatření spojená s realizací lisabonské strategie mohou počítat s největší podporou. Není pochyb, že tento vývoj je přínosem pro budoucnost Evropy orientované na inovační, na znalostech založenou ekonomiku, která zaručuje vysokou úroveň zaměstnanosti. Taková změna se ale nesmí odehrát za cenu oslabení zajištění potravin v Evropě a snížení příjmů zemědělců.
<P>
Stejně znepokojivé je také snižování výše rozpočtu EU ve vztahu k hrubému národnímu důchodu členských států. Statistiky ukazují, že pokud bychom ve stávajícím výhledu udržovali rozpočet na úrovni, na jaké byl v období 1993-1999 (počítáno podle stejného procenta HDP), měli bychom k dispozici navíc 200 miliard eur na realizaci evropských politik. Tlak, který pozorujeme, na snížení rozpočtu Společenství je škodlivý, protože omezuje jeho flexibilitu a schopnost přizpůsobit se měnícím se potřebám. Proto naléhavě žádám, aby se rozpočet EU novým výzvám přizpůsoboval nikoliv přesunem zdrojů ze společné zemědělské politiky, ale odpovídajícím navýšením rozpočtových prostředků EU.
