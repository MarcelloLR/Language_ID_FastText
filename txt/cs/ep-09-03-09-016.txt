<CHAPTER ID="016">
Jednominutové projevy k důležitým politickým otázkám
<SPEAKER ID="043" NAME="Předseda">
Dalším bodem jsou jednominutové projevy k důležitým politickým otázkám.
<SPEAKER ID="044" NAME="Georgios Papastamkos" AFFILIATION="PPE-DE">
(EL) Pane předsedo, v mezinárodním obchodě lze nyní pozorovat negativní dopady světové finanční krize. Za všechny lze uvést, že míra růstu ve světovém obchodě dosahující 8,5 % v roce 2006 klesla na 5,5 % v roce 2007 a v roce 2008 byla v řádu 4 %. Byl zaveden zvláštní mechanismus v rámci Světové obchodní organizace ke sledování opatření, jež byla přijata či jsou přijímána členskými státy této organizace na podporu postižených odvětví.
<P>
Vzhledem k mimořádnému významu, jaký má vnější obchod pro hospodářství, růst a zaměstnanost, chci vyzvat Komisi, aby v rámci provádění plánu hospodářské obnovy bezodkladně hrála vedoucí úlohu v mnohostranné iniciativě, jejímž cílem je podpora obchodu. Komise se rovněž vyzývá, aby tyto činnosti koordinovala s činnostmi skupiny Světové banky a dalších mezinárodních rozvojových organizací.
<SPEAKER ID="045" NAME="Ioan Mircea Paşcu" AFFILIATION="PSE">
Pane předsedo, mezinárodní, politický, vojenský, hospodářský a finanční systém je pod tlakem kvůli současné hospodářské krizi. EU je ústřední součástí tohoto systému. Ukázala se jako jediné řešení, jež může zajistit, aby si Evropa zachovala svou úlohu, kterou hraje v tomto dvoupólovém světě. Úspěšně se rozšířila, aby na konci studené války znovusjednotila kontinent, a nyní má za úkol zachránit předchozí výsledky a pokračovat v integraci, než se situace opět zlepší.
<P>
Není to snadný úkol, zejména pro současné, ale i pro nadcházející předsednictví, jež budou muset řešit přetrvávající institucionální patovou situaci ohledně Lisabonské smlouvy a přechodu na nový Parlament a Komisi a současně bojovat proti protekcionistickým tendencím, pokusům vrátit společné politiky na vnitrostátní úroveň a možné mezinárodní krizi v našem sousedství.
<P>
EU se proto nachází v rozhodujícím okamžiku. Buď se jí to podaří, nebo ne. Náš úspěch závisí na tom, zda pochopíme, že jedině solidarita je cestou, jak čelit všem těmto velkým úkolům a jak pokračovat v našem úsilí o řešení problémů na globální úrovni.
<SPEAKER ID="046" NAME="Magor Imre Csibi" AFFILIATION="ALDE">
(RO) Po parlamentních volbách v Rumunsku jsou v tuto chvíli politické strany reprezentující opozici v obtížné situaci. Vládní strany se ve skutečnosti pokoušejí dostat opozici do izolace a dokonce ji vyloučit z místního politického a správního života.
<P>
Nahrazování politiků na místní úrovni z politických důvodů během současné politické krize svědčí o nedostatku odpovědnosti na straně vlády. Vede to v důsledku k nebezpečí, že se zpomalí tempo dokončení projektů, které jsou specificky zaměřeny na místní společenství.
<P>
Demokratická důvěryhodnost současné vlády může být zpochybněna v případě dvou radních - členů místní rady v Brašově Vasileho Brana a Iuliana Mary, kteří byli zvoleni místními občany a jejichž postavení není dosud, osm měsíců po místních volbách, formálně uznáno. Zvolení Vasileho Brana bylo bez zdůvodnění zneplatněno rozhodnutím místní rady, zatímco Julian Mara nemohl složit přísahu, neboť rozhodnutí, které potvrzovalo jeho postavení, bylo napadeno v zákonném správním řízení úřadem prefekta pro oblast Brašova.
<P>
Vzhledem k přeobsazování zástupci stran, které jsou u moci a jež si kladou nárok na funkce v místní samosprávě, aniž by přitom respektovaly přání občanů, došlo k porušení práva, kdy byli na výhradním uvážení většiny tito dva radní nahrazeni dvěma jinými osobami.
<P>
Myslím si, že současná vláda si musí uvědomit, že vítězství většiny neznamená, že lze porušovat právo. Takové zneužívání je zapotřebí zastavit a posílit používání práva. Hlas občanů nesmí být zneplatňován skutečnou diktaturou většiny.
<SPEAKER ID="047" NAME="Jan Tadeusz Masiel" AFFILIATION="UEN">
(PL) Pane předsedo, minulý týden navštívila neformální delegace poslanců Evropského parlamentu Palestinu a Izrael. Navštívili jsme rovněž pásmo Gazy. To, co jsme tam viděli, ve mně vzbudilo silný pocit pobouření a současně hlubokou míru solidarity s okupovaným palestinským národem. Toto pobouření sdílejí podle mne i agentury Organizace spojených národů, které v tomto regionu působí.
<P>
Pane předsedo, vidím jen jednu cestu z této situace: Palestinský stát by měl být zřízen velmi rychle a bezpodmínečně. V roce 1948, kdy vznikl židovský stát Izrael, se jeho lid neptal Palestinců, zda s tím souhlasí. Dnes nesmí Izrael bránit vůli palestinského lidu. A já opakuji: utlačovanému národu by měla být poskytnuta bezpodmínečná a naléhavá pomoc, a tím ukončen tento dlouhodobý spor.
<P>
Jsem přesvědčen, že by tato opatření posílila mír na celém světě, ale především bychom to prostě měli udělat proto, že Palestinci si zaslouží mít vlastní stát.
<SPEAKER ID="048" NAME="Kyriacos Triantaphyllides" AFFILIATION="GUE/NGL">
(EL) Pane předsedo, zdá se, že mezi návrhy, které při své návštěvě učinila Izraelcům ministryně zahraničí USA, patřilo to, aby Izraelci zastavili osidlování na západním břehu a zamezili rozšiřování stávajícího osídlení, zrušili blokády silnic a zastavili vytváření hradby separace a přestali vyhánět Palestince z východního Jeruzaléma a zároveň umožnili do pásma Gazy dovoz cementu a stavebních materiálů, které jsou k obnově této oblasti nezbytné.
<P>
Jsou to dobré návrhy, ale podle mne ztroskotaly na tom, že nebyly vyslyšeny, neboť zatímco Izraelci neumožňují, aby tyto dodávky proudily do pásma Gazy, nezdráhají se tajně dovážet tři čtvrtiny materiálu dodávaného izraelskému stavebnímu průmyslu ze západního břehu a bezohledně přitom ničit přírodní prostředí, přičemž legálním vlastníkům pozemků z toho neplynou vůbec žádné příjmy.
<P>
Je načase, aby Spojené státy a Evropská unie zastavily beztrestnost Izraelců a aby to, co uděláme, přesáhlo rámec slov a návrhů.
<P>
(Potlesk)
<SPEAKER ID="049" NAME="Hans-Peter Martin" AFFILIATION="NI">
(DE) Pane předsedo, rád bych upozornil na něco, co vrhá špatné světlo především zde na tento Parlament: penzijní fond.
<P>
Podle nedávných zpráv v časopise Stern bylo nejméně 76 německých poslanců Evropského parlamentu podílníky tohoto fondu. To se však týká jen seznamu sdružení, nikoli fondu. Vyzývám vás tímto, pane Pötteringu, jako předsedu Parlamentu, abyste zaslal úplný seznam podílníků fondu administrativě dolní sněmovny německého parlamentu, neboť podle příslušných právních předpisů v zemi, odkud pocházíte, by v případě, že byly provedeny dvojí platby, automaticky vyvstalo podezření, že došlo k závažnému podvodu. Tomu pak musí následovat příslušné vyšetřování, a německé orgány mají právo se o tom od vás dozvědět.
<P>
Stejně tak máme my všichni právo znát schodek tohoto fondu. Zavíráme tu nad něčím oči, a přitom hrozí, že se na konci volebního období ještě jednou objeví spekulanti, kteří se budou chtít nechat vyplácet na účet až mnoha milionů daňových poplatníků. To se nesmí stát!
<SPEAKER ID="050" NAME="Předseda">
Mohu vás ujistit, že předsednictvo Parlamentu se bude touto záležitostí právně korektním a politicky plně podloženým způsobem zabývat.
<SPEAKER ID="051" NAME="Tunne Kelam" AFFILIATION="PPE-DE">
Pane předsedo, v poslední zprávě Mezinárodní agentury pro atomovou energii se uvádí, že Írán disponuje dostatkem obohaceného uranu k výrobě atomové bomby.
<P>
Nejznepokojivější je rychlost, s jakou Írán dosahuje pokroku. Agentura odhaduje, že Teherán zvýšil za méně než tři roky počet centrifug k obohacení uranu 34krát. V příštích pěti letech však Irán plánuje vyrobit dalších 45 000 centrifug oproti stávajícím 5 600. Znamená to rovněž hrozbu atomové bomby, přihlédneme-li k rozvíjejícím se kapacitám na výrobu raket a k vypuštění první íránské družice.
<P>
Znamená to, že politika kontroly Íránu pouze prostřednictvím polovičatých sankcí a diplomacie selhala. Teheránu to jen poskytlo nezbytný čas k dokončení svého jaderného programu.
<P>
Je proto nejvyšší čas upustit od politiky, která je ve skutečnosti politikou ústupků, a soustředit se na společnou odpověď EU na možné jaderné vydírání či ultimáta ze strany Íránu. Jestliže i poté budou "jako obvykle" naší jedinou možností jen jednání, bude to znamenat politickou kapitulaci.
<SPEAKER ID="053" NAME="Hannes Swoboda" AFFILIATION="PSE">
(DE) Paní předsedající, budeme se zabývat zprávou paní Kósáné Kovácsové týkající se romské otázky, třebaže bohužel nebudeme o této zprávě vést rozpravu. Vzhledem k velice obtížné situaci, která dnes panuje, bych rád využil této příležitosti, abych romskou otázku zdůraznil. V Maďarsku došlo k řadě incidentů, ale problém se neomezuje jen na tuto zemi, kde hospodářská krize a sociální problémy snad vysvětlují obnovené zvýšení útoků na romské obyvatelstvo. Je to něco, co je obzvláště trestuhodné. Několik Romů - mimo jiné Romové z Rakouska - se na mne obrátilo a požádalo mne, abych toto téma nastolil, neboť romskou komunitu v Evropě znovu sevřely obavy. Chtěl bych také vyzvat Komisi, aby situaci velmi pozorně sledovala a učinila vše, co je v jejích silách, k zajištění toho, aby Romové - a rovněž další menšiny, ale zde v Evropě hovoříme zejména o Romech - nemuseli žít v Evropě opět ve strachu. V dnešní době by tak neměli žít.
<SPEAKER ID="054" NAME="Marco Cappato" AFFILIATION="ALDE">
(IT) Paní předsedající, dámy a pánové, v Itálii vydal regulační orgán pro komunikační odvětví, který je nezávislým orgánem, své 43. usnesení vůči státnímu orgánu pro televizní vysílání za porušování práv italských občanů být informován o iniciativách podniknutých radikály - 43. usnesení.
<P>
V Itálili se za dobu od voleb - které proběhly před deseti měsíci - neobjevila v televizi žádná volební diskuse; tyto diskuse byly nezákonně přerušeny. Italský parlamentní výbor pro dohled nad rozhlasovým a televizním vysíláním se neschází, což je rovněž v rozporu s právními předpisy. Tento problém není jen o panu Berlusconim. Týká se to systému pravice, středu a levice, jenž porušuje občanská a politická práva italských občanů.
<P>
Pan Pannella a já musíme přerušit naši zítřejší práci zde a spěchat do Itálie, abychom se pokusili vytvořit formu nenásilného odporu proti tomuto novému způsobu popření demokracie. Zašleme pak kolegům zde v Parlamentu zprávu, ve které podrobně vysvětlíme povahu těchto porušení a požádáme vás o podporu a pomoc.
<SPEAKER ID="055" NAME="Bogusław Rogalski" AFFILIATION="UEN">
(PL) Paní předsedající, opět jsem v této sněmovně nucen vystoupit k otázce práv národnostních menšin v Litvě, která jsou hrubým způsobem porušována a pošpiňována litevskými orgány a soudním systémem.
<P>
V oblasti kolem Vilniusu je více než 70 % obyvatel Poláků. Až dosud byly názvy ulic a měst dvojjazyčné, jak tomu je v řadě měst Evropské unie, kde žijí národnostní menšiny. Před nedávnem litevský nejvyšší správní soud rozhodl, že umístění značení s názvy ulic v polštině spolu s litevskými značkami bude nezákonné, a přikázal odstranit je. Místní vláda ve Vilniusu toto rozhodnutí provedla - polské názvy ulic v oblasti, kde většina obyvatel pochází z polské menšiny, byly odstraněny.
<P>
Není to akceptovatelné v zemi, která je pět let členem Evropské unie. Jedná se o projev extrémního nacionalismu, který se vyznačuje nedostatkem úcty k právům národnostních menšin a je porušením základních principů, na kterých je vybudována Evropská unie.
<P>
Vyzývám litevské orgány, aby obnovily polské názvy ulic a měst v regionech, kde patří většina obyvatelstva k polské menšině.
<SPEAKER ID="056" NAME="Georgios Toussas" AFFILIATION="GUE/NGL">
(EL) Paní předsedající, terorismus uplatňovaný vůči pracovníkům s podporou represivního státního mechanismu je v současnosti standardním přístupem na pracovištích s otrockou prací. Tisíce pracovníků se stávají nadbytečnými a základní pracovní a sociální práva pracovníků jsou omezována, jak to odpovídá poníženému postavení pracovníků.
<P>
Jedním z typických příkladů je Spojené království, kde bylo zjištěno, že soukromá společnost shromažďuje informace o odborech těchto pracovníků, o jejich sociálních a politických aktivitách a že prodává tyto informace společnosti. V Řecku byly pracovní spory týkající se znovuzaměstnání propuštěných pracovníků označeny za nezákonné a zmanipulované.
<P>
Pracovníci by zjevně měli hájit svá práva a přijmout jako svůj standard slova dvaadvacetiletého dělníka Nikose Nikopouluse, jež uvedl ve svém otevřeném dopise státnímu zástupci řeckého Nejvyššího odvolacího soudu, kde mimo jiné říká:
<P>
"Jsou jisté věci v mém životě, které nelze koupit ani prodat. Dávám přednost tomu, aby má mzda byla mým nezcizitelným právem, požadovat bohatství, které vytvářím a které mi patří. Mé nesmlouvavé odmítnutí být uplácen nebo terorizován způsobilo, že jsem byl podruhé odmítnut.Dostalo se mi přímé hrozby, která byla nebezpečím pro život můj a mé rodiny".
<P>
Toto prohlášení věrně dokresluje vůli pracovníků a cestu, kterou podstupují.
<P>
(Předsedající řečníka přerušila)
<SPEAKER ID="057" NAME="Zsolt László Becsey" AFFILIATION="PPE-DE">
(HU) V poslední době, částečně možná vinou krize, se postoj veřejnosti v členských státech, které přistoupily k Evropské unii v posledních pěti letech, vyznačuje zvýšenou citlivostí na každý krok, který by mohl zpochybnit nebo zdiskreditovat rovnocenné postavení a naprosto stejné standardy jejich členství v Unii. Pokud jde o můj volební obvod, vyslechli jsme v švédské televizi a poté na internetu obvinění, že v obci Harkakötöny je způsob, jakým se škubají husy, krutým zacházením se zvířaty, přestože ve skutečnosti na uvedeném místě nebyly žádné husy chovány řadu let. Jsem rád, že byla v tomto případě podána žaloba pro urážku na cti. Obdobná hanlivá prohlášení byla nedávno učiněna vůči chovatelům v mé zemi a toto prohlášení se týkalo vykrmování hus. Uvedená prohlášení vyvolala bojkot zpracovatelů, který způsobil hospodářské škody. Zajímavé je, že žádná taková obvinění nebyla vznesena vůči starým členským státům. Jedná se o opatření přijímaná v hospodářském zájmu, avšak jinou, výhradně politickou formou pomluvy jsou prohlášení obviňující národnostně podložené útoky vůči romskému obyvatelstvu v Maďarsku, jako kdyby se jednalo o skutečnost, třebaže je dosud většinou nemožné poskytnout důkaz, že se takové útoky skutečně staly. Žádám Komisi, aby tyto polemiky pozorně sledovala, a zejména aby je nešířila, neboť taková prohlášení by mohla významně poškodit prestiž Evropské unie v mé zemi v předvolebním období.
<SPEAKER ID="058" NAME="Thierry Cornillet" AFFILIATION="ALDE">
(FR) Paní předsedající, jako stálý zpravodaj Parlamentu pro humanitární pomoc jsem se právě vrátil z Kivu v Konžské demokratické republice a doufal jsem, že vám přinesu pozitivní zprávu, která by se týkala řešení situace v oblasti a návratu vysídlených osob do jejich domovů.
<P>
Můj optimismus bohužel ztlumilo rozhodnutí prezidenta al-Bašíra, které se týká největší humanitární krize - krize v Dárfúru. Máte pravdu, prezidente al-Bašíre, je správné to odložit, neboť se jedná ve skutečnosti o boj proti beztrestnosti a je správné zajistit dodržování mezinárodního humanitárního práva.
<P>
Prezident al-Bašír však ještě více posílil argumenty proti sobě tím, že přijal rozhodnutí, které je ve dvou ohledech nedomyšlené: zaprvé proto, že přispívá k posílení již existujícího rozhořčení vůči jeho osobě, a zadruhé by bylo možné toto rozhodnutí samo o sobě předložit Mezinárodnímu soudnímu dvoru, neboť důsledky pro Dárfúr jsou po humanitární stránce mimořádně závažné.
<P>
Svět v takovém případě nezapomene, ale pouhá slova nic nezmůžou, paní předsedající. Ačkoli jsme činili některé kroky, musíme jít nad rámec slov a začít jednat.
<SPEAKER ID="059" NAME="Ewa Tomaszewska" AFFILIATION="UEN">
(PL) Paní předsedající, to že občané EU musejí migrovat za prací, to že musí být mobilní, neboť nelze nalézt práci tam, kde žijí, a chudoba spojená s nezaměstnaností často vedou k tomu, že je zhoršena péče o děti, a někdy je tato péče dokonce zanedbávána.
<P>
Postupující hospodářská krize hrozí tím, že způsobí výrazný nárůst míry nezaměstnanosti. To může vést k nárůstu problému dětí ulice. Takové děti trpí nedostatečnou výživou a zdravotní péčí, dochází k předčasnému ukončení jejich vzdělání a někdy se tyto děti dostávají do styku s trestnou činnností. V době demografického kolapsu to nejen vede k omezení příležitostí k rozvoji každého jedince, ale znamená to také sociální hrozbu pro budoucí generace. Je třeba, abychom tento problém řešili.
<SPEAKER ID="060" NAME="Ilda Figueiredo" AFFILIATION="GUE/NGL">
(PT) Včera byl Mezinárodní den žen. Jeho význam roste v době, kdy se výrazně zhoršuje situace žen, zejména žen pracujících, neboť pokračuje nerovné zacházení s těmito ženami a jejich diskriminace.
<P>
Miliony žen a dívek se v současnosti setkávají se závažným zhoršením životních a pracovních podmínek, nízkými starobními důchody, propouštěním, nezaměstnaností, nejistou a špatně placenou prací a rozsáhlou chudobou a sociálním vyloučením. Tyto problémy mají závažný dopad na zaměstnanost žen a na situaci důchodkyň a na ženy s postižením, kterým je odpíráno právo mít práva v těchto mimořádně důležitých oblastech pro jejich důstojný život.
<P>
Proto bych, kromě toho, že chci pozdravit všechny ženy v Evropské unii a ve světě, chtěla požádat o bezodkladná opatření a nové politiky k zajištění toho, aby každá žena mohla požívat svá práva rovného občana v práci, rodinném životě, společnosti a politice.
<P>
Je třeba vytvořit podmínky k tomu, aby pracující ženy měly taková práva, aby mohly být matkami a pracovnicemi bez dalších postihů a aby si mohly vydělat spravedlivou mzdu a mít takové starobní důchody, které jim umožní důstojný život.
<SPEAKER ID="061" NAME="Árpád Duka-Zólyomi" AFFILIATION="PPE-DE">
- (SK) V oblasti respektování práv národnostních menšin na Slovensku opět není něco v pořádku, a to vinou ministra školství, představitele extrémně nacionalistické vládní strany.
<P>
Podle jeho rozhodnutí se ve školách s vyučovacím jazykem národnostních menšin mohou nadále používat jen ty učebnice dějepisu, které jsou doslovným překladem slovenských. Sleduje se tím to, aby se dějiny vyučovaly podle objednávky vlastní strany, a nikoli na základě skutečností.
<P>
Je to v rozporu s dosavadní praxí, ale i s mezinárodně garantovanými právy menšin. V EU má každá menšinová komunita přirozené právo na osvojení si svých dějin. Pobouření maďarských pedagogů, ale rovněž celé komunity na Slovensku je oprávněné. Je neúnosné, aby extrémistická strana takovýmto způsobem neustále generovala napětí proti menšinám. Je nezodpovědné, aby v době světové hospodářské krize někdo pociťoval potřebu pobuřovat proti národnostním menšinám. Hraje si s ohněm, kdo i v takové nejisté situaci takto činí.
<SPEAKER ID="062" NAME="Olle Schmidt" AFFILIATION="ALDE">
(SV) Paní předsedající, stejně jako mnoho ostatních jsem i já znepokojen rostoucím antisemitismem v Evropě. O víkednu se hrálo v Malmö, odkud pocházím, tenisové utkání Davisova poháru mezi Švédskem a Izraelem. Nebylo to obyčejné utkání. Hrálo se bez diváků, neboť místní politické vedení mělo pocit, že by nebylo možné zaručit bezpečnost. Řada z nás toto stanovisko kritizovala. V souvislosti s tímto utkáním se konaly demonstrace, z nichž jedna byla velmi násilná. Je jistě legitimní kritizovat politiky státu Izrael, ale tato kritika se nesmí zvrhnout v nenávist vůči všem Židům obecně, jinak řečeno v antisemitismus.
<P>
Přeživší holocaustu by neměli slýchat, že lidé v Evropě skandují "vrazi, vrazi", když probíhá shromáždění, jehož cílem je ukázat podporu státu Izrael. Následkem války v Gaze došlo k velkému množství útoků na majetek a zájmy Židů, a to i ve městě, odkud pocházím. Veškeré demokratické síly musí být v této otázce naprosto jednoznačné. Evropa má svou hrozivou historii, a ta se nesmí opakovat.
<SPEAKER ID="063" NAME="Hanna Foltyn-Kubicka" AFFILIATION="UEN">
(PL) Paní předsedající, jako někdo, pro něhož jsou ideály, na kterých je založena Evropská unie, více než jen heslem, jsem velice ráda, že Evropský parlament poskytne místo ke konání diskuse spojené s padesátým výročím tibetského povstání.
<P>
Současně jsem překvapena a zarmoucena skutečností, že datum této rozpravy bylo stanoveno na 12. ledna. Ráda bych připomněla těm, kteří to zapomněli, že tibetské povstání začalo 10. března. V tento den se však Parlament bude věnovat takovým otázkám, jako jsou požadavky na schvalování typu vozidel, pokud jde o obecnou bezpečnost motorových vozidel, a zpoplatňováním těžkých nákladních vozidel.
<P>
Jsou to důležitá témata. Lidé a instituce dotčení požadavky na schvalování typu vozidel u těžkých nákladních automobilů by se však neurazili, kdyby se data těchto rozprav navzájem vyměnila. Možná je 10. března spojeno s výročím souvisejícím s tímto tématem a já o tom nevím. Snad je to Světový den schvalování typu u těžkých motorových vozidel nebo Den inspektorů pro schvalování typu.
<P>
Odrazilo by se velice špatně zde na tomto Parlamentu, kdyby se ukázalo, že tato volba data pro rozpravu má původ v požadavku snížit její význam.
<SPEAKER ID="064" NAME="Marie Panayotopoulos-Cassiotou" AFFILIATION="PPE-DE">
(EL) Paní předsedající, návrh Komise týkající se směrnice o boji proti diskriminaci se postavil do opozice vůči řadě evropských občanů, a v důsledku toho jsou tito občané v obtížném postavení zpochybňování platnosti tohoto návrhu, který se dotýká jejich práv rozhodovat o věcech, pro které Evropská unie nemá pravomoc, prostřednictvím jejich státu.
<P>
S blížícími se volbami do Evropského parlamentu si myslím, že bychom neměli vznášet tato témata. Zrušení symbolů, zrušení práva rozhodovat o životě, to vše patří k právům každého státu. V době, kdy Evropský parlament ruší struktury, jejichž prostřednictvím se mohou poslanci svobodně vyjádřit, jako jsou například skupiny vytvořené z různých společenských stran, nemůžeme hovořit o rušení diskriminace.
<SPEAKER ID="065" NAME="Chris Davies" AFFILIATION="ALDE">
Paní předsedající, před měsícem jsme vy a já podruhé v tomto roce navštívili Gazu. Za námi následovali další - byl tam Javier Solana, konečně i Tony Blair, a byl tam také předseda Evropského parlamentu, aby se na vlastní oči přesvědčil o podmínkách, v nichž Palestinci v současnosti žijí.
<P>
Tento Parlament požadoval zrušení hospodářského embarga, které však ve velké míře pokračuje. Týden za týdnem jsou na palestinský lid uvalovány kolektivní tresty ze strany Izraele. Naše návrhy jsou v pořádku, ale mají malou hodnotu, jestliže jim Izreael odmítá naslouchat. Paní místopředsedkyně, prosím, abyste požádala pana předsedu o svolání schůze lídrů skupin a jeho kabinetu k posouzení toho, jak naše návrhy mohou být realizovány v praxi. U svých voličů se neustále setkávám z otázkou: Máte dohodu o přidružení s Izraelem. Jak je možné, že udržujete tento vztah s nějakou stranou, zatímco tato strana přehlíží naše zájmy a odmítá naše návrhy s takovým pohrdáním?
<SPEAKER ID="066" NAME="Předsedající">
Děkuji vám, pane Daviesi, vaši žádost předám.
<SPEAKER ID="067" NAME="Călin Cătălin Chiriţă" AFFILIATION="PPE-DE">
(RO) Obzvláště důležité pro systém vzdělávání v Rumunsku jsou evropské hodnoty. Volební příspěvky našich kolegů poslanců László Tőkése, Csaby Sógora a Iuliuse Winklera někdy ztrácejí kontakt se skutečností.
<P>
Rumunsko nabízí etnickým menšinám rozmanité informace v jejich mateřském jazyce. Rád bych zdůraznil významnou úlohu, kterou hraje univerzita Babeş-Bolyai v Kluži-Napoce, která poskytuje maďarské středoškolské vzdělání. Multikulturní organizační systém stanovený v listině univerzity Babeş-Bolyai z roku 1995 zajišťuje úplné, nezávislé informace v rumunštině, maďarštině a němčině, a dále hebrejská studia, na všech akademických stupních.
<P>
Na univerzitě Babeş-Bolyai je řada insignií a nápisů v maďarštině a němčině. Sedmnáct fakult nabízí v současnosti studijní programy v rumunštině a maďarštině, a současně jedenáct fakult nabízí přednášky v rumunštině a němčině. Na univerzitě jsou také dvě fakulty, Reformované teologie a Rumunské katolické teologie, kde jsou studijní programy výhradně v maďarštině.
<SPEAKER ID="068" NAME="Jelko Kacin" AFFILIATION="ALDE">
(SL) Upřímně vítám dnešní rozhodnutí chorvatské vlády reagovat v zásadě pozitivně na iniciativu Evropské komise týkající se zprostředkování mezi Slovinskem a Chorvatskem. Kladná odpověď bohužel rovněž zahrnuje dva zbytečné argumenty, podmínku, která výrazně snižuje možnost zprostředkování.
<P>
Je však důležité, aby tato činnost společně s vytvořením podmínek, které zprostředkování umožní, byla zahájena co nejdříve, což zmírní politické klima v obou zemích a povede k tomu, aby se dialog uskutečnil za lepších podmínek. Musíme rovněž podporovat proces rozšíření Evropské unie, a právě proto potřebujeme Lisabonskou smlouvu. Základní otázkou je čas, a proto doufám, že rámcová dohoda o zprostředkování bude v krátké době vypracována.
<SPEAKER ID="069" NAME="Jim Higgins" AFFILIATION="PPE-DE">
(GA) Paní předsedající, zemědělci v odvětví mléka jsou ve velice obtížné situaci. Cena mléka klesla na 22 až 24 centů za litr a došlo k výraznému celosvětovému snížení poptávky po mléčných výrobcích, zejména v Asii a Číně v důsledku skandálu s melaminem. V Irsku existuje v odvětví mléka přibližně dvacet tisíc zemědělských podniků a počet lidí přímo zaměstnaných v tomto odvětví dosahuje třiceti tisíc. Došlo také k 3% nárůstu výroby jen ve Spojených státech a zároveň ke zvýšení výroby v Brazílii. Dalším problémem je směnný kurz mezi eurem a librou šterlinků. Je jasné, že zemědělským podnikům musí být poskytnuta krátkodobá pomoc, která jim umožní přežít. Měl by být neprodleně navržen intervenční systém, který se v minulosti ukázal jako velmi úspěšný.
<SPEAKER ID="070" NAME="Filiz Hakaeva Hyusmenova" AFFILIATION="ALDE">
(BG) Děkuji vám, paní předsedající. Mezinárodní den žen je pro nás příležitostí ohlédnout se za naší politikou rovnosti žen a mužů. Řada lidí si myslí, že tato politika je zaměřena pouze na ženy a na to, aby ženám byly poskytovány stejné podmínky, jaké mají muži, ve smyslu zaměstnanosti, odměny za vykonanou práci a volného času.
<P>
To jsou cíle relevantní právě tak v hospodářské krizi, ale rovnost by se měla zaměřit také na muže. Krize má vliv pracovní trh. Očekává se, že řada mužů ztratí práci, neboť mají vyšší mzdy a bude snaha snižovat činnosti náročné na pracovní síly v odvětví financí. Vzrůstá pravděpodobnost, že se muži budou více zapojovat do rodinného života, a současně dochází k obratu v tradičních sociálních rolích. To, zda jsou na tuto změnu muži připraveni a zda sociální změny mohou takové změně napomoci, jsou otázky, na které bude třeba nalézt odpověď.
<P>
Možná řešení se budou lišit v různých členských státech, regionech a komunitách. To je důvod, proč požaduji sjednocení vnitrostátních plánů týkajících se rovnosti žen a mužů na stejnou úroveň.
<SPEAKER ID="071" NAME="Iosif Matula" AFFILIATION="PPE-DE">
(RO) Podle statistik vede třetina dětí v Evropské unii sedavý způsob života a nezdravě se stravuje. V důsledku toho se zvyšuje riziko výskytu vysokého tlaku a cukrovky, ale i dalších nemocí.
<P>
Evropský parlamenet přijal v roce 2007 zprávu o úloze sportu ve vzdělávání. Ve skutečnosti by podle ní měly být povinné nejméně tři hodiny sportu týdně jako součást vzdělávacích programů. Víme, že tělesná výchova připravuje děti pro zdravý způsob života a pěstuje v nich také významné sociální hodnoty, jako je disciplína, solidarita, týmový duch a smysl pro fair play.
<P>
Právě proto vyzývám Komisi, aby důsledněji sledovala provedení závazného požadavku minimálně tří hodin týdně tělesné výchovy ve školách ve vnitrostátním právu a dodržování tohoto požadavku a dále zvýšení počtu sportovních hal a zlepšení jejich základního vybavení.
<SPEAKER ID="072" NAME="Marco Pannella" AFFILIATION="ALDE">
(IT) Paní předsedající, dámy a pánové, v příběhu Alberta Camuse je mor ohlašován potkanem, který přichází a pak umírá u našich nohou. Nechceme být jako neužiteční potkani, kteří přicházejí oznámit antidemokratický, násilný a protievropský mor, jenž v současnosti způsobuje nové pohromy v Římě, Bruselu, Jeruzalému či Paříži.
<P>
Pan Cappato již před okamžikem řekl, proč zítra opustíme svou práci zde a budeme spěchat na pomoc v boji s protievropským a protidemokratickým vzdorem v naší zemi. Evropský parlament slaví třicáté výročí. Jestliže se ohlédneme zpět na tu dobu, je toho hodně, co nás bude znepokojovat. Bojujeme, nevzdáváme se.
<SPEAKER ID="073" NAME="Zita Pleštinská" AFFILIATION="PPE-DE">
- (SK) Ve svém vystoupení bych ráda upřela pozornost Evropského paramentu na 15. březen, který byl z iniciativy organizace Consumer International vyhlášen Mezinárodním dnem spotřebitelských práv. Právě tento den je vynikající příležitostí k tomu, jak prostřednictvím politiky související s ochranou spotřebitele přiblížit Evropskou unii jejím občanům.
<P>
Jako členka Výboru pro vnitřní trh a ochranu spotřebitele jsem intenzivně spolupracovala na této problematice. Těší mě velký zájem mladých lidí, kteří se aktivně zapojují do různých spotřebitelských aktivit. Například do mezinárodní soutěže mladých spotřebitelů Spotřeba pro život, kterou organizuje Asociace spotřebitelských subjektů Slovenska, se každoročně zapojuje více a více mladých spotřebitelů, kteří zajímavě hovoří o svých prvních zkušenostech s výběrem a spotřebitelskými rozhodnutími.
<P>
Chtěla bych povzbudit vlády členských států EU, aby posilovaly a podporovaly spotřebitelské organizace. Pouze silné, reprezentativní a účinné nevládní organizace dovedou šířit povědomí spotřebitelů o jejich právech.
<SPEAKER ID="074" NAME="Marian Harkin" AFFILIATION="ALDE">
Paní předsedající, i já bych chtěla přidat svůj hlas k těm, kteří odsoudili vražedný, zlomyslný a zbabělý útok na kasárna britské armády v Severním Irsku, a chci vyjádřit svou nejhlubší soustrast s rodinami těch, kteří byli zraněni nebo zabiti.
<P>
Konkrétní otázkou, kterou bych chtěla dnes vznést, je to, že ve středu večer Komise vydá prohlášení ke své zelené knize o potřebách pracovní síly EU, pokud jde o zdraví. Podle této zelené knihy má proudržení dostatečné pracovní síly klíčový význam vzdělávání, nábor a udržení mladých praktiků.
<P>
V Irsku jsme však ve zcela opačné situaci, neboť zde bylo zrušeno 16,5 % pracovních míst pro osoby s nízkým vzděláním pracující v ošetřovatelství. V ústavu Sv. Angely v mém volebním obvodu bylo zrušeno 25 % míst ve všeobecném ošetřovatelství a 40 % míst v ošetřovatelství pro osoby s duševním postižením.
<P>
Komise musí vyvíjet tlak na členské státy s cílem zajistit, že každá země přijme odpovědnost za odbornou přípravu svých pracovníků v oblasti zdravotní péče a to, že bude uplatňován také náš etický požadavek neusilovat přitom o přijímání pracovníků v oblasti zdravotní péče z rozvojových zemí a nepoškozovat jejich již tak zranitelné systémy zdravotní péče.
<SPEAKER ID="075" NAME="Csaba Sógor" AFFILIATION="PPE-DE">
(HU) Hovořil jsem několikrát jménem tradičních národnostních menšin. Někteří z mých kolegů mě obvinili z nacionalismu. Je zvláštní, že většina často zkouší maskovat své obavy a nálady zaměřené proti menšinám obviněními z nacionalismu nebo nenávistnými projevy proti menšinám. Dofám, že kolegům poslancům nebude vadit, když teď budu hovořit jménem náboženské menšiny. Rumunská řecká katolická církev byla během komunistické éry zakázána. Po roce 1990 byla reorganizována a obdobně jako další historické církve se pokouší dodnes získat zpět svůj nemovitý majetek, který jí byl odebrán. V Rumunsku je v současnosti navrhován zákon, který by, bude-li přijat, ve svém důsledku upřel této církvi právo na nemovitosti, které v současnosti žádá zpět. Chtěl bych z tohoto místa upozornit na dvojí povahu této situace - na to, jakým způsobem jsou pošlapávána práva, i na tento skrytý pokus o potlačení menšin. Je nepřijatelné, aby stát zasahoval takovým nežádoucím způsobem do života církve.
<SPEAKER ID="076" NAME="Nickolay Mladenov" AFFILIATION="PPE-DE">
(BG) Děkuji vám, paní předsedající. Rád bych se zde zmínil o problému, který je důvodem k hluboké bolesti. Za poslední dva týdny jsme slyšeli zprávy z Bývalé jugoslávské republiky Makedonie, kde jisté církevní autority vyjádřily přání exhumovat těla bulharských vojáků, kteří zemřeli na území této země ve všech válkách, které se tu odehrály v průběhu dvacátého století. Bulharská veřejnost, a jsem si jist, že to platí i pro evropskou veřejnost, považuje tento požadavek za zcela nepřijatelný. Nikdo nemá právo dělat frašku se vzpomínek na ty, kdo zahynuli ve válkách. Musíme těmto obětem vzdát čest a věnovat respekt, dodržet základní evropskou zásadu pocty mrtvým a zachovat si ty nejlepší tradice tolerance, které máme.
<P>
Vyzývám Evropský parlament, aby upozornil orgány Bývalé jugoslávské republiky Makedonie, že tyto požadavky nesmí zůstat nezodpovězeny vládou. Chceme slyšet jasné vyjádření, jednoznačné ujištění, že nikdo v Makedonii nezrealizuje tyto hrozby. Pro jakoukoli civilizovanou zemi by to znamenalo porušení základních kulturních a národních úmluv.
<SPEAKER ID="077" NAME="Bruno Gollnisch" AFFILIATION="NI">
(FR) Paní předsedající, před nedávnem jsme se dozvěděli o neuvěřitelném rozsudku odnětí svobody na dobu šesti let pro dva německé právníky, Horsta Mahlera a Sylviu Stolzovou.
<P>
Tento hrozný verdikt je motivován skutečností, že tito dva vyjadřují názor, který se odlišuje od oficiální verze historické skutečnosti, pokud jde o koncentrační tábory za druhé světové války, a ve vnímání rozsahu této skutečnosti.
<P>
Bez ohledu na to, co si kdo myslí o jejich názorech, je nesmírně závažnou ta skutečnost, že by v dnešní Evropské unii měli být občané, a nadto právníci, takto odsouzeni za zpochybnění historické skutečnosti.
<P>
Jako by v současném tzv. demokratickém Německu stále existovali soudci, kteří umlčí svobodu projevu se stejnou horlivostí, jak tomu bylo v národně socialistickém nebo komunistickém Německu.
<P>
Je tomu tak bohužel i v jiných státech Unie, mimo jiné ve Francii. Je to neodpustitelné a velmi závažné.
<SPEAKER ID="078" NAME="Mieczysław Edmund Janowski" AFFILIATION="UEN">
(PL) Paní předsedající, dnes zde nechci zmiňovat otázku politické povahy. Nedávno mne kontaktoval jeden z mých voličů, nadšený zastánce standardizace, ohledně standardizace zástrček u nabíječek mobilních telefonů.
<P>
Tato záležitost je jen zdánlivě nicotná. Jsem přesvědčen, že kdyby byla v této oblasti zavedena regulace, uvítali by to všichni vlastníci mobilních telefonů. Z technického pohledu je věc velice jednoduchá. Známe taková úspěšná řešení z minulosti, například v případě standardů pro kompaktní disky - lze je používat ve všech počítačích. Bylo by možná užitečné přezkoumat tyto záležitosti, které mají pouze druhořadý význam, v zájmu toho, abychom pomohli našim občanům. Očekávají to od nás.
<SPEAKER ID="079" NAME="Předsedající">
Rozprava je ukončena.
