<CHAPTER ID="014">
Plán práce
<SPEAKER ID="021" NAME="Předseda">
Tímto vás informuji, že na základě článku 68 jednacího řádu podepíšeme já a předseda Rady v úterý 25. září čtyři legislativní akty přijaté postupem spolurozhodování. Názvy těchto legislativních aktů naleznete v zápise z dnešního zasedání.
<P>
Konečná verze pořadu jednání navržená Konferencí předsedů na její schůzi 20. září 2007 na základě článků 130 a 131 jednacího řádu byla rozdána. Navrženy byly tyto změny:
<P>
Pondělí:
<P>
Žádné změny.
<P>
Úterý:
<P>
Skupina PSE požádala, aby zpráva pana Zatloukala o účinnosti a rovnosti v evropských systémech vzdělávání a odborné přípravy byla přesunuta z úterního večera na středeční večer a zařazena po zprávě paní Descampsové.
<SPEAKER ID="022" NAME="Hannes Swoboda" AFFILIATION="PSE">
(DE) Pane předsedo, budu velmi stručný. Jelikož několik zpráv bude projednáváno najednou a zpráva Saryusz-Wolski byla odložena z pondělka na úterý, zbude v úterý večer jen velmi málo času na projednání Zatloukalovy zprávy. Po dohodě se zpravodajem bychom proto upřednostňovali odložit projednání této zprávy na středu. Jiný důvod nemám.
<SPEAKER ID="023" NAME="Předseda">
- Děkuji, jsem si jist, že to byl také důvod navrhované změny.
<P>
(Parlament žádost schválil)
<P>
Zpráva pana Zatloukala byla odložena na zasedání ve středu večer.
<P>
Středa:
<P>
Skupiny Verts/ALE, GUE/NGL a ALDE požadují, aby prohlášení Rady a Komise o situaci v Myanmaru/ Barmě byla zařazena na pořad jednání ve středu odpoledne, po předložení návrhů usnesení.
<SPEAKER ID="024" NAME="Monica Frassoni" AFFILIATION="Verts/ALE">
(IT) Pane předsedo, dámy a pánové, jak jste správně uvedli, tato sněmovna vyjádřila své stanovisko k situaci v Barmě při různých příležitostech, ale to, co se děje dnes, se nedělo v roce 1988. Tisíce a tisíce lidí, mnichů, demonstrují a není pochyb, že věci se daly do pohybu.
<P>
Orgány Společenství, Komise a Rada, až dosud mlčely. Jen tu a tam se z některého členského státu ozývaly ohlasy. Podle našeho názoru proto bude středa správným okamžikem pro prohlášení Rady a Komise a řady řečníků z politických skupin, kterými přinejmenším vyjádří naši podporu tomuto novému vývoji v Barmě.
<P>
V této době nemůžeme je nečinně přihlížet, naší povinností je veřejně upozorňovat na situaci v této zemi, protože my tu možnost máme. Proto pevně doufám, že plenární zasedání vyhoví uvedeným třem skupinám, které tento návrh předkládájí.
<SPEAKER ID="026" NAME="Annemie Neyts-Uyttebroeck" AFFILIATION="ALDE">
(NL) Pane předsedo, dámy a pánové, pokud kdy nastal čas na sdělení Komise a Rady upozorňující na situaci v konkrétní zemi, pak je to právě nyní. Krátká diskuse o situaci v Barmě nám umožní vyjádřit solidaritu s událostmi, které se v této zemi v uplynulých dnech odehrály, a je proto velmi důležité, abychom tak učinili. Nás, kteří se upřímně zajímáme o situaci v Myanmaru, a Barmánců obecně, především paní Aun Schan Su Ťij, je zde dost, abychom si na uvedenou diskusi udělali čas během tohoto dílčího zasedání Parlamentu - a nemusí být ani příliš dlouhá.
<SPEAKER ID="028" NAME="Hannes Swoboda" AFFILIATION="PSE">
(DE) Pane předsedo, ve skupině jsme přirozeně o této myšlence také podrobně diskutovali. Máme pocit, že v tento konkrétní okamžik, kdy v oblasti probíhají demonstrace, není možná pro nás ta správná chvíle - a vyjádřím se hovorově - vydat se všanc a vyjádřit naše stanovisko. Náš názor je v tomto ohledu poměrně jasný.
<P>
Pokud je to ale přání sněmovny, a pokud si ujasníme, že všichni stojíme na straně demonstrujících, tak jak jsme to ostatně vždy deklarovali, pak bychom mohli dosáhnout kompromisu v tom smyslu, že podpoříme navrhovanou rozpravu k tomuto tématu, ale nebudeme v této chvíli předkládat usnesení, čímž nevylučuji, že příště, až budeme vědět, jak se situace vyvíjí, přijmeme usnesení. Žádám proto, abychom alespoň odděleně hlasovali o konání rozpravy a o předložení usnesení.
<SPEAKER ID="029" NAME="Předseda">
Děkuji, pane Swobodo. Přesně to jsem chtěl navrhnout. Nejprve hlasujme o konání rozpravy. Bude-li výsledek hlasování ve prospěch konání rozpravy, pak přistoupíme k další otázce, zda předložit usnesení. To je logický a smysluplný postup. Můžeme tedy tento postup zvolit?
<P>
(Parlament návrh schválil)
<SPEAKER ID="030" NAME="Martin Schulz" AFFILIATION="PSE">
(DE) Pane předsedo, nevěděli jsme, že by liberální frakce mohla chtít usnesení, a pokud ano, že by bylo předloženo až na příštím dílčím zasedání. Toto je nová situace. Všichni se s ní dokážeme vyrovnat. Pokud tomu tedy dobře rozumím, je návrh liberální frakce, který nyní předložíte k hlasování, následující: pokud budou skupiny souhlasit s vypracováním návrhu usnesení, měl by být předložen na příštím dílčím zasedání. To ale ještě neznamená, že jsme již dosáhli dohody, ale znamená to, že pokud se mezi sebou dohodneme, bude usnesení předloženo během příštího dílčího zasedání. To je pro nás všechny přijatelné.
<SPEAKER ID="031" NAME="Předseda">
Nejprve musíme rozhodnout, zda chceme usnesení, a pokud se rozhodneme, že ano, pak se rozhodneme, kdy bychom jej měli přijmout.
<SPEAKER ID="032" NAME="Daniel Cohn-Bendit" AFFILIATION="Verts/ALE">
(DE) Pane předsedo, mám jednu faktickou poznámku: jelikož se jedná o novou záležitost, nemůžeme jednoduše říci ano nebo ne. Měli bychom celou věc projednat, a ne jednoduše přijmout fakt, že pouhá příslušnost k sociálně demokratické frakci opravňuje naše kolegy k tomu, aby mluvili za nás za všechny a mohli rozhodovat o dalším přijatelném postupu. Chtěli bychom se proti tomu ohradit způsobem, který bude možná ještě přijatelnější.
<SPEAKER ID="033" NAME="Předseda">
Navrhuji, abychom nejdříve hlasovali, zda chceme usnesení. Budeme-li hlasovat pro přijetí usnesení, následně rozhodneme, zda bude přijato tento týden nebo v průběhu říjnového dílčího zasedání.
<SPEAKER ID="034" NAME="Hartmut Nassauer" AFFILIATION="PPE-DE">
(DE) Pane předsedo, samozřejmě, že potřebujeme usnesení Evropského parlamentu k této otázce. Navrhovali jsme usnesení při mnoha jiných příležitostech, a některá byla velmi obsáhlá, a ne vždy tak naléhavá. Nyní máme zcela konkrétní důvod, velmi významnou změnu situace v této zemi, jejíž vývoj již dlouhý čas sledujeme.
<P>
Již bylo zdůrazněno, že vedoucí představitelce opozice, která strávila dlouhá léta v domácím vězení, byla udělena naše Sacharovova cena, ale ona ji dosud nedostala. Proto musíme na tento nový vývoj reagovat usnesením. Přesto není nezbytně nutné, abychom tak učinili již tuto středu. Ve středu povedeme rozpravu a já bych navrhoval, abychom hlasovali o usnesení na následujícím zasedání.
<SPEAKER ID="035" NAME="Předseda">
Nyní budeme hlasovat o tom, zda chceme usnesení, a ve druhém hlasování rozhodneme, kdy by mělo být přijato.
<P>
(Parlament s usnesením souhlasil)
<SPEAKER ID="036" NAME="Daniel Cohn-Bendit" AFFILIATION="Verts/ALE">
(DE) Pane předsedo, chtěl bych říci několik slov o důvodech, proč bychom nyní měli rozhodnout o usnesení.
<P>
V podstatě této rozpravě nerozumím. Všichni tleskali, když předseda zaujal jasné stanovisko. To, co pan předseda řekl, může být bezpochyby zapracováno do usnesení, které Parlament může přijmout již tento čtvrtek. Co je tak obtížného na odsouzení současné situace v Barmě? V čem je problém? Kdo potřebuje 10 nebo 20 dnů na to, aby prohlásil: jsme na straně těch, kteří bojují za svobodu v Barmě, tečka! Stačí deset řádků! Pokud to sociální demokraté nebo skupina EPP-ED nedokáží, navrhneme usnesení za ně.
<SPEAKER ID="037" NAME="Předseda">
O přijetí usnesení již bylo rozhodnuto. Máme usnesení navrhnout ještě tento týden?
<P>
(Parlament žádost schválil)
<P>
Navrhuji zahájit dobu vyhrazenou pro otázky nikoli v 17:30, ale v 18:00, abychom měli více času na rozpravu, a vyhradit obvyklou hodinu a půl na otázky, tj. od 18:00 do 19:30.
<P>
(Parlament s návrhem souhlasil)
<P>
Čtvrtek:
<P>
Žádné změny
<P>
Zasedání ve dnech 10. a 11. října
<P>
Středa:
<P>
Skupina sociálních demokratů požadovala odložení společné rozpravy o zprávách paní Bowlesové a paní van den Burgové o statistice Společenství na říjnové dílčí zasedání ve Štrasburku.
<SPEAKER ID="038" NAME="Hannes Swoboda" AFFILIATION="PSE">
(DE) Pane předsedo, odložení požadujeme z následujících důvodů. Dosažení dohody s Radou by mělo být možné při prvním čtení. Pokud by se ale rozprava konala již 10. října, dohoda by pravděpodobně nebyla možná. Proto bychom rozpravu měli odložit. Domnívám se, že pan zpravodaj s tímto návrhem také souhlasí.
<SPEAKER ID="039" NAME="Předseda">
Dávám hlasovat o návrhu na odložení uvedené rozpravy na říjnové dílčí zasedání.
<P>
(Parlament návrh schválil.)
<P>
Čtvrtek:
<P>
Žádné změny
<P>
(Plán práce byl přijat¹)
