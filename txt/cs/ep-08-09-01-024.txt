<CHAPTER ID="024">
Koordinovaná strategie s cílem zlepšit boj proti daňovým podvodům (rozprava) 
<SPEAKER ID="224" NAME="Předsedající">
Dalším bodem je zpráva paní Bowlesové jménem Hospodářského a měnového výboru o koordinované strategii s cílem zlepšit boj proti daňovým podvodům.
<SPEAKER ID="225" NAME="Sharon Bowles">
zpravodajka. - Pane předsedající, dovolte mi, abych při této příležitosti nejprve poděkovala kolegům za jejich příspěvky, zejména o jednom či dvou tématech, v nichž se naše názory stále rozcházejí. Myslím, že nás toho více spojuje, než rozděluje, a že můžeme dosáhnout uspokojivého výsledku, aniž se příliš odchýlíme od podstaty problému.
<P>
Široké zásady, o něž se opírá tato zpráva o daňových podvodech, jsou jednoduché a pouze podvodníci by s nimi mohli nesouhlasit. Je těžké posoudit daňové ztráty způsobené podvody. Podvodníci a osoby dopouštějící se daňových úniků pečlivě maskují své činnosti před daňovými orgány, ale podle odhadů se očekává výše těchto ztrát na úrovni 200-250 miliard EUR, neboli 2-2,5 % HDP Evropské unie.
<P>
Moje otázka zní: Vynakládáme 2-2,5 % našeho společného úsilí na řešení tohoto problému? Protože odpověď na tuto otázku je zcela určitě "ne", může existovat pouze jediný závěr. Je proto třeba vynaložit více úsilí, více pozornosti a zejména více pozornosti založené na kolektivní spolupráci členských států.
<P>
Největší samostatnou příčinou daňových ztrát jsou v současnosti podvody v oblasti DPH, zejména neuskutečnění obchodu nebo kolotočové podvody. Je to docela jednoduché, a to kvůli mezeře v ustanoveních o DPH, podle nichž se nezdaňuje přeshraniční obchod v rámci Společenství. Takže zboží zakoupené bez DPH může být prodáváno dále a obchodníci si DPH přivlastní a pak zmizí. Do složitých kolotočů se zaplétají nevinní obchodníci a opatření členských států v boji proti podvodům, například zmrazení úlev, mohou poškozovat nevinné podniky. V mé zemi, Spojeném království, tento problém dobře známe. To vše je dalším důvodem pro řešení problému u jeho kořenů.
<P>
Prakticky musí DPH zůstat spotřební daní založenou na tom, co připadne daňovému úřadu v zemi konečného určení. Ve zprávě se navrhuje, aby byla DPH ukládána na dodávky v rámci Společenství v minimální výši, tedy 15 %, přičemž dovážející členský stát posléze uplatní svou vlastní vnitrostátní sazbu na následující stadia.
<P>
Dále je třeba 15 % vybraných členským státem původu předat členskému státu konečného určení nějakou formou zúčtování nebo vyrovnání. To je nyní technicky proveditelné; o to více, že se nevyhnutelně blížíme době záznamů transakcí v reálném čase. A to nemusí být centralizováno, může se to uskutečnit decentralizovaně a dvoustranně.
<P>
Pokud se týká dalších způsobů boje proti podvodům a daňovým únikům, nevedou z těchto důvodů výměna informací a spolupráce centrální a, smím-li to tak říci, přístup "hotovost hned" nebo "co z toho budu mít?" v některých čtvrtletích k pokroku a jsou krátkozrakým názorem. Úhrada přijde jindy, než když o něco žádáte.
<P>
Daňové orgány potřebují znát aktiva, aby pomohly sledovat skryté příjmy, které mohou být nehlášené nebo samy o sobě pocházet z trestné činnosti. To je narušeno, pokud je narušena výměna informací mezi orgány. Zde musíme rovněž jednat v mezinárodním měřítku, abychom byli co nejefektivnější.
<P>
A konečně se dostávám ke směrnici o zdanění úspor. Je správné se této směrnici znovu věnovat, například proto, aby se uzavřely mezery jako například využívání právnických osob, například nadací, za účelem vyhnutí se svým povinnostem. Daňové srážky nejsou ideální, ale zde se rozcházíme v tom, může-li to být učiněno bez nežádoucích dopadů.
<P>
To jsou otázky, kterými se v této zprávě zabýváme. Doporučuji vám ji a se zájmem se těším na příští rozpravu.
<SPEAKER ID="226" NAME="László Kovács">
člen Komise. - Pane předsedající, především bych chtěl poděkovat Evropskému parlamentu, a zejména zpravodajce paní Bowlesové za její konstruktivní zprávu o koordinované strategii s cílem zlepšit boj proti podvodům.
<P>
V květnu 2006 přeložila Komise sdělení zaměřené na zahájení široké diskuse o různých prvcích, které by měly být vzaty v úvahu při strategii Společenství namířené proti podvodům.
<P>
Jsem potěšen, že Evropský parlament uznává a podporuje přijaté iniciativy a přístup, který Komise zvolila ve svém sdělení. Rovněž jsem potěšen, když vidím, jak Evropský parlament vyzývá Komisi, aby předložila své návrhy.
<P>
Tato zpráva je velmi užitečným a komplexním příspěvkem k probíhající rozpravě o boji proti daňovým podvodům. Komise plně souhlasí s tím, že podvody jsou problémem, proti němuž nelze bojovat pouze na vnitrostátní úrovni.
<P>
Komise se bude zabývat mnoha poznámkami a návrhy vzešlými z Evropského parlamentu v rámci jeho činnosti týkající se současných i připravovaných legislativních návrhů konvenčních opatření boje proti podvodům.
<P>
Pokud se týká opatření předpokládaných v roce 2008, mohu potvrdit, že Komise plánuje předložit tři soubory legislativních návrhů - jeden v říjnu, druhý v listopadu a třetí v prosinci 2008. Tyto soubory opatření budou zahrnovat zdokonalené postupy registrace a deregistrace plátců DPH, aby se tak zajistilo neprodlené určení a deregistrace falešných plátců daně a aby bezúhonné podniky získaly větší jistotu. Legislativní návrhy se budou týkat rovněž společné a nerozdílné odpovědnosti obchodníků, vytvoření evropské sítě (EUROFISC) zaměřené na zlepšení spolupráce při brzkém odhalování podvodníků, ukotvení podmínek pro výjimky z DPH při dovozu, vzájemnou pomoc při náhradách, automatizovaný přístup k údajům, potvrzení jména a adresy daňového poplatníka v databázi Systému výměny informací o DPH a na společnou odpovědnost za ochranu příjmů všech členských států.
<P>
Komise do října předloží sdělení, v němž bude stanovena soudržnost přístupu, který představí, a také harmonogram dalších kroků. Sdělení se bude rovněž zabývat otázkami týkajícími se dlouhodobého přístupu, zejména nutnosti výzkumu využití moderních technologií, které jsou v této zprávě rovněž zdůrazněny.
<P>
Za dodržení určitých podmínek je Komise stále otevřena zkoumání systémů alternativních k současnému systému DPH. V této souvislosti zpráva zmiňuje mechanismus zpětného zdanění a zdanění dodávek v rámci Společenství. Komise nabízí Radě ECOFIN obě tyto radikální možnosti ke zvážení, ale členské státy dosud neukázaly politickou vůli k přijetí tak dalekosáhlých opatření.
<P>
Pokud se týká přímých daní, pracuje Komise na revizi směrnice o zdanění úspor a do konce září zamýšlí předložit zprávu o fungování směrnice, jak o to dne 14. května 2008 požádala Rada ECOFIN. Během procesu přezkumu jsme pečlivě analyzovali stávající působnost směrnice a potřebu pozměňovacích návrhů, které zvýší její účinnost. Po zprávě bude následovat předložení těch pozměňovacích návrhů směrnice o zdanění úspor, jež se ukáží jako nezbytné a vhodné. Komise rovněž vzala pozorně na vědomí závěry ze zasedání Rady ECOFIN ze stejného dne, které zdůrazňují význam podpory zásad řádné správy věcí veřejných v oblasti daní - tj. transparentnosti, výměny informací a spravedlivé daňové soutěže - a začlenění souvisejících ustanovení do dohod se třetími zeměmi a seskupeními třetích zemí.
<P>
Díky úzké spolupráci s členskými státy v rámci odborné skupiny Komise pro strategii pro boj proti daňovým podvodům získává na úrovni EU myšlenka strategie boje proti podvodům konkrétní podobu. Oznámená opatření budou velkým krokem vpřed, i když k tomu bude třeba ještě velkého úsilí.
<P>
Pokud se týká vaší rozpravy o daňové soutěži, zjistíte, že pracujeme v rámci skupiny pro kodex chování na zrušení škodlivých režimů živnostenské daně v EU. Celkem skupina pro kodex chování vyhodnotila přes 400 opatření současných 27 členských států a jejich závislých a zámořských území, z nichž více než sto bylo označeno jako škodlivé. Většina z těchto sto opatření již byla zrušena a u zbytku bude zrušení stanoveno v rámci přechodných opatření Práce řízená kodexem je úspěšná. V členských státech a jejich závislých nebo přidružených územích prozatím vedla k odstranění téměř všech škodlivých daňových opatření.
<P>
Závěrem bych rád poděkoval Evropskému parlamentu za jeho konstruktivní příspěvek k rozpravě o koordinované strategii pro zlepšení boje proti daňovým podvodům.
<SPEAKER ID="227" NAME="Othmar Karas">
navrhovatel stanoviska Výboru pro právní záležitosti. - (DE) Pane předsedající, pane komisaři, paní zpravodajko, děkuji vám za prospěšnou spolupráci a vaši zprávu.
<P>
Přednesu čtyři body. Zaprvé, jsme přesvědčeni, že potřebujeme zdůrazňovat, že daňové podvody nejsou něco, proti čemu se dá bojovat izolovaně, a že koordinovaný přístup je klíčový, a to jak mezi jednotlivými členskými státy, tak se třetími zeměmi. Zadruhé, plánované pilotní projekty pro boj proti kolotočovým podvodům jsou dobrým nápadem a my je bereme na vědomí, avšak měli bychom poznamenat, že to u malých a středních podniků nesmí vést k žádnému zhoršení rámcových podmínek. Zatřetí, výslovně podporujeme návrhy Komise týkající se změny směrnice o DPH a nařízení Komise o správní spolupráci v této oblasti. Začtvrté, jsem potěšen, že diskuse o všeobecném zrušení bankovního tajemství je něco, co nezíská většinu v žádném výboru a co bylo nyní zcela jasně velkou většinou zamítnuto.
<SPEAKER ID="228" NAME="Werner Langen" LANGUAGE="DE">
Pane předsedající, rád bych se se svým blahopřáním připojil k těm, která již byla zpravodajce vyjádřena. Bojem proti daňovým podvodům se tato sněmovna zabývá již léta, a naneštěstí, i přes mnoho iniciativ a komplexní podporu Parlamentu, nemůže komisař vykázat dostatečný pokrok - přestože ten je naléhavě třeba -, protože je jeho úsilí více či méně blokováno členskými státy. Někdo by si mohl myslet, že by bylo v zájmu členských států pokročit v boji proti daňovým podvodům, protože hovoříme o získání částky, která přesahuje 200 miliard EUR ročně - jinými slovy více než činí rozpočet EU - aniž by bylo třeba zvyšovat daňové sazby poctivým daňovým poplatníkům. V jakékoliv diskusi o této otázce je tedy zásadní zdůraznit, že určitou část odpovědnosti nesou samy členské státy.
<P>
Přijetí zprávy se ukázalo jako poměrně obtížné, vzhledem k problémům, které původně vznikly kvůli jedné konkrétní otázce ve výboru, ale záležitost byla nyní vyřešena. Paní Bowlesová ukázala velkou ochotu ke spolupráci. Z našeho pohledu se jednalo o obtížnou zprávu, protože obsahovala jeden pozměňovací návrh, který nemůžeme podpořit. Ještě teď existují návrhy na vyždímání daňových poplatníků i daňových zdrojů do poslední kapky. Ukáže se, jedná-li se o citlivou možnost, nebo to jednoduše povede k novým trestným činům. Navíc nemůžeme podpořit pozměňovací návrh 4, který navrhli dva naši kolegové poslanci ze skupiny socialistů a který se zaměřuje na zrušení směrnice o zdanění úspor.
<P>
Naše stanovisko je tedy následující: Ve všech ohledech plně podporujeme zprávu paní Bowlesové, ale pokud získá pozměňovací návrh 4 o zrušení směrnice o zdanění úspor většinu, odmítneme celou zprávu.
<SPEAKER ID="229" NAME="Benoît Hamon">
jménem skupiny PSE. - (FR) Vážený pane předsedající, také bych rád poděkoval paní Bowlesové za její kvalitní práci a za výsledek, kterého jsme mohli dosáhnout v Hospodářském a měnovém výboru ohledně tak důležitého dokumentu. Rád bych svým kolegům poslancům připomněl, že ztráty veřejných financí způsobené daňovými podvody na vnitřním trhu v současné době činí 200 až 250 miliard EUR. Tyto chybějící miliardy znamenají méně veřejných investic, méně škol, méně veřejných služeb, více potřeb v sociální oblasti, které nemohou být naplněny, a jako kompenzace samozřejmě vyšší daně pro ty počestné a poslušné daňové poplatníky, kteří nemají čas na daňové úniky a kupčení s daněmi.
<P>
Jsem potěšen širokým konsensem, který v této sněmovně vládne ohledně DPH a o ukončení podvodů a praktik, které využívají křehkého přechodného systému vytvořeného v roce 1993. Od lichtenštejnského skandálu, tedy největšího daňového podvodu, který mají na svědomí velcí střadatelé, kteří převedli velké částky do třetích zemí, často daňových rájů, aby se tak vyhnuli zdanění.
<P>
Evropská unie má nástroj pro boj proti tomuto podvodnému jednání: směrnici o zdanění příjmů z úspor. Ale jak zdůraznila paní Bowlesová, tato směrnice je příliš děravá a týká se pouze příjmů z úspor v podobě úrokových plateb jednotlivým příjemcům. Proto je v současné době příliš jednoduché uměle vytvořit právnickou osobu, někdy s jediným partnerem nebo podílníkem, nebo za účelem vyhnutí se zdanění vymyslet finanční výnos, který není přímo úrokem.
<P>
Z těchto důvodů je životně důležité rozšířit působnost této směrnice, jak to navrhuje zpráva, aby daňové podvody alespoň nebyly tak snadné. To je skutečně z morálního hlediska nezbytné.
<P>
Musím vyjádřit svůj údiv a zklamání nad pozměňovacím návrhem, který předložila skupina PPE-DE a který ve své přehnané opatrnosti a směřování končí návrhem, že by se v oblasti daňových podvodů nemělo nic měnit a měli bychom zachovat současný stav.
<P>
Předejme tato stanoviska evropským občanům, a zejména německým občanům a uvidíme, jak tito občané posoudí zde učiněná rozhodnutí. O otázce daňových podvodů jsem zaslechl velkolepá prohlášení v médiích, především v německých médiích. Zde, v tichu Evropského parlamentu, se činí jiná rozhodnutí. Doufám, že je evropští občané posoudí.
<SPEAKER ID="230" NAME="Zbigniew Krzysztof Kuźmiuk" LANGUAGE="PL">
Pane předsedající, pane komisaři, rád bych v rámci této rozpravy zdůraznil tři témata. Zaprvé, očekává se, že daňové ztráty způsobené daňovými podvody v oblasti DPH a spotřební daně budou činit více než 2 % HDP Evropské unie. Celkové ztráty v rozmezí 200 až 250 miliard EUR. To jsou obrovské částky. Příjmy jednotlivých států se snižují a existuje i dopad na strukturu příjmů rozpočtu Evropské unie, protože se snižuje poměr vlastních příjmů založených HND.
<P>
Zadruhé, i přes tuto diagnózu mohou řešení navrhovaná v této zprávě napáchat více škody než užitku. Například odkazuji na řešení týkající se transakcí v rámci Společenství, jako je mechanismus zpětného zdanění, kdy daň platí příjemce, nikoliv dodavatel. Rovněž mě znepokojuje návrh na sjednocení sazeb DPH, což v důsledku znamená zrušení snížených sazeb, a návrh na vytvoření zúčtovacího systému, který by rozděloval daň mezi členské státy.
<P>
Zatřetí, mohlo by se zdát, že to, co je skutečně třeba v rámci boje proti daňovým podvodům, je lepší spolupráce mezi daňovými úřady členských států. K tomu by byla zapotřebí rychlejší výměna informací a možná i automatický přístup k určitým údajům týkajícím se plátců DPH a spotřební daně.
<SPEAKER ID="231" NAME="Hans-Peter Martin" AFFILIATION="NI">
(DE) Pane předsedající, hovořím zde ze dvou důvodů: Zaprvé, protože se jedná o otázku - jak řekl pan Langen -, která byla na našem pořadu jednání řadu let, a opravdu bychom se měli ptát, proč se nikam nepokročilo, zejména ohledně úniků v oblasti DPH. Zadruhé, pro velkou většinu Evropanů je nepřijatelné, že zde tak pokrytecky diskutujeme o daňových únicích a podvodech - tedy penězích daňových poplatníků -, aniž bychom řešili problém zde mezi sebou.
<P>
Evropský parlament, tak, jak ho zastupuje mnoho poslanců, je ohniskem podvodů. O tom se můžeme dočíst v Galvinově zprávě, ale i jinde, nicméně objevují se pokusy zamést to vše pod koberec. Zmíním jen Chichestera, Purvise nebo některé liberální poslance. Je to skandální. Pokud nevyřešíme případy podvodů ve vlastních řadách, ztratíme důvěru a nebudeme mít právo kritizovat ostatní.
<P>
Naléhavě žádám úřad OLAF, ale zejména parlamentní orgány a skupiny, aby tuto záležitost objasnily. Je pobuřující, že existují pokusy věci ututlat, a to především zde.
<SPEAKER ID="232" NAME="Zsolt László Becsey" AFFILIATION="PPE-DE">
(HU) Děkuji vám, pane předsedající. Jsem velmi potěšen, že se pro tuto oblast vytváří strategie Společenství, i když jen pomalu, možná až příliš pomalu. Souhlasím, že boj proti daňovým podvodům musí být jednak zahrnut do povinností jednotlivých členských států a jednak musí být začleněn do lisabonského programu Společenství.
<P>
Moje zjištění jsou následující: Zaprvé, nesouhlasím s textem parlamentní zprávy, podle níž by posílení daňové soutěže mohlo nadměrně narušit vnitřní trh a podkopat sociální model. To odráží posedlost stanovením minimálních výší daní ve všech oblastech zdanění, které existují, což by ve skutečnosti mohlo být kromě dopadů inflace nespravedlivé, neboť by to postihlo ty, kteří se jinak řádně starají o svůj majetek a mají nárok na nižší daně. Pokud se týká nepřímého zdanění, které rovněž spadá do pravomoci Společenství, je nepřijatelná politika výlučného odkazování na minimální hodnoty, aniž bychom mohly regulovat hodnoty maximální. Rád bych upozornil na to, že ohniskem zneužívání spotřební daně je zvyšování minimálních úrovní, protože pobízí rozvoj černého trhu a tuzemské výroby, což odporuje všem politikám Společenství. Kromě toho jsem v oblasti DPH spokojen s politikou podnikání pomalých postupných kroků a s experimentální myšlenkou zpětného zdanění, ale i zde je třeba rozhodných kroků. S ohledem na současnou úroveň technologií je to podle mne snadné u přeshraničních transakcí v rámci vnitřního trhu a DPH od dodavatelů by mohla být snadno vybírána a převáděna do země určení. K tomu se samozřejmě musí zvýšit ochota ke spolupráci mezi daňovými orgány členských států, která stále chybí, ale můžeme se nadechnout a dosáhnout nyní zavedení eura a vstupu směrnice o platbách v platnost. Konečně považuji za důležité přijmout opatření týkající se především společností usazených vně Unie, protože tam často před zdaněním směřují finance z daňových základů a pak se kvůli obcházení zdanění vrací do podniků v Unii prostřednictvím neprůhledných transakcí, což není v zájmu výběru místa s příznivým zdaněním. Děkuji vám.
<SPEAKER ID="233" NAME="Antolín Sánchez Presedo" AFFILIATION="PSE">
(ES) Pane předsedající, komisaři Kovácsi, dámy a pánové, podle některých odhadů přesáhne výše daňových úniků v Evropě 6 % daňových výnosů. To narušuje důvěryhodnost daňových systémů, schopnosti a nestrannost ministerstev financí a blahobyt občanů. Je to živná půda pro šedou ekonomiku a organizovaný zločin.
<P>
V rámci Evropské unie to dopadá na řádné fungování vnitřního trhu, narušuje hospodářskou soutěž a poškozuje finanční zájmy EU a plnění cílů Lisabonské strategie.
<P>
Pokud by se zdanila čtvrtina světového majetku, který se ukrývá v daňových rájích, což jsou údaje Mezinárodního měnového fondu, mohly by být rozvojové cíle tisíciletí Organizace spojených národů splněny a ještě by se ušetřilo.
<P>
Evropská unie musí být ve svém boji proti daňovým podvodům neústupná. Toho může být dosaženo bezpečně a odpovědně, aniž by se přehnaně zatěžovala naše ekonomika. Nárůst přeshraničního obchodu a dopady globalizace si žádají, abychom byli odhodlaní při prosazování evropské strategie boje proti daňovým podvodům. Opatření jednotlivých států nestačí.
<P>
Tato strategie musí mít vnitřní rozměr, řešit problémy s podvody v oblasti DPH a zvláštních daní a rovněž otázku úniků u přímých daní a také musí mít vnější rozměr spočívající v uplatňování ekonomické síly Evropské unie.
<P>
Nemůžeme zklamat ty občany, kteří úzkostlivě plní své daňové povinnosti a kteří od Evropské unie očekávají vůdčí postavení.
<P>
V této souvislosti požadujeme, aby byl soubor opatření pro boj proti podvodům v oblasti DPH, který Komise předloží příští měsíc, ambiciózní a aby zpráva ohlášená na konec tohoto měsíce a týkající se uplatňování zdanění úspor byla užitečná pro dosažení konečného pokroku v boji proti podvodů, které se v Evropě v této oblasti odehrávají. Vítáme celkový obsah zprávy paní Bowlesové, jíž blahopřejeme. Jsme přesvědčeni, že tato zpráva bude na plenárním zasedání schválena a že, pokud nenastane zlepšení, pak to alespoň nebude krok zpět.
<SPEAKER ID="234" NAME="Desislav Chukolov" AFFILIATION="NI">
(BG) Paní Bowlesová, obdivuji vaši touhu o zabránění daňovým podvodům na evropské úrovni.
<P>
Obávám se však toho, co to způsobí současné bulharské vládnoucí garnituře. Pokud se případy daňových podvodů v Bulharsku zastaví, ujišťuji vás, že v příštích volbách liberálové z islámské strany Hnutí za práva a svobody nevyhrají jen o půl procenta, vyhrají okamžitě. Zastaví-li se v mé zemi rozkrádání veřejných fondů jednou provždy, nebudou už moci socialisté financovat své kampaně, respektive své absurdní iniciativy.
<P>
Jako člen strany Útok budu vaši zprávu podporovat, Útok je jedinou bulharskou stranou, která usiluje o zastavení tunelování státních fondů, a Útok je strana, jejíž program obsahuje pevný závazek přezkoumat všechny podezřelé obchody, které poškozují státní rozpočet a z nichž dosud měly prospěch ne jedna nebo dvě politické síly. Děkuji vám.
<SPEAKER ID="235" NAME="Astrid Lulling" AFFILIATION="PPE-DE">
(FR) Pane předsedající, dovolte mi nejdříve říci panu Hamonovi, že nás jeho vydírání vůbec nezajímá, a lituji, že se stal zřejmě obětí velkého nedorozumění.
<P>
Pane předsedající, souhlasím se širokým záběrem zprávy paní Bowlesové, ale jsem přesvědčen, že se musí zdůraznit dva body. Zaprvé, přechodný systém DPH, který se datuje do roku 1993, nyní ukazuje svá omezení. Nejsem přesvědčena, že bychom mohli dále akceptovat pokračování tohoto systému. Daňové podvody, jež všichni odsuzujeme kvůli jejich přímým i nepřímým dopadům, se dají zčásti připsat na vrub chybám stávajícího systému, který je proto třeba změnit. Samozřejmě vím, že existují určité problémy. To je důvod, proč doporučuji Komisi, aby podporovala řešení navržené organizací RTvat, které umožní zabránit daňovým ztrátám ve výši 275 milionů EUR denně a snížení administrativních nákladů malých a středních podniků.
<P>
Druhý bod se týká otázky daňových úniků v souvislosti se směrnicí o zdanění příjmů z úspor. Zpráva obsahuje neopodstatněné poznámky, které mě přiměly k předložení pozměňovacích návrhů, abych tento stav napravila. Legitimní a nezbytný boj proti daňovým podvodům nesmí způsobit, že zpochybníme zásadu daňové soutěže. Absolutně to odmítám, protože to spolu nesouvisí. Kromě toho zkušenosti ukazují, že systém daňových odpočtů u zdroje daňových úspor je nejúčinnějším systémem, lepším než snaha o široké prosazení systému výměny informací, který má své vlastní problémy.
<P>
Konečně jsou požadavky na reformu této směrnice, pokud se týká rozšíření její působnosti na všechny právnické osoby a všechny další zdroje finančních příjmů, rovněž velmi špatně promyšleny, protože mají jednoduše efekt stopování úspor mimo Evropskou unii. To je důvod, proč požaduji změnu těchto bodů. Pokud se nezmění, nebudeme moci pro tuto zprávu hlasovat.
<SPEAKER ID="236" NAME="Andrzej Jan Szejna" AFFILIATION="PSE">
(PL) Pane předsedající, daňové podvody jsou již nějaký čas globálním problémem. Podle odhadů se budou ztráty pohybovat ve výši 2 až 2,5 % HDP, což na evropské úrovni činí 200 až 250 miliard EUR. Proto je naléhavě třeba koordinovat opatření na evropské úrovni a zlepšit spolupráci mezi členskými státy.
<P>
Články 10 a 280 Smlouvy o založení Evropského společenství stanoví, že členské státy přijmou taková opatření, aby zajistily splnění povinností vyplývajících ze Smlouvy, a koordinují svá opatření zaměřená na finanční zájmy Společenství. Je však důležité nezapomínat, že i když volný pohyb zboží a služeb v rámci trhu Společenství sám o sobě ztěžuje zemím boj proti tomuto typu podvodů, přijatá opatření by neměla brzdit ekonomickou aktivitu a nadbytečně zatěžovat daňové poplatníky.
<SPEAKER ID="237" NAME="László Kovács">
člen Komise. - Pane předsedající, především chci poděkovat poslancům této sněmovny za poznámky a názory, které během rozpravy vyjádřili.
<P>
Jak jsem řekl v úvodní poznámce, Komise velmi oceňuje příspěvek Evropského parlamentu k diskusi o koordinované strategii s cílem zlepšit boj proti daňovým podvodům. Komise přijímá svou odpovědnost a bude podnikat další iniciativy k posílení právního rámce a správní spolupráce mezi členskými státy. Členské státy se musí chovat stejně.
<P>
Někteří z vás se zmínili o směrnici o zdanění úspor a já vás mohu ujistit, že probíhající přezkum je velmi podrobný, neboť do detailu zkoumáme, zdali je stávající rozsah její působnosti účinný, a argumenty pro a proti jeho rozšíření. Jedná se o komplexní problém, kdy musí být zohledněny mnohé faktory: účinnost z hlediska daňové morálky, administrativní zátěž tržních subjektů a rovněž správa daní; potřeba rovných podmínek v rámci EU i ve vztazích s vnějším světem - abych jmenoval aspoň některé. Jak jsem uvedl dříve, brzy tuto zprávu předložíme. Poté bude následovat návrh na změny směrnice o zdanění úspor a uděláme vše pro to, abychom dosáhli náležité rovnováhy.
<P>
Je zřejmé, že pro zabránění daňovým podvodům neexistuje jediné globální řešení. Každé jednotlivé opatření by mělo přinášet přidanou hodnotu, ale pouze jejich uplatňování jako celku poskytne daňovým orgánům zlepšený rámec pro boj proti daňovým únikům a podvodům.
<SPEAKER ID="238" NAME="Sharon Bowles">
zpravodajka. - Pane předsedající, daňové podvody jsou záležitostí EU, protože podvodníci využívají přeshraničních mezer, které se snažíme zacelit.
<P>
Jak řekl pan komisař, otázky zdanění úspor jsou komplexní. Domnívám se, že se můžeme během našeho hlasování shodnout, že nemůžeme příliš předjímat podrobnější rozpravu, jíž o tomto tématu povedeme, až Komise předloží své další návrhy. Podobně se domnívám, že se můžeme rovněž vyhnout otázce daňové soutěže, kde se rozcházíme, ale která není jádrem této zprávy. Proto si myslím, že se můžeme společně shodnout.
<P>
Kolegové a pane komisaři, nemyslím se, že nečinnost nebo nerozhodné jednání je přiměřenou odpovědí na všechny tyto problémy. V sázce je 2,5 % HDP. To je ohromná část daňového základu. Jak uvedl náš kolega pan Sánchez Presedo, jedná se o případných 5 % daně.
<P>
Pokud by jakýkoliv politik zde nebo v členském státu vedl kampaň na základě zvýšení daní o 5 % k platbě za nic, daleko by se nedostal. Takže, a říkám to především na adresu členských států, odmítat výměnu informací a bojácně přitom dělat minimum je totéž, jako zdaňovat 5 % za nic, protože to jsou náklady poctivého daňového poplatníka. To je poselství, které vám chci prostřednictvím této zprávy sdělit a jsem přesvědčena, že je to kolektivní poselství, jež si Parlament ve zprávě přeje vyslat a podpořit komisaře v jeho úsilí a vyzývat ho, aby byl odvážný.
<SPEAKER ID="239" NAME="Předsedající">
Rozprava je ukončena.
<P>
Hlasování se bude konat v úterý.
<P>
Písemná prohlášení (článek 142)
<SPEAKER ID="240" NAME="Siiri Oviir" AFFILIATION="ALDE">
písemně. - (ET) Daňové podvody jsou problémem EU i členských států, narušují hospodářskou soutěž a snižují základ příjmů EU a členských států.
<P>
Jako jedna z příčin se uvádí přechodný systém DPH, který je složitý a zastaralý. Potřebuje aktualizaci. Proto je nepochybně vítán návrh Evropského parlamentu, aby Komise předložila rozhodnutí o novém systému DPH do roku 2010.
<P>
Vypracování nového systému DPH samozřejmě znamená zajistit, že současný systém nebude nahrazen systémem složitějším a byrokratičtějším. Samozřejmě je také důležité zdůraznit, že před tím, než se uplatní v celé Evropě, musí být prověřen, aby se zajistilo, že bude fungovat v praxi, což zabrání mnoha problémům, které se možná později objeví.
<P>
Stejně důležitým krokem je v boji proti podvodům aktualizace dostupnosti informací vyměňovaných mezi státy, tedy proces, kterému by mohlo pomoci vytvoření celoevropského informačního střediska pro elektronickou správu daní.
<P>
Při zpracování osobních údajů bude brán ohled na rovnováhu mezi veřejným zájmem a základními právy a svobodami jednotlivce.
<P>
Závěrem je s ohledem na tuto problematiku nutné považovat termín "daňový ráj" za důležitý. Vítám myšlenky uvedené ve zprávě, že by EU měla odstranění daňových rájů na celém světě považovat za svou prioritu.
