<CHAPTER ID="023">
Jednominutové projevy (článek 150 jednacího řádu) 
<SPEAKER ID="203" NAME="Předsedající">
Dalším bodem jsou jednominutové projevy k důležitým politickým otázkám.
<SPEAKER ID="204" NAME="Czesław Adam Siekierski" AFFILIATION="PPE">
(PL) Paní předsedající, dnes je 61. výročí Schumanovy deklarace. Koná se mnoho oficiálních oslav, festivalů a přehlídek k připomenutí tohoto výročí. Nedopusťme, aby nám tato slavnostní nálada zabránila vidět problémy, se kterými EU v současnosti zápasí. Nejprve musíme zodpovědět otázku, zda je národní prospěchářství, které se objevilo při jednáních o dalším finančním výhledu, v souladu s voláním našich otců zakladatelů po solidaritě. Za druhé, jsou iniciativy, které otáčejí směr evropské integrace, jako poslední iniciativa k omezení schengenského prostoru, slučitelné s duchem Evropy? A konečně, představuje současná krize eurozóny a nedostatek solidarity členských států při jejím řešení hrozbu pro úspěch tohoto ambiciózního projektu?
<P>
Naneštěstí je zde ještě mnoho dalších příkladů ukazujících na krizi evropské integrace. Využijme tohoto výročí jako příležitosti k vážnému zamyšlení nad tím, co dělat, abychom zastavili tyto neblahé tendence a abychom se v budoucnosti navrátili k řádné a dynamické integraci. Obnovme ducha Evropy podle myšlenek Roberta Schumana, tak aby úspěchy, kterých jsme doposud dosáhli na našem společném projektu, nepřišly vniveč.
<SPEAKER ID="205" NAME="Csaba Sándor Tabajdi" AFFILIATION="S&amp;D">
(HU) Paní předsedající, v Den Evropy bych chtěl promluvit o myšlence Společenství. Legislativní balíček týkající se hospodářské správy představuje novou kapitolu v životě Evropské unie. Pokud bude dodržován a vynucován, může tento nový systém hospodářské správy konečně povzbudit členské státy Evropské unie k vytvoření zodpovědné hospodářské politiky. Toto je však pouze jednou z podmínek stability Evropy.
<P>
Úpadek demokracie, jehož jsme v poslední době svědky v několika členských státech, je znepokojujícím úkazem. Vlády některých členských států překročily hranice právního státu, které byly předtím považovány za neporušitelné; omezují svobodu tisku, která je klíčovou pro uskutečňování pravé demokracie.
<P>
Evropská komise a Rada by měly proti úpadku demokracie otevřeně bojovat; pokud Komise a Rada nepodniknou kroky proti demokratickému deficitu v Evropské unii, bude to mít za následek závažné problémy. Děkuji vám za pozornost.
<SPEAKER ID="206" NAME="Filiz Hakaeva Hyusmenova" AFFILIATION="ALDE">
(FR) Paní předsedající, dámy a pánové, Evropská unie přidělila na období 2007 až 2013 976 miliard EUR. Velká část z této částky byla přidělena na programy, u nichž je třeba žádat o dotace u Evropské komise.
<P>
Jedna bulharská studie ukázala, že finanční podpora pro většinu schválených projektů šla do tří nebo do čtyř evropských zemí, s tím, že účast ostatních byla velmi slabá. Komise naneštěstí nemá souhrn těchto zjištění a jejich příčin ani přidané hodnoty těchto programů. Obávám se, že tyto údaje nebudou v příštím finančním rámci zohledněny.
<P>
Komise se zavázala, že bude v těchto programech uplatňovat zásady transparentnosti a rovného zacházení. To znamená také dělat více pro podporu příležitostí a zajištění spravedlivějšího přístupu k informacím.
<P>
Jsem přesvědčena, že by Komise měla podniknout kroky k propagaci programů mezi Evropany, kteří o ně mají zájem, a zároveň se starat o potřeby příjemců z nově přijatých států.
<SPEAKER ID="207" NAME="Marina Yannakoudakis" AFFILIATION="ECR">
Paní předsedající, minulý týden jsem ve svém místním kostele potkala muže, který připravoval obřad na památku svého syna. Jeho sedmatřicetiletý syn zemřel loni na rakovinu. Žádný rodič by neměl být vystaven bolesti ze ztráty dítěte. Jako matka nejsem schopna představit si nic horšího. Máme však přes dva tisíce rodičů, bratrů, matek a sester na Kypru, kteří trpí každý den, když si lámou hlavu nad osudem svých milovaných.
<P>
Občanské nepokoje v letech 1963 až 1964 a následná turecká invaze a okupace Kypru v roce 1974 vedly k tomu, že se asi dva tisíce tureckých a řeckých Kypřanů stalo nezvěstnými. Jejich osud není znám a v roce 1981 byl ustaven Výbor pro pohřešované osoby, který je financován především Evropskou unií. Práce, kterou v této oblasti odvedl, přinesla pokoj do mnoha rodin. Je před ním však ještě mnoho práce, neboť se stále pohřešuje tisíc pět set osob.
<P>
Naléhavě žádám tuto sněmovnu, aby podpořila práci Výboru pro pohřešované osoby a aby podpořila písemné prohlášení č. 10, jehož cíle jsou humanitární a které usiluje o mír, památku a usmíření pro tyto rodiny.
<SPEAKER ID="208" NAME="Michail Tremopoulos" AFFILIATION="Verts/ALE">
(EL) Paní předsedající, dnes je Den Evropy a ten nám připomíná cíle, na kterých musí být Evropská unie založena: prohlubování evropských institucí a společné hospodářské politiky, která podle našeho názoru nastaví sociálně spravedlivý růst a udržitelnost jako své priority. Dohoda o euru je však krok naprosto špatným směrem, neboť nedělá nic jiného, než že vnucuje tradiční ekonomickou ortodoxii. Hrozí, že pokusy spojit euro s neustálým omezováním sociálního státu a trvalým tlakem na platy a důchody dlouhodobě povedou k rozkladu nejen politické soudržnosti, ale také evropského ideálu.
<P>
V reakci na to my Zelení navrhujeme dohodu o udržitelném blahobytu: integrované sbližování rozpočtů, skutečně intervenční a ambiciózní evropský rozpočet a začlenění sociálních a environmentálních rozměrů. Proto bychom chtěli připravit cestu pro vykročení jiným směrem.
<P>
Nikdo však nemá právo přijmout rozhodnutí zásadně měnící život bez konzultování veřejnosti. Jediným řešením je stěžejní dialog s veřejností a přímé obrácení se k ní. V minulosti nám neústupnost těch, kteří měli na starosti evropskou ústavu, zabránila v ustavení evropského referenda. Můžeme však najít alternativní řešení, pokud budeme mít politickou vůli. Dlužíme to Evropě a její budoucnosti.
<SPEAKER ID="209" NAME="Georgios Toussas" AFFILIATION="GUE/NGL">
(EL) Paní předsedající, dnes je 66. výročí velkého vítězství obyčejného lidu nad fašismem, ke kterému došlo 9. května 1945, kdy byla rozdrcena fašisticko-imperialistická osa mezi Německem, Japonskem a Itálií a jejich spojenci. Ctíme památku zesnulých, mučených dělníků, mužů a žen, kteří bojovali za rozdrcení fašismu v řadách komunistických stran, bojovníků za národní svobodu a protifašistických hnutí. Hybné síly v pozadí tohoto velkého vítězství obyčejného lidu nad fašisticko-imperialistickou osou byly komunistické strany; hrdinně bojující lid Sovětského svazu změnil vývoj války, což jej stálo přes dvacet milionů mrtvých, tisíce zraněných, vesnice a města zničená a srovnaná se zemí a zlikvidované hospodářství. Je hanebnou urážkou milionů mrtvých a zraněných, obětí fašistické a nacistické bestiality v Řecku a v Evropě jako takové, že se Evropská unie snaží vymazat a zfalšovat historii: změnit 9. květen ze dne protifašistického vítězství obyčejného lidu na přízemní oslavu Dne Evropy, dne, který slaví evropské monopoly. Dělnické třídy a chudé vrstvy obyčejných lidí dnes opět trpí jednou z nejhorších kapitalistických krizí. Čelí největšímu útoku od konce druhé světové války ...
<P>
(Předsedající řečníka přerušila)
<SPEAKER ID="210" NAME="Gerard Batten" AFFILIATION="EFD">
Paní předsedající, jeden z voličů z mého obvodu v Londýně mne informoval o vážných obviněních proti panu Vladimiru Perisicovi, známému také pod jménem dr. Vladmir De Rothschild, který se vydává za lékaře a specializovaného chirurga.
<P>
Pan Perisic údajně nemá lékařskou kvalifikaci, není registrován u Všeobecné lékařské rady a používá svých falešných lékařských listin k podvádění zranitelných lidí. Údajně tvrdí, že se setkal s Davidem Cameronem a přesvědčil ministerstvo zdravotnictví, aby zvažovalo jeho návrh poukázkového režimu pro národní zdravotní systém. Výsledkem toho je o něm pojednávající článek, který nedávno v dobré víře otiskly jedny celonárodní nedělní noviny. To mu může dodat další falešnou legitimitu ke klamání těch, kteří potřebují vážnou lékařskou péči. Představuje potenciální riziko pro veřejnost.
<P>
Pan Perisic by měl být vyšetřován příslušnými úřady Spojeného království a ty by měly náležitým způsobem jednat, pokud zjistí, že jsou dotyčná obvinění pravdivá. Celonárodní tisk by se měl také rozhodnout, že bude hrát při zkoumání této záležitosti užitečnou roli.
<SPEAKER ID="211" NAME="Corneliu Vadim Tudor" AFFILIATION="NI">
(RO) Paní předsedající, je dobře známou skutečností, že se všude, kam přijeli představitelé Mezinárodního měnového fondu, objevila se rozsáhlá lidová povstání. Tito despotičtí byrokraté v současnosti vynucují na Rumunsku absurdní dohodu, podle které bude zavřeno sto padesát až dvě stě ze čtyř set nemocnic, které se v zemi nacházejí. Sedmdesát jedna nemocnic již bylo zavřeno, což vedlo ke smrti nevinných lidí. Údajné důvody pro tento postup jsou skandální. Tyto nemocnice údajně nejsou ziskové. Není však jediné místo na světě, kde by nemocnice přinášely peníze, neboť ony poskytují jiné druhy přínosů.
<P>
Proto jsem, znepokojen tímto aktem genocidy, podal trestní oznámení na představitele Mezinárodního měnového fondu v Rumunsku, Jeffreyho Frankse, stejně jako na jejich místní přisluhovače. Žádám Evropský parlament a Světovou zdravotnickou organizaci, aby zaujaly stanovisko k této věci a zabránily členskému státu Evropské unie v tom, aby se proměnil ve vyhlazovací tábor.
<P>
Momentálně Velké Finance, které se snaží zavést nový světový pořádek, vyhlazují nás, ale zítra mohou vyhladit také vás. Chovám naději, že Mezinárodní měnový fond nechce nahradit al-Káidu.
<SPEAKER ID="212" NAME="Iuliu Winkler" AFFILIATION="PPE">
(HU) Paní předsedající, my, členové maďarské komunity v Rumunsku, si představujeme Evropu budoucnosti jako Evropu regionů a komunit, ve které budou moci najít svůj domov i romské komunity. Dnes, v Den Evropy, předseda Evropského parlamentu řekl: "Neměli bychom se stáhnout za hranice našich vnitřních kruhů; bojujme jednotně s výzvami."
<P>
Se znepokojením sleduji vznik napětí v Transylvánii, kde se malé komunity obracejí dovnitř v důsledku napětí, obtěžování nebo strachu, a nepouštějí k sobě komunity, které žijí společně s nimi. Je zjevné, že budoucnost romské komunity v evropském regionu nespočívá v krátkozrakých dílčích opatřeních, ale v případné akci Evropy, která je založena na solidaritě a dialogu.
<P>
Strategie integrace Romů připravovaná pod vedením maďarského předsednictví může vytvořit Evropu budoucnosti také pro romské komunity. Je zodpovědností Komise, Parlamentu, členských států, příslušných orgánů a každé místní komunity, které se to týká, a nás všech, abychom to uskutečnili.
<SPEAKER ID="213" NAME="Ioan Enciu" AFFILIATION="S&amp;D">
(RO) Paní předsedající, reforma zdravotnictví navržená současnou rumunskou vládou pokračuje v sérii antireforem, které pomalu, ale jistě vedou tuto zemi ke skutečné sociální katastrofě. Záměrem v pozadí takzvané zdravotnické reformy navrhované Bocovou vládou v Bukurešti je zavřít nemocnice, omezit investice do zdravotnického vybavení a učinit tisíce sester a doktorů nezaměstnanými. Všechna tato drastická opatření jsou prováděna u lékařské služby, které se již nyní chronicky nedostává zdrojů.
<P>
Rumunsko je na posledním místě evropského žebříčku v kvalitě a kvantitě zdravotnických služeb. Ještě hlubší rány zdravotnickým službám jsou vážným útokem na lidský život a integritu. Takzvaná reforma navrhovaná Bocovou vládou je přímým útokem na práva obsažená v Listině základních lidských práv Evropské unie. Jménem rumunských občanů žádám Evropskou komisi, aby k této věci zaujala stanovisko a zarazila tato nelidská opatření, která ohrožují životy a základní práva.
<SPEAKER ID="214" NAME="Ivo Vajgl" AFFILIATION="ALDE">
(SL) Paní předsedající, dohoda dosažená minulý týden mezi Palestinci, mezi vysokými představiteli Fatáhu a Hamásu, na jejímž sjednání má aktivní podíl prozatímní egyptská vláda, otevírá nové možnosti k obnovení - nebo spíše k započetí - opravdového palestinsko-izraelského dialogu o míru a soužití na základě principu vzájemného uznání.
<P>
Doufám, že izraelská vláda správně docení možnosti, které tato palestinská dohoda přináší.
<P>
Je nesprávné pochybovat o přidané hodnotě palestinského sjednocení a dohodě o demokratických volbách. Prohlášení premiéra Netanjahua, že palestinská samospráva v Ramalláhu by si měla vybrat mezi Izraelem a Hamásem, proto nijak nepřispívají ani k míru či hledání řešení, ani k uskutečnění projektu, podle kterého by tyto dva státy žily bok po boku a měly se ve vzájemné úctě.
<P>
Demokratické změny, ke kterým dochází v arabském světě, by správně měly poskytnout základ pro nové struktury, a to struktury bezpečnosti, soužití a rozvoje.
<SPEAKER ID="215" NAME="Ryszard Czarnecki" AFFILIATION="ECR">
(PL) Paní předsedající, beru si slovo, abych znovu promluvil o velmi bolestivé situaci Poláků v Litvě. V této zemi žije pouhých 7 % Poláků, ale v některých oblastech je jich samozřejmě více. Je velice neuspokojivé, že před rokem 2004, kdy se Litva stala členem Evropské unie, měla polská menšina více práv než nyní. Paradoxně došlo k úpadku, obzvláště v záležitostech vzdělávání, v psaní příjmení v polštině a v právech a výsadách Poláků žijících v Litvě. Domnívám se, že Evropský parlament, který oprávněně mluví jménem rozličných etnických menšin v Evropě a po celém světě, by se měl postavit také za polskou menšinu v Litvě.
<SPEAKER ID="216" NAME="Tatjana Ždanoka" AFFILIATION="Verts/ALE">
Paní předsedající, svou žádost o jednominutový projev týkající se odebrání demokratického práva hlasovat ve volbách a práva kandidovat ve volbách ve Španělsku jsem sekretariátu zaslala minulou středu, tedy v době, kdy Nejvyšší soud na žádost španělské vlády zakázal volební koalici Bildu složenou ze dvou zákonných stran, Eusko Alkartasuna a Alternatiba, stejně jako z nezávislých kandidátů.
<P>
Jakožto členka Baskické skupiny přátelství "Za mírový proces v Autonomním společenství Baskicko" jsem byla mezi těmi, kdo podepsali deklaraci, jejímž cílem bylo požádat španělskou vládu o přehodnocení stanoviska a přijetí všech nezbytných opatření k zajištění toho, aby volby konané 22. května respektovaly základní demokratické principy.
<P>
Mezitím bylo minulý pátek rozhodnutím Španělského ústavního soudu koalici Bildu dovoleno, aby kandidovala ve volbách. Velmi vítám toto rozhodnutí a chtěla bych vyjádřit svou naději, že volby konané v Autonomním společenství Baskicko dne 22. května se uskuteční v souladu se všemi mezinárodními standardy vztahujícími se k demokracii a volebnímu právu.
<SPEAKER ID="217" NAME="Rui Tavares" AFFILIATION="GUE/NGL">
(PT) Pane předsedající, jsem zpravodajem Parlamentu pro uprchlíky a musím říct, že se tento úkol v poslední době stal velmi depresivním, ne-li čas od času dokonce hrůzostrašným. Minulý měsíc jsem informoval Evropský parlament o smrti více než stovky uprchlíků nedaleko pobřeží Lampedusy a nyní, stále ještě v šoku ze zprávy o zmizení 600 uprchlíků z Libye, jsme se dozvěděli o více než šedesáti, kteří zemřeli zcela před očima posádek lodí NATO a několika evropských námořních lodí.
<P>
Nemysleme si, že s těmito tragédiemi nemůžeme nic dělat. Je zde mnoho práce, kterou musíme udělat, a jsme povinováni tak činit na základě mezinárodních smluv, které jsme podepsali.
<P>
Ve dvaceti sekundách, které mi zbývají, uvedu tři příklady. Rada by měla ukončit postup spolurozhodování o přesídlení uprchlíků, pro které tento Parlament hlasoval a které poskytuje nouzové mechanismy určené pro tyto příležitosti. Měl by být předložen návrh na ustanovení humanitárního koridoru k přesunutí libyjských uprchlíků, kterým byl tento status přiznán Úřadem vysokého komisaře OSN pro uprchlíky (UNHCR), a NATO by měla naplnit svůj mandát k ochraně civilistů, který vyplývá z rezoluce Rady bezpečnosti č. 1973, což znamená provádět záchranné operace na volném moři. Nezapomeňme, neposkytnutí pomoci je trestným činem a nemělo by se dít v našem jménu.
<SPEAKER ID="218" NAME="Anna Záborská" AFFILIATION="PPE">
(SK) Paní předsedající, zpráva pana Duffa o evropských volbách nakonec není na programu tohoto dílčího zasedání.
<P>
Využijme tento čas, zamysleme se nad ní a příští měsíc ji zamítněme. Myšlenka nadnárodní kandidátky je absurdní. Mám několik otázek: Proč by slovenští, němečtí nebo italští voliči měli volit lidi, kterým bez tlumočníka nerozumí? A jak je takto zvolení poslanci budou zastupovat, když si ani nebudou schopni přečíst dopis, který jim občan pošle? Kolikrát se takto zvolený řecký poslanec potká se slovenskými voliči? O čem se s nimi bude bavit? Celoevropská kandidátka navíc bude výhodná pouze pro velké členské státy. Schválení této zprávy dá za pravdu všem euroskeptikům, kteří se obávají, že se Evropská unie chce stát nadnárodním státem. Zpochybní demokratickou legitimitu tohoto Parlamentu a ještě víc odcizí evropský projekt občanům.
<SPEAKER ID="219" NAME="Spyros Danellis" AFFILIATION="S&amp;D">
(EL) Paní předsedající, chtěl bych se vyjádřit k potřebě zajistit transparentnost a efektivitu klimatického fondu. Jedním z nejhmatatelnějších výsledků jednání o změně klimatu v Cancúnu byla dohoda o Zeleném fondu pro změnu klimatu s nebývalým financováním v řádu sta miliard amerických dolarů. Zatímco dočasný výbor zřízený v rámci OSN připravuje konečnou podobu fondu, aby mohl být zpečetěn konečným schválením koncem letošního roku v Durbanu, otázky vztahující se uspořádání tohoto jedinečného a mimořádně důležitého nástroje zůstávají nezodpovězeny. Tento fond musí být pečlivě navrženým nástrojem, který bude účinně financovat přizpůsobení se změně klimatu v rozvojovém světě. Nicméně nedávné zločinné útoky na evropský systém obchodování s emisními povolenkami, stejně jako informace v nedávné zprávě Transparency International o korupci ve financování boje proti změně klimatu, představují důvody ke znepokojení. Jsou totiž ohroženy nejen velké peněžní částky, ale také - což je ještě důležitější - je ohrožen celosvětový boj, který na rozdíl od jiných bojů nemusí umožňovat opakování vynaloženého úsilí.
<SPEAKER ID="220" NAME="Sergej Kozlík" AFFILIATION="ALDE">
(SK) Paní předsedající, v roce 1990 se József Antall prohlásil předsedou vlády všech Maďarů, včetně Maďarů žijících mimo území Maďarska.
<P>
Viktor Orbán dnes zašel ještě dále. Byla přijata nová ústava, ve které se Maďarsko hlásí k myšlence jednotného maďarského národa tvořeného všemi Maďary, tedy osobami maďarské národnosti bez ohledu na jejich státní občanství. Tato ústava zároveň stanovuje, že Maďarsko nese zodpovědnost za osud Maďarů v zahraničí. Uvedené ustanovení odporuje mezinárodnímu právu, podle kterého je za podporu a ochranu národnostní menšiny zodpovědný stát, ve kterém se tato menšina nachází. Nová maďarská ústava podporuje i snahy o vytvoření kolektivních samospráv maďarských menšin žijících v zahraničí na etnickém principu. Ustanovení maďarské ústavy mohou být prostředkem pro zasahování do vnitřních záležitostí cizích států, a tvořit tak zárodek napětí mezi Maďarskem a sousedními zeměmi. To odporuje duchu demokratické Evropy.
<SPEAKER ID="221" NAME="François Alfonsi" AFFILIATION="Verts/ALE">
(FR) Paní předsedající, chtěl bych vyjádřit svou úlevu, která následovala po rozhodnutí Španělského ústavního soudu, které povoluje zahrnutí kandidátky předložené koalicí Bildu do voleb v Autonomním společenství Baskicko. Toto rozhodnutí bylo přijato v odvolacím řízení. Zrušilo tedy rozhodnutí Nejvyššího soudu, které zakázalo baskické nacionalistické levici kandidovat ve volbách.
<P>
Bylo by přijatelné, aby byli občané v samotném srdci Evropské unie opět zbaveni práva hlasovat pro kandidáty, které se rozhodli podpořit? Španělsko se naštěstí rozhodlo nepokračovat v této cestě, jež by byla pro evropskou demokracii velmi nebezpečná. Tento výsledek nás může jenom těšit a musíme žádat koalici Bildu, aby splnila cíle, ke kterým se zavázala: konec veškerého politického násilí v Autonomním společenství Baskicko a rozpuštění ETA.
<P>
Postupně se vynořuje nový politický rámec. Dialog je obtížný, ale touha po míru byla velmi jasně vyjádřena. Chtěl bych, aby Evropský parlament i nadále věnoval tomuto důležitému vývoji svou pozornost, protože Autonomní společenství Baskicko je v samotném srdci Evropy. Pro Evropu je důležité, aby tento mírový proces, který přichází 10 let po mírovém procesu v Severním Irsku, dostal podporu a mohl být dotažen do konce.
<SPEAKER ID="222" NAME="Catherine Stihler" AFFILIATION="S&amp;D">
Paní předsedající, již dvanáct let kladu Komisi a Radě otázku, která zůstává nezodpovězena, neboť tvrdí, že je hypotetická.
<P>
Ve čtvrtek hlasovali lidé ve Skotsku ve skotských parlamentních volbách a Skotská národní strana získala celkovou většinu křesel. Vyhlídka na referendum o skotské nezávislosti je nyní nikoliv otázkou "zda", ale spíše "kdy".
<P>
Ve světle těchto nových skutečností se proto ještě jednou ptám Komise a Rady, zda v případě, že se část současného členského státu EU rozhodne oddělit, zůstane nový stát členem EU, nebo jestli bude muset požádat o členství. Občané Skotska si zaslouží jasnou odpověď na tuto jasnou otázku.
<SPEAKER ID="223" NAME="Pat the Cope Gallagher" AFFILIATION="ALDE">
(GA) Paní předsedající, chtěl bych se zmínit o požárech, k nimž došlo v mém hrabství - Donegal - a jinde v Irsku minulý víkend. Požáry zničily lesy, zemědělskou půdu a ploty a zahubily zvířata ve volné přírodě.
<P>
Chtěl bych vzdát hold hasičským záchranným sborům, které pracovaly beze spánku po dobu asi tří dnů, a členům bezpečnostních sborů - těm, kteří pracovali na zemi nebo v helikoptérách. Vynaložili veškeré své úsilí, aby požár dostali pod kontrolu.
<P>
Jsem povzbuzen reakcí členů místní komunity - mladých lidí, zemědělců, obchodníků -, kteří vyrazili na pomoc společně s policií a složkami civilní ochrany. Nyní se z toho potřebujeme poučit. Musíme nyní připravit krizový plán, aby nebyla ztracena ani minuta, pokud se něco podobného stane znova.
<P>
Říkám to proto, abych poděkoval všem těmto lidem.
<SPEAKER ID="224" NAME="Monika Smolková" AFFILIATION="S&amp;D">
(SK) Paní předsedající, před sto lety bojovali naši předkové za osmihodinovou pracovní dobu a za důstojný život a lepší pracovní podmínky.
<P>
Zákoník práce je zákon, kterým stát zaručuje systém základních sociálních práv zaměstnanců. Současná vláda na Slovensku připravuje novelu zákoníku práce, kterou zvyšuje fond pracovního času na 56 hodin týdně a hodiny přesčasu ze současných 400 na 560. Kromě toho znevýhodňuje pracující, vytváří nejistotu pro zaměstnance a snižuje i finanční podporu při ztrátě zaměstnání.
<P>
Nová právní úprava paradoxně destabilizuje i situaci zaměstnavatelů. Svůj nesouhlas s novelou zákoníku práce vyjadřují odboráři protesty na náměstích. Minulý rok byl Evropským parlamentem vyhlášen za rok boje proti chudobě. Celá Evropa bojuje proti chudobě. Vláda na Slovensku zákoníkem práce přispěje ke zvyšování nezaměstnanosti a ke zvyšování chudoby.
<SPEAKER ID="225" NAME="Ramon Tremosa i Balcells" AFFILIATION="ALDE">
(ES) Paní předsedající, dámy a pánové, chtěl bych dnes podat zprávu o smrti kubánského bojovníka za lidská práva, Juana Wilfreda Sota Garcíi, ke které došlo v neděli, a chtěl bych také vyjádřit upřímnou soustrast jeho rodině.
<P>
Oficiální verze kubánské vlády je, že jeho smrt byla způsobena zánětem slinivky břišní, ale podle disidentů na Kubě byla smrt Juana Sota způsobena bitím policistů ve službách Castrova komunistického režimu.
<P>
Guillermo Fariñas, držitel loňské Sacharovovy ceny za lidská práva, obvinil ze smrti Juana Sota kubánský režim, konkrétně prvního tajemníka komunistické strany Raúla Castra.
<P>
Je pravděpodobné, že Raúl Castro v průběhu nedávno skončeného šestého kongresu Kubánské komunistické strany podnítil své následovníky k použití násilí proti opozici, a kubánští disidenti na něj ukazují jako na toho, kdo nese odpovědnost za tuto poslední vraždu.
<P>
Chtěl bych odsoudit smrt Juana Sota Garcíi, stejně jako nedostatek svobody a demokracie na Kubě.
<SPEAKER ID="226" NAME="Estelle Grelier" AFFILIATION="S&amp;D">
(FR) Paní předsedající, dámy a pánové, jak víte, evropský program potravinové pomoci pro nejchudší obyvatele EU byl naléhavě zaveden v průběhu mimořádně studené zimy roku 1986; následujícího roku pak byl zakotven do společné zemědělské politiky.
<P>
Tento program se stal životně důležitým pro 13 milionů Evropanů, kteří mají malou jistotu zaměstnání. Snižuje tlak na jejich potravinové rozpočty prostřednictvím distribuce charitami a sociálními službami a přidává pouhé 1 euro pomoci na obyvatele a rok. Společně s federací potravinových bank Secours populaire, Červeným křížem a organizací Restos du Coeur ve Francii mám vážné obavy o budoucnost tohoto programu poté, co Evropský soudní dvůr zpochybnil jeho financování v rámci společné zemědělské politiky.
<P>
Evropský parlament často zdůrazňuje elementární povahu práva na jídlo. Naše orgány učinily rok 2010 Evropským rokem boje proti chudobě a sociálnímu vyloučení.
<P>
Odkazovat na právní nejednoznačnost a omlouvat tím odstranění programu potravinové pomoci, který se ukázal hodnotným, o což se některé členské státy snaží, by bylo katastrofální nejen pro dotčené lidi, ale také pro evropskou důvěryhodnost a image. Proto žádám Komisi, aby učinila veškerá politická opatření nezbytná pro zajištění, zachování a posílení tohoto programu.
<SPEAKER ID="227" NAME="Iliana Malinova Iotova" AFFILIATION="S&amp;D">
(BG) Paní předsedající, rumunská hraniční kontrola již více než deset dní nelegálně zadržuje bulharské rybářské plavidlo a jeho kapitána Hrista Spasova, které zadržela 20 mil východně od rumunského černomořského pobřeží, v oblasti, která se nachází mimo rumunské teritoriální vody.
<P>
Rovný přístup k vodám a zdrojům Evropské unie je jedním ze základních zásad společné rybářské politiky. Tato zásada je potvrzena nařízením Rady (ES) č. 2371/2002. Po vstupu Bulharska a Rumunska do Evropské unie jsou mořské oblasti obou států součástí panevropských vod a toto nařízení je přímo použitelné v jejich vnitrostátních právních předpisech.
<P>
Bulharské úřady přeposlaly svým rumunským protějškům veškeré nezbytné dokumenty dosvědčující, že dané plavidlo je zapsáno v registru Evropské unie a má všechna povolení pro rybolov ve vodách Černého moře. Přesto nedošlo k žádnému pokroku na rumunské straně. Jedinou odpovědí je, že použitelné jsou pouze rumunské právní předpisy a ústava dané země.
<P>
Vyjadřujeme hluboké znepokojení nad tím, že rovný přístup k vodám Evropské unie je pro profesionální rybáře i nadále velkým problémem. Žádáme své kolegy, rumunské poslance EP, a Komisi jakožto strážkyni Smluv, aby zasáhli do řešení dané záležitosti jako zprostředkovatelé.
<SPEAKER ID="228" NAME="Monika Flašíková Beňová" AFFILIATION="S&amp;D">
(SK) Paní předsedající, včera jsme oslavili konec druhé světové války a dnes oslavujeme Den Evropy. Je třeba říci, že Evropská unie je velmi osobitý a jedinečný model, který je postaven především na demokracii a na soužití národů v Evropské unii.
<P>
V době, kdy oslavujeme tato významná výročí, je pro nás o to více deprimující, že právě před několika dny maďarský parlament a později maďarský prezident podepsali ústavu, která je v rozporu se základními demokratickými principy. Je to smutné i proto, že maďarská vláda a Maďarsko jako země právě předsedají Evropské unii.
<P>
Viktor Orbán jako předseda maďarské vlády pošlapal základní demokratické principy. Nejenom že nespolupracoval na přijetí základního zákona své země s opozicí, ale tím, jak je ústava koncipovaná, velmi zásadním způsobem oslabuje práva menšin a narušuje i dobré sousedské vztahy mezi jednotlivými členskými státy Evropské unie. Proto doufám, že závěry Benátské komise budou směřovat k tomu, že i tento parlament přijme usnesení, které ukáže, že vláda Fideszu je pro Maďarsko špatnou vládou.
<SPEAKER ID="229" NAME="Silvia-Adriana Ţicău" AFFILIATION="S&amp;D">
(RO) Paní předsedající, každý rok je 9. květen slaven jako Den Evropy a já využívám této příležitosti, abych popřála všem evropským občanům vše nejlepší. Robert Schuman, francouzský ministr zahraničí, ve své deklaraci z 9. května 1950 naznačil, že Evropa nebude vystavěna najednou ani založena podle jediného plánu, ale že k tomu dojde prostřednictvím konkrétních výsledků, které budou především vytvářet přirozenou solidaritu. Cílem Schumanova plánu bylo sloučit trhy, modernizovat a rozšířit produkci uhlí a oceli, stejně jako zlepšit a vybudovat rovnou životní úroveň pro pracující v těchto průmyslových odvětvích.
<P>
V dnešní době členské státy čelí hospodářské, finanční a sociální krizi, která vytváří ještě více než kdy dříve potřebu solidarity a úcty k základním principům Evropské unie. Žádám, aby byly odstraněny překážky bránící volnému pohybu rumunských a bulharských pracovníků. Žádám členské státy také o podporu nové průmyslové politiky a nové inovační politiky, které by byly schopny vytvářet pracovní místa, jež evropským občanům zajistí důstojné živobytí.
<SPEAKER ID="230" NAME="Kinga Göncz" AFFILIATION="S&amp;D">
(HU) Paní předsedající, pokud chceme, aby strategie pro integraci Romů přinesla výsledky, musíme zároveň zlepšit situaci v oblasti vzdělávání, zaměstnání, zdravotnictví a bydlení a potírat protiromské postoje, projevy nenávisti a diskriminaci Romů. Nic z toho nemůže být účinné, pokud budeme ignorovat ostatní prvky.
<P>
Strategie integrace Romů předložená Komisí se soustředí pouze na jednu stranu, na sociální úkoly, a i v tomto ohledu přesouvá zodpovědnost především na členské státy. Naneštěstí se příliš nezmiňuje o potřebě potírat protiromské postoje, což je lidskoprávní dimenze problému. Komise nepozvedla svůj hlas, když polovojenské skupiny po celé týdny ohrožovaly romské občany v maďarské obci Gyöngyöspata, a maďarská vláda zakročila, až když napětí a provokace přerostly v násilí. Obávám se, že pokud Evropa neprojeví ochotu hrát větší roli ve zlepšování situace Romů, než jaká byla zmíněna ve sdělení Komise, podobné situace se budou objevovat znovu a znovu. Ještě není pozdě učinit změny. Chtěli bychom slyšet projev komisařky Viviane Redingové týkající se této problematiky.
<SPEAKER ID="231" NAME="Teresa Riera Madurell" AFFILIATION="S&amp;D">
(ES) Paní předsedající, dámy a pánové, chtěla bych požádat o vaši pozornost, abych vám připomněla, že tento rok byl vyhlášen Mezinárodním rokem chemie. Je to připomínkou toho, že Marie Curie byla přesně před sto lety udělena Nobelova cena za chemii.
<P>
Slogan zní "Chemie - náš život, naše budoucnost" a jde o zvyšování povědomí o přispění chemie k našemu blahobytu.
<P>
Chemie umožnila očkování a antibiotika, které zdvojnásobily naši průměrnou délku života, a je klíčem k vývoji nových zdrojů energie a zlepšování potravin. A co je víc, chemický průmysl je v Evropě strategickým odvětvím s 25 000 společnostmi, které přímo nebo nepřímo zaměstnávají pět milionů lidí.
<P>
My v Evropském parlamentu proto musíme udělat vše, co můžeme, abychom učinili tento Mezinárodní rok chemie úspěšným, neboť jak Marie Curie řekla, "nyní je čas více porozumět, abychom se mohli méně bát". Letošní oslavy jsou dobrou příležitostí k tomu, abychom si její slova vzali k srdci.
<SPEAKER ID="232" NAME="Předsedající">
Tímto je tento bod uzavřen.
