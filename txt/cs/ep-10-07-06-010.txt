<CHAPTER ID="010">
Správa ekonomických záležitostí v EU a v eurozóně a dohled nad vnitrostátními rozpočty (rozprava)
<SPEAKER ID="357" NAME="Předseda">
Dalším bodem je prohlášení předsedy Komise o správě ekonomických záležitostí v EU a v eurozóně a o dohledu nad vnitrostátními rozpočty.
<SPEAKER ID="358" NAME="José Manuel Barroso" LANGUAGE="FR">
Pane předsedo, dámy a pánové, správa ekonomických záležitostí představuje zásadní výzvu pro budoucnost naší Unie. Když již v roce 1993 pan předseda Delors vysvětloval potřebu hlubší koordinace hospodářských politik, mnoho členských států to odmítlo.
<P>
Dále, když první Komise - které jsem měl tu čest předsedat - tuto problematiku zmiňovala ve své zprávě k desátému výročí hospodářské a měnové unie v roce 2008, také ji poslouchalo jen málo lidí. Přesto jsem zdůraznil potřebu nalézt přiměřené řešení problematiky správy ekonomických záležitostí ve svých pokynech pro toto volební období, o kterých jsme přibližně před rokem společně diskutovali.
<P>
Pan komisař Olli Rehn s vámi pak o této záležitosti diskutoval při svém slyšení. V té době již Komise oznámila svůj záměr předložit návrhy pro posílení správy ekonomických záležitostí v Evropské unii, zejména v eurozóně. Krize nám bohužel dala za pravdu. Naléhavost této diskuse však dnes již nikdo nezpochybňuje a já se mohu jen těšit z toho, že jsou konečně splněny všechny podmínky pro směřování k opravdové evropské správě ekonomických záležitostí.
<P>
Komise tak dne 12. května představila podrobné návrhy, o kterých se vedla živá diskuse i s Evropským parlamentem a na které se zejména zaměřila činnost pracovní skupiny vedené předsedou Evropské rady. Komisi těší pokrok učiněný v tomto směru a shoda, které se zatím podařilo dosáhnout, což bylo velmi patrné při zasedání Evropské rady.
<P>
V zájmu udržení tohoto dynamického tempa Komise přijala minulou středu další řadu návrhů, které bude možné provádět od roku 2011, až se z nich stanou legislativní návrhy - pokud budou včas schváleny. Tyto návrhy si nevyžadují změnu Smlouvy. Nyní je třeba jednat podle právního rámce, který je platný v současnosti. Nejde o omezení. Nové možnosti, které nám nabízí Lisabonská smlouva, mohou a musí být plně využity, jelikož již nemáme čas čekat. Naši občané, naše podniky a naše hospodářství požadují, abychom začali jednat. Je naší zodpovědností rozhodovat a jednat nyní.
<P>
předseda Komise. - Evropská unie prochází v důsledku hospodářské krize řadou vážných zkoušek. Posílení správy ekonomických záležitostí je samozřejmě jen jedním aspektem reakce Evropské unie na tuto krizi.
<P>
Reakce má i jiné prvky: komplexní reformu regulace finančních trhů a návrhy na novou evropskou architekturu dohledu. Jak jsem se dnes ráno zmínil, v následujících dnech lze dosáhnout dohody. Vyzývám všechny zúčastněné strany, aby vytrvaly v pozitivním dynamickém přístupu tak, aby mohly nové orgány začít pracovat v prvních měsících roku 2011. Tak si také Evropa udrží vedoucí pozici při plnění našich závazků v rámci skupiny G20 v této oblasti: opatření pro zajištění finanční stability, nejprve v rámci řeckého programu a následně prostřednictvím mechanismů pro eurozónu jako celek, a v neposlední řadě program pro růst a tvorbu pracovních míst prostřednictvím strukturálních reforem zahrnutých ve strategii Evropa 2020.
<P>
Naše reakce na krizi je komplexní. Stabilizujeme, konsolidujeme a modernizujeme. Usměrňujeme své sociálně-tržní hospodářství tak, aby zajistilo lepší budoucnost svým občanům. Nyní mi však dovolte, abych se zaměřil na otázku správy.
<P>
V několika posledních měsících jsme se zaměřili na otázku, zda je naše správa ekonomických záležitostí úměrná novým tlakům na naši hospodářskou a fiskální stabilitu. Máme platná ustanovení Smlouvy, která nám umožňují jednat. Máme instituce. Potřebujeme, aby tento systém začal fungovat.
<P>
Čelili jsme opravdovému nebezpečí a úspěšně jsme se mu ubránili. Nyní odstraňujeme zjištěné nedostatky, abychom v budoucnu zabránili podobným rizikům. Nejprve jsem Parlamentu přednesl představy, které jsme vyjádřili ve sdělení Komise ze dne 12. května. Naše následující rozpravy se pak odrazily ve sdělení Komise ze dne 30. června. Nyní směřujeme k fázi provádění a Komise je připravena předložit legislativní návrhy již v září.
<P>
Dříve než podrobně vysvětlím jednotlivé otázky, chtěl bych zdůraznit, jak moc k tomuto procesu přispěla spolupráce s Evropskou radou, pracovní skupinou vedenou předsedou Evropské rady a samozřejmě diskuse v Parlamentu. Tato práce přispěla ke vzniku opravdového evropského impulsu. Doufám, že se to později projeví při rychlém posouzení a rychlém schválení legislativních návrhů.
<P>
Náš přístup ke správě ekonomických záležitostí směřuje k tomu, abychom měli komplexnější a účinnější pravidla. Současná Smlouva nám k tomu dává velký prostor a jsem přesvědčen, že nám metoda Společenství opět přinese správnou odpověď.
<P>
Potřebujeme silnější systém dohledu, tj. systém přísnější a širší, zahrnující rozpočtové, makroekonomické a strukturální politiky, systém uznávající skutečnost, že každý členský stát má svá specifika, ale také odrážející vzájemnou závislost, jež je, jak všichni víme, nejdůležitějším prvkem evropského hospodářství.
<P>
Co to konkrétně znamená? Zaprvé, potřebujeme více koordinace. Klíčovým prvkem v tomto ohledu je "evropský semestr". Ten zlepší hospodářskou transparentnost a podpoří srovnávací hodnocení ex ante mezi členskými státy. Jestliže budou členské státy předkládat své stabilizační a konvergenční programy a své programy vnitrostátních reforem zároveň, bude se jednat o opravdu společný přístup. Tato evropská perspektiva bude pro členské státy přínosem, jelikož své vnitrostátní rozpočty plánují, diskutují o nich a schvalují je v souladu se svými vnitrostátními ústavními postupy.
<P>
Zadruhé, potřebujeme důvěryhodnost, kterou přinese důraznější prosazování, tj. propracované pobídky a soubor nástrojů v podobě sankcí, účinnější směs preventivních i nápravných opatření. Potřebujeme zacílený Pakt o stabilitě a růstu, který bude sledovat nejen kritérium deficitu, ale i dluh: pakt, který opravdu nebude bezzubý a bude dodržován. Nejúčinnějšími sankcemi jsou samozřejmě ty, které není nutné použít, jelikož podněcují dodržování pravidel - abychom toho však dosáhli, musí být pravidla dostatečně silná, aby takový respekt vzbuzovala.
<P>
Chci v tomto ohledu hovořit zcela jasně. Bez přísnějšího systému pobídek a sankcí věrohodně neposílíme správu ekonomických záležitostí. Pokud nějaký členský stát nedodržuje společně dohodnutá pravidla, pak se musí připravit na to, že ponese následky. To také znamená, že musí být sankce navrženy tak, aby mohly být uplatněny jednotně pro všechny členské státy. Parlament si může být jistý tím, že Komise udělá, co je v jejích silách, aby tomu tak bylo.
<P>
Pokud jde o finanční sankce, navrhli jsme, aby se zakládaly na širším spektru výdajů z rozpočtu EU než dříve. Ve zkratce, všem členským státům by měla v budoucnu v případě trvalého nedodržování fiskálních pravidel hrozit ztráta peněžních prostředků z rozpočtu EU. Uplatňování těchto pravidel by mělo být téměř automatické, také pokud jde o nápravná opatření Paktu o stabilitě a růstu.
<P>
Klíčové je rovněž načasování opatření. Nesmíme uvíznout v příliš dlouhém vyčkávání před uplatněním sankcí. Pobídky a sankce musí jít proti proudu tak, abychom jednali dříve, než se nám situace vymkne z rukou. Preventivní činnost může být mnohem účinnější než nápravné akce, vyžaduje si to však disciplínu a politickou vůli.
<P>
Jedním z nejslabších bodů našich současných pravidel je neexistence mechanismů pro řešení problémů, které se vyskytnou v takzvaně "dobrých časech". Ve svých návrzích se na toto zaměřujeme, zejména pokud jde o eurozónu.
<P>
Zatřetí, náš dohled musí podchytit všechny klíčové prvky. Nesmí být omezen pouze na fiskální politiku. Viděli jsme, že tak úzká perspektiva není funkční. Potřebujeme nástroje k odhalení makroekonomické nerovnováhy mezi členskými státy.
<P>
Taková nerovnováha oslabuje soudržnost EU a zejména eurozóny. Souhrnný výčet ukazatelů nám poskytne to, co potřebujeme pro zjištění narůstající nerovnováhy a navržení nápravných prostředků, které je třeba samozřejmě doplnit přiměřenými mechanismy.
<P>
Začtvrté, stejně jako přísnější fiskální pravidla potřebujeme také pokročit se strukturálními reformami, inovacemi a obchodem, což vrátí Evropu zpět na cestu růstu a vytvoří pracovní místa pro budoucnost. Na to vše se zaměřuje strategie Evropa 2020. Evropská rada ji před dvěma týdny schválila. Nyní ji musíme začít uskutečňovat, abychom zajistili, že vnitrostátní a evropské politiky budou zcela sladěné a vytvoří účinný cyklus, ve kterém růst v jedné části Evropy pomáhá růstu v jiné části Evropy.
<P>
Zapáté, dovolte mi, abych opět zdůraznil, nakolik je důležitá transparentní a silná regulace finančního trhu, a vyzval všechny subjekty v tomto procesu, aby co nejrychleji schválili potřebné reformy.
<P>
Rád bych podtrhl historický rozměr reforem, které nyní navrhujeme. Představují odpověď na výzvy, kterým v Evropě čelí naše jednotná měna, ale mají také důležitý dopad na celosvětové finanční trhy.
<P>
Nadešel čas poskytnout hospodářské a měnové unii nástroje, které potřebuje k tomu, aby účinně fungovala a zajistila si tak svou důvěryhodnost. V sázce není jen pár technických pravidel. Jde o budoucnost eura a do určité míry lze říct, že jde o budoucnost našeho evropského projektu.
<P>
Aby toto vše bylo možné, musíme ukázat bez jakýchkoliv pochyb, že se svět změnil a že naše návrhy správy ekonomických záležitostí nepokračují ve starých kolejích, ale jsou průlomové. Dnes jsou splněny všechny podmínky pro to, abychom Pakt o stabilitě a růstu, správu ekonomických záležitostí a strukturální reformy spojili dohromady do soudržného systému v rámci Hospodářské a měnové unie.
<P>
V tomto systému bychom měli využít všech našich nástrojů pro dosažení společného cíle: strukturálních fondů, dohledu nad rozpočtem a reforem stanovených ve strategii Evropa 2020.
<P>
Jde o strategii pro celou Unii. Není to pouhý součet jednotlivých strategií. Jde o opravdovou hospodářskou strategii pro Evropu, ale evropskou hospodářskou strategii můžeme mít pouze tehdy, pokud budeme mít opravdový systém správy ekonomických záležitostí. Systém pobídek a sankcí by však měl odrážet zvláštní zodpovědnost členských států, které již používají jednotnou měnu, přesně v souladu s právním rámcem. Členské státy sdílejí společný majetek zvaný euro a není přijatelné, aby nekázeň některých členů ohrozila všechny ostatní.
<P>
Jsem přesvědčen, že tyto návrhy přinesou velký pokrok v hospodářské soudržnosti Unie a zároveň ochrání nutná specifika těch členských států, které jsou členy eurozóny, a samozřejmě budou respektovat ty, které členy ještě nejsou.
<P>
Současná situace vyžaduje ambici a odvahu: návrhy Komise vyšlou jasný signál jak v rámci EU, tak po celém světě, že Evropská unie se na tento úkol stačí. Je tedy nanejvýš důležité, aby naše tři orgány pracovaly důsledně a v duchu úzké spolupráce na tom, aby tyto návrhy dostaly konečnou podobu a byly přijaty ve vzájemné důvěře a víře v naši společnou budoucnost.
<P>
Je důležité, aby všichni naši partneři na celém světě pochopili, že jsme připraveni učinit vše potřebné na obranu eura a stability naší společné měny. Úkolem Komise je, aby využila svého práva předkládat návrhy pro podporu společného zájmu Evropy a jejích občanů. Komise je rozhodnuta tento úkol splnit a je přesvědčena, že tyto návrhy posunou Evropu správným směrem.
<P>
(Potlesk)
<SPEAKER ID="360" NAME="Corien Wortmann-Kool" LANGUAGE="NL">
Pane předsedo Barroso, pane komisaři Rehne, vaše návrhy představují významný krok k posílení správy ekonomických záležitostí v Evropě. Chtěla bych vám vzdát hold za to, že aktivně využíváte svého práva předkládat návrhy a nečekáte na to, s čím přijde pracovní skupina Rady. Naše skupina, Evropská lidová strana (Křesťanští demokraté), návrhy vítá a přeje si s vámi úzce a účinně spolupracovat při jejich uskutečňování. Zároveň si přejeme spolupracovat na dalším kroku směrem k metodě Společenství. Nepotřebujeme nové orgány, ale silnou a nezávislou Evropskou komisi, která se zaváže ke společnému přístupu a přijme demokratickou kontrolu Evropského parlamentu. Pokud jde o skupinu PPE, následující prvky by měly být součástí legislativních návrhů, které nám máte začátkem září představit.
<P>
Pokud jde o evropský semestr a koordinaci vnitrostátních akčních programů, máme velká očekávání. V členských státech je nutné provést důležité reformy a zavést bolestivá opatření, aby byla posílena jejich konkurenceschopnost. Dojde tak k vytvoření pracovních míst a prosperity pro naše občany. Máme rovněž velká očekávání v souvislosti s opatřeními na posílení Paktu o stabilitě a růstu za použití "biče": sankce, to je ono. Řadu opatření jste nazval "souborem nástrojů". Mnohé bude záviset na jednotlivých složkách tohoto souboru nástrojů.
<P>
Heslo jednoho z našich nizozemských fotbalových týmů zní "Činy, nikoliv slova". Činy, nikoliv slova, to přesně si přeje Parlament, pokud jde o posílení správy ekonomických záležitostí i o právní předpisy o evropském dohledu nad finančními institucemi. Rada přijala zprávu pana Jacquese de Larosièra, ale tu je třeba nyní zavést do praxe, provést do právních předpisů - orgány dohledu se skutečnými pravomocemi, které mohou zahájit činnost dne 1. ledna - a Rada to tedy nyní musí uskutečnit. Parlament bude hlasovat zítra, ale Radě necháme otevřené dveře pro uzavření dohody na zasedání Rady ministrů pro hospodářské a finanční záležitosti tento měsíc, což podpoří pozici Parlamentu v souvislosti s pravomocemi tohoto nového orgánu dohledu. Parlament bude svou pozici pevně hájit - nikoliv pro svůj vlastní zájem, ale pro zájmy veřejnosti -, aby se finanční trhy uklidnily a abychom opět mohli hledět do budoucnosti s důvěrou.
<SPEAKER ID="361" NAME="Stephen Hughes">
jménem skupiny S&D. - Pane předsedo, obáváme se, že návrhy pana předsedy Barrosa a pana komisaře Rehna jsou nevyvážené. Fiskální stabilitu nelze oddělovat od výrazného hospodářského růstu a vysoké zaměstnanosti. Současná i v budoucnosti plánovaná úsporná opatření povedou k trvalejšímu období malého růstu, zvýšené nezaměstnanosti a dalšímu sociálnímu vyloučení.
<P>
Pane předsedo Barroso, vím, že si nemyslíte, že další miliony nezaměstnaných a další sociální vyloučení jsou přijatelnou cenou za rychlou fiskální konsolidaci, zdá se však, že tento směr volíte. Domnívám se, že se vaše návrhy z minulého týdne míjí cílem. V otázce evropské hospodářské politiky a její správy musí dojít ke kvalitativnímu posunu, ten by však měl vést k vyvážené politické agendě, slučující fiskální zodpovědnost s hospodářskou účinností a sociální spravedlivostí. Ponechal jste stranou několik vysoce důležitých aspektů, které by v této oblasti opravdu ke kvalitativnímu skoku vedly. Skutečná koordinace hospodářské politiky by měla přinést diferencovanější plán konsolidace pro Evropu, nikoli krátkozraký uniformní úsporný program, který nemá žádný hospodářský smysl.
<P>
Zadruhé, musíte předložit agendu hospodářské politiky pro tvorbu pracovních míst a fiskální konsolidaci. Dnes máme k dispozici pouze agendu na snížení deficitů na úkor tvorby pracovních míst.
<P>
Zatřetí, potřebujeme přesvědčivé návrhy, jak zajistit řádné veřejné financování pro nedávno přijatou strategii Evropa 2020, včetně nových příjmů pocházejících z daní z finančních transakcí a z jiných zdrojů. Také od vás, od Komise, naléhavě potřebujeme operativní návrhy, jak co nejrychleji odstranit daňovou zátěž z práce. Zdanění práce je v řadě členských států příliš vysoké.
<P>
V neposlední řadě jste v rámci obnoveného Paktu o stabilitě a růstu upustili od pozitivních pobídek spíše než od negativních sankcí, i když by to byla velice slibná cesta. Věřím, že věc znovu zvážíte a na podzim předložíte vyrovnanější soubor návrhů.
<SPEAKER ID="362" NAME="Guy Verhofstadt" LANGUAGE="FR">
Pane předsedo, s balíčkem předsedy Komise jsem spokojen, a pokud mohu sdělit svůj názor, navrhoval bych, abyste ho co nejdříve uplatnili na základě svého práva předkládat návrhy. Položte ho na stůl Radě a Evropskému parlamentu, protože Unie funguje podle tohoto postupu. Komise má právo předkládat návrhy.
<P>
Rád bych tedy popřál nově zavedené pracovní skupině hodně úspěchu, ale Komise bude muset skutečně jednat podle svých povinností a předložit různým orgánům návrh.
<P>
V souvislosti s tímto balíčkem však zůstává, pane předsedo, několik otázek.
<P>
První, zásadní otázkou je tato: kdo bude ekonomické záležitosti spravovat? Budou to členské státy, Rada, nebo orgány Společenství - tj. Evropská centrální banka a Evropská komise? Pro Evropský parlament je to jasné: musí to být orgány Společenství, neboť jsem se nikdy nesetkal s tím, že by členské státy prokázaly schopnost samy takovou kontrolu vykonávat. Nefunguje to: nikdy to v minulosti nefungovalo a v budoucnosti to také fungovat nebude.
<P>
Zadruhé, souhlasím s tím, že bychom měli zvážit sankce, avšak nikoliv jen v rámci Paktu o stabilitě a růstu, protože, jak jste se zmínil, jde jen o jeden aspekt politiky. Stejně musíme postupovat například i v oblasti konkurenceschopnosti, strukturálních reforem a evropského hospodářství. Musí být zavedeny sankce a v tomto ohledu bych některé členské státy požádal o větší jednotnost. Hájí - dokonce požadují - sankce v rámci Paktu o stabilitě, ale když hovoříme o sankcích v souvislosti se strategií Evropa 2020, z hlediska konkurenceschopnosti, jsou o poznání zdráhavější. Buď jedno, nebo druhé. Pokud chceme sankce, musíme je uplatňovat paušálně.
<P>
Moje třetí připomínka je, pane předsedo Komise, že musíme také uvažovat o strategii pro hospodářský růst. Nemůžeme pouze říci, že snížíme deficity. Toto snížení je nezbytné - a jakožto bývalý ministr pro rozpočet chci deficity snížit -, avšak mimo to potřebujeme také politiku pro hospodářský růst a jediným orgánem, který ji může zavést, je Evropská unie. Unie je schopna uzavírat půjčky a má projekty na novou celoevropskou infrastrukturu, kterou potřebujeme, jak zdůrazňuje zpráva pana Montiho, a Komise musí tedy i v tomto směru předkládat návrhy. Musí tak činit nejenom s cílem snížit deficity - což je nutné, protože to požaduje Pakt o stabilitě -, ale také s cílem vytvořit věrohodnou strategii hospodářského růstu, abychom neuvízli v hospodářské stagnaci japonského typu, takové, jakou jsme více než deset let prožívali.
<P>
Čtvrtým prvkem jsou "zátěžové testy". Jsem spokojen s tím, že bylo přijato rozhodnutí je zveřejnit. Měli jsme tak učinit již před rokem jako Američané, protože je to jediný způsob, jak znovu zajistit poskytování půjček v soukromém sektoru.
<P>
Konečně - a zde skončím, pane předsedo - pokud jde o finanční dohled, dovolte nám, abychom se v tomto bodě vyjádřili zcela jasně: s Parlamentem nedojde k žádné dohodě, jestliže Rada a členské státy nebudou respektovat skutečnost, že v případě neshody má poslední slovo evropský orgán. Jde o zásadní věc. Navíc je tento aspekt znovu zmíněn ve zprávách Komise. Jde o výchozí bod vykonávání Larosièrova plánu. Členské státy to ještě nepochopily. Je na čase, pane předsedo, aby to členské státy přijaly, jinak nedojde v otázce finančního dohledu ke shodě.
<SPEAKER ID="363" NAME="Sven Giegold" LANGUAGE="DE">
Pane předsedo, mnohokrát vám děkuji za toto prohlášení. Cítím, že musíme být velice opatrní a nevracet se stále ke starému způsobu uvažování ve velmi těžké situaci. Za "starý způsob uvažování" pokládám to, jak pravicové politické skupiny zdůrazňují problematiku rozpočtových deficitů a konkurenceschopnosti, zatímco levicové skupiny stále připomínají rizika úsporných opatření.
<P>
Pokud to mohu posoudit, tímto způsobem nedosáhneme žádného pokroku. Na druhé straně, pokud se s návrhem řádně seznámíte, musíte uznat, že vykazuje znaky výrazného pokroku, například v souvislosti s rozpočtovou koordinací. Také konkrétně zmiňuje nerovnováhy. Až do nedávna bylo téměř nemožné vážně hovořit o nerovnováhách. Skutečnost, že by měly být použity sankce v případě, že členské státy nesplní domácí úkol, je také znakem pokroku.
<P>
Tento návrh má však také slabiny, které již ani my, ani naši občané nemůžeme připustit. Mám tím samozřejmě na mysli správu ekonomických záležitostí a také zmínku o daňových otázkách. Ve skutečnosti máme daňové ráje, velké oblasti hospodářství, které jsou nezdaněné, nemluvě o přílišné daňové konkurenci. Tato témata již nesmí být tabu a samozřejmě mají v takovém prohlášení své místo.
<P>
Zadruhé, nestačí koordinovat rozpočtovou politiku pouze popsaným způsobem. Musíme zajistit, aby naše rozpočtová politika byla anticyklická a tak byla schopná působit proti krizím. Bohužel se toto v textu neobjevuje. Dále je očividně stále tabu říkat, že v případě nerovnováh jsou některé země v deficitu a některé v přebytku a obě strany k nim konkrétním způsobem přispívají. Bohužel vám stále chybí odvaha vysvětlit věci tak jasně, jak je to potřeba.
<P>
Máme problémy s cenami aktiv a s bublinami. To také není výslovně zmíněno. Mám na mysli to, že bychom alespoň měli být upřímní a po této krizi na určitou dobu odložit stranou ideologické rozdíly a podívat se na všechny příčiny krize, namísto toho, abychom na tyto problémy nahlíželi jednostranně. V této krizi již nyní nestačí činit pokrok. Naši občané očekávají komplexní řešení, což si plně zaslouží.
<SPEAKER ID="364" NAME="Kay Swinburne">
jménem skupiny ECR. - Pane předsedo, správa ekonomických záležitostí, architektura dohledu, nástroje pro řízení přeshraničních krizí: to jsou všechno v čase po finanční krizi velmi důležité oblasti. Pro všechny tyto oblasti potřebujeme zajistit, že bude co nejdříve ustanovena silná a odolná struktura, abychom mohli vydat společný soubor pravidel, jak pro členské státy a jejich chování při správě ekonomických záležitostí, tak pro naši reformu finančních služeb. Potřebujeme dosáhnout shody. Výsledek musí být plně proveden ve všech 27 členských státech a musíme se jím plně řídit. Všechny nové orgány musí být apolitické a nábor zaměstnanců by se měl především řídit podle zásluh a schopnosti pohotově splnit úkol. Musíme vyslat jasný signál, že tyto nové postupy a orgány dohledu, zejména navrhovaný Evropský výbor pro systémová rizika, jsou potřebné a mohou pracovat ve prospěch našich voličů a našeho společného hospodářství.
<P>
Nedávná finanční a hospodářská krize si vyžádala odvážná opatření. V Evropě jsme určili oblasti, ve kterých lze překlenout mezery v regulacích, což, doufejme, také zlepší transparentnost našich trhů a finančních služeb jako celku. Mnozí uvítali nedávnou dohodu o návrhu finančního zákona v USA, díky níž reforma regulačních předpisů v USA předstihne EU. S takovým závěrem nesouhlasím. Pokud v příštích dnech a týdnech dokážeme dosáhnout shody o architektuře dohledu, budeme mít k dispozici pevný unijní rámec, jehož středem bude Evropský výbor pro systémová rizika a tři Lamfalussyho výbory změněné na evropské orgány. Až bude tento rámec ustanoven, měl by napomáhat k bezpečnosti finančního systému a může se dokonce ukázat jako prostředek ke zlepšení fungování jednotného trhu ve finančních službách.
<P>
Při uskutečňování tohoto programu však musíme zajistit, aby všechny nově ustanovené orgány účinně spolupracovaly s vnitrostátními orgány dohledu a aby tyto rozpravy a vyjednávání vždy usilovaly o nejlepší strukturu, nejlepší dohled a nejlepší výsledek, nikoli o to, zda bude evropský přístup posílen či oslaben. Schvaluji zaměření Komise na klíčové otázky a věřím, že nakonec dosáhneme, i když zcela jinými postupy, celosvětového finančního systému, který bude bezpečnější a lépe bude sloužit našemu hospodářství.
<SPEAKER ID="365" NAME="Lothar Bisky" LANGUAGE="DE">
Pane předsedo, poté co Komise v předchozích týdnech předložila opatření pro zabránění hrozícím krizím, k nimž patřil balíček na záchranu eura a strategie Evropa 2020, tedy opatření, která na jedné straně znamenají záchranu bank a na straně druhé škrty v sociálním zabezpečení, mzdách a důchodech, máme nyní na stole návrhy na reformu Paktu o stabilitě a růstu. Podle našeho názoru se tyto návrhy Komise na reformu Paktu stability a růstu ubírají špatným směrem.
<P>
Komise, stejně jako pracovní skupina vedená panem předsedou Van Rompuyem, nechce změnit obsah Paktu, ale zpřísnit sankce a posílit dodržování Paktu. Komise i Rada žádají více kontrol a sankcí pro členské státy s deficitem. To v minulosti nefungovalo a v budoucnosti to fungovat nebude. My ve skupině Evropské sjednocené levice a Severské zelené levice Evropského parlamentu jsme však v každém případě potěšeni, že nejpřísnější sankce navrhované Komisí pro země s deficitem nebyly použity.
<P>
Naléhavá je regulace finančních trhů. Na řešení situace se budeme podílet. Evropští občané už na situaci doplácí, nyní musí Rada konečně začít také jednat.
<P>
Problémy s Paktem o stabilitě a růstu nespočívají v nedostatečném dodržování pravidel či rychlém snížení ročního deficitu podle maastrichtského cíle na 3 % nového dluhu. To může v eurozóně zastavit stále slabý a ohrožený růst.
<P>
Je třeba odstranit současné hospodářské nerovnováhy v EU, jelikož z nich spekulanti žijí. Jedním způsobem, jak to provést, je, že hospodářsky silné země upustí od svých agresivních vývozních strategií, které mají pro ostatní země zhoubné následky. Místo toho musí tyto země vyvinout větší úsilí pro posílení svých domácích trhů a podporu poptávky. Do Paktu o stabilitě a růstu musí být zahrnuta kritéria jako míra nezaměstnanosti a narůstání chudoby. Spíše než zpřísnění Paktu je nutná jeho zásadní reforma.
<SPEAKER ID="366" NAME="Godfrey Bloom">
jménem skupiny EFD. - Pane předsedo, páni komisaři - tři amigos, pokud vás tak mohu nazvat -, při posledním zasedání jste, pane předsedo, musel rychle pryč, myslím, že jste měl naléhavou schůzku. Přišel jste o má moudrá slova, jsem tedy rád, že jste dnes zde, abyste si je vyslechl, neboť cítím, že mohu jistou moudrost nabídnout.
<P>
Jste teď trochu v bryndě, že? Člověk by vás skoro litoval, ale samozřejmě, jak víte, máte na tom zčásti svou zásluhu. Experiment s jednotnou měnou byl předem odsouzen k neúspěchu; vzpomínám si na přednášku na Cambridgské univerzitě v 90. letech, kde jsem vysvětloval, proč je ten pokus zcela špatný a nemůže fungovat, a přednášel jsem o tom před 10 lety a je mi líto, vypadá to tak, že jsem měl pravdu. Tento experiment poškodil dokonce váš vlastní kodex. Při zavedení eura jste vlastně roztrhali svůj kodex. Zahodili jste ho! Do eurozóny jste přijali každou fiskálně nefunkční ekonomiku, včetně Řecka, což urychlilo zánik eurozóny, který tudíž není nijak překvapivý. Ohledně zániku eura nepřicházím s křížkem po funuse. Projekt k tomu byl již od základu předurčen. Tvrdit nyní, že jsme až teď zjistili, že Řecko je na mizině, je nečestné. V té době jsem byl v londýnské City a nakupovali jsme řecké dluhopisy s úrokovou sazbou 10 %, spadly na pět a byla to jednoduchá sázka - trochu jako bychom znali vítěze dostihů ještě před začátkem závodu!
<P>
Naše obchodní banky se dostaly do obrovského problému, protože nakupují podřadné dluhopisy. Tyto podřadné dluhopisy znovu pustily do oběhu s ratingem AAA. Co nyní činí naše centrální banky? Přesně to samé. Nakupují na sekundárním trhu podřadné obligace a dávají je zpět do oběhu s ratingem AAA. Tak jsme se do té šlamastyky dostali, pro začátek. Pokud se z ní chcete dostat, musíte zrušit podporu politického establishmentu obchodním bankám a zbavit se centrálních bank, které jsou ve skutečnosti součástí problému, nikoliv jeho řešení.
<SPEAKER ID="367" NAME="Marine Le Pen" AFFILIATION="NI">
(FR) Pane předsedo, Evropa v podobě eurozóny zažívá bezprecedentní hospodářský úpadek ve své historii, nejslabší růst na světě, nejvyšší nezaměstnanost a stále se snižující konkurenceschopnost. Tento naprostý neúspěch si každý jasně uvědomil během nedávné krize státního dluhu, jež zasáhla Řecko a dále zasáhne Španělsko, Portugalsko, Itálii a Francii. Jejím výsledkem bude všeobecné zchudnutí obyvatel těchto zemí.
<P>
Slíbil jste konvergenci a harmonizaci evropských zemí. Dnes nás ženete ke společenské a politické explozi. Vy sám nesete zodpovědnost za tuto současnou tragédii, protože vnucením jednotné, uniformní a totalitářské politiky tak rozdílným ekonomikám jste podpořil horlivé spekulace některých lidí a hospodářskou stagnaci ostatních.
<P>
Jak jinak můžeme vysvětlit skutečnost, že Španělsko, které mělo v roce 2007 2% rozpočtový přebytek, je dnes ve 12% deficitu, než tím, že jednotná a uniformní úroková sazba ECB podpořila bezprecedentní spekulace s nemovitostmi v této zemi, kde je dnes plno prázdných domů? Celý evropský bankovní sektor je dnes fakticky zamořen touto novou krizí způsobenou rizikovými hypotékami, jejíž důsledky vyvolávají velké obavy.
<P>
Vaší jedinou odpovědí je návrh, abychom v tomto omylu setrvávali, přestože jste neměl žádný úspěch, když jste pokračoval s neregulérními zásahy Evropské unie a navýšil jste její pravomoci prostřednictvím předběžné kontroly vnitrostátních rozpočtů a evropským občanům jste vnutil úspornou politiku. Errare humanum est, perseverare diabolicum - chybovat je lidské, v chybování setrvávat je ďábelské.
<SPEAKER ID="368" NAME="José Manuel Barroso">
Předseda Komise. - Pane předsedo, pokusím se zodpovědět některé konkrétní otázky. Především děkuji paní Corien Wortmann-Koolové za její podporu. Skutečně se domníváme, že to zvýší důvěryhodnost našeho Paktu o stabilitě a růstu, ale také eura a celkově evropského projektu, a podle našeho názoru by měl Parlament být se všemi těmito snahami úzce spojen.
<P>
Na posledním zasedání Evropské rady, kterého se zúčastnil pan předseda Buzek, jsem prohlásil, že by měl Parlament být o pokroku v diskusích o budoucnosti evropské správy ekonomických záležitostí plně informován.
<P>
Myslím, že některé obavy, které vyjádřili pánové Hughes a Bisky, bychom měli zvážit, ale ve skutečnosti se domnívám, že náš návrh vaše obavy bere v úvahu, jelikož v něm zmiňujeme něco nového, a sice, že Pakt o stabilitě a růstu není vše, že pracujeme na rozboru provádění opatření v rámci Paktu o stabilitě a růstu s makroekonomickými nerovnováhami, s problémy spojenými s různými stupni konkurenceschopnosti. Ve skutečnosti tedy nabízíme komplexní přístup, který nebere v úvahu pouze makroekonomické prvky, ale rovněž růst, jak navrhoval pan Guy Verhofstadt, přístup, který přihlíží i k inovacím a reformám. To přesně je naším cílem s programem pro mládež do roku 2020. A ano, pane Verhofstadte, jak jste se správně zmínil, nyní se zabýváme vnitřním trhem a pracujeme na tom na základě zprávy předložené panem Mariem Montim, zprávy, o kterou jsem ho požádal, a pan komisař Barnier na podzim představí v souvislosti s touto otázkou některé velice důležité návrhy, jako je akt o jednotném trhu.
<P>
Náš návrh se tedy netýká pouze opatrnosti z hlediska makroekonomických aspektů. Dnes diskutujeme o správě ekonomických záležitostí, přirozeně tedy zvažujeme, co se nepodařilo, ale chci zdůraznit - nejedná se pouze o opatrnost z makroekonomického pohledu: jedná se i o růst a o náš program reforem. Nové je, že nyní, poprvé - pokud bude samozřejmě plán schválen - máme takový komplexní přístup a snažíme se brát v úvahu všechny aspekty. Jistě si pamatujete, že když jsem před několika měsíci představoval strategii Evropa 2020, v některých místech v Evropě někteří říkali: "Ne, nemůžete to spojovat s Paktem o stabilitě a růstu, protože to může Pakt oslabit." Myslím, že nyní každý souhlasí s tím, že diskutovat o makroekonomických omezeních bez diskuse o strukturální reformě a bez ohledu na konkurenceschopnost nemá smysl.
<P>
Proto také nesouhlasím s názorem, že náš přístup není vyvážený. V případě programu pro mládež 2020 jsme usilovali o to, aby do něj byly zahrnuty cíle jako snížení chudoby, vzdělání a zaměstnanost. Jedná se tedy ve skutečnosti o velice vyvážený přístup, při kterém se snažíme kombinovat všechny nástroje hospodářské politiky, snažíme se o evropskou i vnitrostátní dimenzi a snažíme se zároveň zahrnout cíle spojené s konkurenceschopností a cíle spojené se sociálním začleněním a vzděláním.
<P>
Máte pravdu, pane Verhofstadte, je na Komisi, aby předkládala návrhy, a to činíme. Předstoupíme s oficiálními návrhy. Jedná se o velice důležitou reformu. Proto se také pan Olli Rehn významně jménem Komise podílí na činnosti pracovní skupiny. Domníváme se, že je důležité dosáhnout určité shody, protože jde o velice významné změny, ale samozřejmě, až nadejde čas, aby Komise představila legislativní návrhy, učiníme tak, a je to ten nejlepší způsob, jak se Parlament do této věci zapojí.
<P>
Do tohoto komplexního přístupu chceme však rovněž zahrnout makroekonomický dohled s TIF. Nejde jen o sankce pro ty, kteří nesplňují kritéria ohledně dluhu a deficitu. Pokusíme se také znovu posílit koordinaci v souvislosti s makroekonomickými nerovnováhami.
<P>
Někteří z vás se zmínili také o dohledu, opět bych vám rád připomenul, že naším cílem zůstává ustanovení nového orgánu na začátku roku 2011. Potřebujeme ho, jelikož celá naše reforma je na této nové architektuře založena. V několika posledních dnech dalo nové belgické předsednictví opět podnět k dosažení dohody. Na obou stranách převažuje smysl pro konstruktivní pragmatismus. Jsem vděčný za ambici, kterou ukazuje Parlament. Jsem vděčný za vaši podporu. Zároveň bych vás rád požádal, abyste v příštích dnech pokračovali ve svém úsilí o dosažení uspokojivé dohody. Domnívám se, že je na dosah. Komise přispěla různými svými kompromisními texty a velice ji těší, že dochází k pokroku. Nyní vyzýváme oba zákonodárné orgány, aby zachovaly svůj pozitivní dynamický přístup. Jak řekla paní Swinburnová, a má pravdu, Američané ohlásili politickou dohodu, ale ještě nevydali zákon. Někdy to při četbě tisku vypadá, že Američané jsou o velký kus před námi. Není to pravda. Pan prezident Obama řekl na zasedání G20, že dosáhl dohody mezi oběma politickými stranami. Výborně, my to vítáme. Ve skutečnosti bychom však měli být schopni dokončit svou legislativní práci dlouho před našimi americkými partnery a domnívám se, že bychom tak měli učinit, abychom také poukázali na naše vedoucí postavení z hlediska finanční regulace a dohledu v celosvětovém měřítku. V tomto ohledu by to jen posílilo roli Evropy.
<P>
Konečně, někteří z vás se zmínili o zátěžových testech. Jak víte, Komise hraje významnou roli při podporování transparentnosti a sdělování výsledků probíhajících zátěžových testů v bankách. Na posledním zasedání Evropské rady jsem naléhal, aby byly výsledky zveřejněny. Jak víte, jde o vnitrostátní pravomoc, ale samozřejmě jsem velice potěšen dohodou Evropské rady v tomto smyslu. Toto rozhodnutí by mělo ujistit investory buď odstraněním nepodložené nedůvěry, nebo řešením zbývajících problémů, které se mohou vyskytnout. Jsem si jist celkovou odolností bankovnictví EU, ale musíme zjistit možná zranitelná místa a odstranit je. To umožňuje zcela transparentní zátěžový test. Musí být navrženy brzdící mechanismy pro případ potřeby a to je opět vnitrostátní zodpovědnost. Pokud je třeba učinit státní zásah, včas to prošetří Komise podle pravidel Společenství vztahujících se na státní podpory. Evropské rozhodnutí zveřejňovat jednotlivé výsledky bankovních zátěžových testů bylo samozřejmě velice dobře přijato vůdci G20 minulý týden na zasedání v Torontu a domníváme se, že je to způsob, jak obnovit důvěru v náš systém jako celek.
<P>
Jak tedy vidíte, jsme aktivní na několika frontách. Dnes jsem vám představil aktuální návrhy týkající se správy ekonomických záležitostí. Neměli bychom je však oddělovat od dalších snah, ve kterých pokračujeme v zájmu dosažení větší soudržnosti naší hospodářské politiky a pochopení toho, že měnová unie bez určité hospodářské koordinace nemá smysl. Věřím, že stabilita eura je v zájmu všech našich občanů. Je to jistě v zájmu eurozóny, ale je to také v zájmu celé Evropské unie a všech, kteří si přejí otevřené trhy, otevřené ekonomiky a otevřené společnosti.
<P>
(Potlesk)
<SPEAKER ID="369" NAME="Předseda">
Pane předsedo Barroso, děkuji vám za váš přístup a vaši spolupráci s Evropským parlamentem.
<P>
Rozprava je ukončena.
<P>
Písemná prohlášení (Článek 149)
<SPEAKER ID="371" NAME="Tunne Kelam  " AFFILIATION="PPE">
písemně. - Návrhy Komise vítám. Mohu vás ujistit, že my ve skupině PPE a v Evropském parlamentu jsme připraveni s vámi a s Radou v této věci spolupracovat. Evropa je založena na vzájemné a úzké závislosti. Současná krize ukazuje, jak je důležité více znát problémy a obavy, které prožívají ostatní členové, a být připraven ke společným akcím. Navrhovaná koordinace a kontrolní mechanismy jsou potřebné a berou v úvahu jak evropskou dimenzi, tak zvláštnosti každého členského státu. Kontrolní mechanismy však nejsou řešením, ale pouhým prostředkem. Neměly by být přeceňovány. Řešení spočívá v účinnější práci, podnikavosti a inovaci. Klíčem k řešení je prevence. Zvláštní pozornost bychom měli věnovat rozpočtovým rámcům a státním dluhům. Místo rozdělování finanční kontroly do menších úseků je třeba sledovat makroekonomickou situaci jako celek. Nový duální systém pobídek a sankcí si zaslouží podporu. Také vyzývám k lepšímu využívání Eurostatu. Spolehlivé a aktuální údaje jsou klíčové pro přijímání správných rozhodnutí. Vyzývám Radu, aby ohledně navrhovaných opatření ukázala politickou vůli, abychom mohli přistoupit k fázi praktického provádění.
<SPEAKER ID="372" NAME="Alexander Mirsky  " LANGUAGE="LV">
Rád bych kolegy poslance upozornil na problém sestavování vnitrostátních rozpočtů. Daňový systém nemůže sloužit výhradně jako prostředek ke shromažďování státních příjmů; musí také regulovat a optimalizovat hospodářský vývoj a zajišťovat sociální ochranu obyvatel. Daňový systém Lotyšska je zaměřen na jediný výsledek - jak dnes jakýmkoliv způsobem shromáždit příjmy. Jakoby se Ministerstvo financí Lotyšské republiky nestaralo o to, co bude zítra. Současný program lotyšské vlády by mohl za rok vyústit v dramatické snížení počtu daňových poplatníků a významné navýšení nezaměstnanosti, důsledkem čehož budou nadměrné sociální výdaje. To vše je výsledek nelogických a nejasných právních předpisů týkajících se daní. V jednotlivých případech mohou zaměstnanci daňové správy tyto zmatené právní předpisy uplatňovat způsobem, který si zvolí. To vedlo ke krachu mnoha podniků a obchodních struktur. Musíme naléhavě ustanovit výbor, skupinu znalců, kteří budou pověřeni posouzením lotyšského daňového systému. To, co se dnes děje v daňové oblasti v Lotyšsku, lze popsat jedním slovem - nezákonnost! Stát v podstatě podnikatele připravuje o jejich hotovost.
