<CHAPTER ID="018">
Nový vývoj v oblasti veřejných zakázek (krátké přednesení) 
<SPEAKER ID="168" NAME="Předsedající">
Dalším bodem je krátké přednesení zprávy Heide Rühleové jménem Výboru pro vnitřní trh a ochranu spotřebitelů o novém vývoji v oblasti veřejných zakázek [2009/2175 (INI)] -.
<SPEAKER ID="169" NAME="Heide Rühle" LANGUAGE="DE">
Pane předsedající, ráda bych poděkovala všem stínovým zpravodajům za jejich konstruktivní spolupráci a za dobré výsledky, kterých jsme ve výboru doposud dosáhli. Dovolte mi zopakovat a zdůraznit hlavní body zprávy.
<P>
Zaprvé potřebujeme zajistit větší právní jistotu pro všechny zúčastněné - zadavatele i dodavatele - s ohledem na zlepšení právní úpravy. Moje zpráva zejména zdůrazňuje obzvláště velký význam, jaký v době krize mají veřejné zakázky. Moje zpráva nicméně také kritizuje skutečnost, že výsledkem komplexního vzájemného působení evropských právních předpisů a provádění v jednotlivých státech nebylo zjednodušení předpisů a omezení byrokracie v systému veřejných zakázek, tedy to, co bylo cílem revize z roku 2004, nýbrž více práce, vyšší externí náklady za právní poradenství a zdlouhavé postupy. Děje se tak bohužel na úkor inovací a kvality. To, že to je skutečně tak, prokázaly četné studie. Nedostatečná právní jistota ve výběrových řízeních až příliš často znamená, že je vybrána nejlevnější, nikoli nejlepší nabídka.
<P>
Komise nyní sice poskytuje pomoc v oblasti zadávání ekologických zakázek, takové služby však neexistují v oblasti sociálně odpovědných zakázek, podpory spravedlivého obchodu či podněcování inovací prostřednictvím veřejných zakázek. Komise musí přístup k této věci velmi rychle změnit.
<P>
Je nezbytně nutná i lepší koordinace na úrovni Komise. Evropský soudní dvůr odstranil nedávnými rozhodnutími řadu právních nejasností a posílil pozici zadavatelů veřejných zakázek například prohlášením, že v takových oblastech, jako je třeba územní plánování, se směrnice nemusejí uplatňovat. Takové rozsudky nedávají zadavatelům bianko šek, jako jim spíš poskytnou jasný rámec. Rovněž tuto záležitost jsem se ve své zprávě snažila zdůraznit.
<P>
Zbývá poslední bod: je to otázka koncesí na služby, kde se názory na tuto záležitost v rámci výboru značně lišily. Můj postoj k věci se nezměnil. Aby byla dosažena větší flexibilita a umožnilo se zohledňování kulturních odlišností, byly koncese na služby vědomě vyňaty ze směrnic o veřejných zakázkách. Tento postoj podporují i všechny zúčastněné strany, s nimiž jsem hovořila, ať již to byly zastřešující organizace na úrovni obcí, veřejné podniky - především ve vodohospodářském průmyslu, sdružení zastupující průmysl, odbory či v neposlední řadě nevládní organizace. I to jsem chtěla ve zprávě jasně uvést.
<P>
A nakonec se chci zmínit ještě o jednom bodu, který je podle mého názoru také velice důležitý: veřejné zakázky nesmí mít za následek to, že instituce, které byly na základě výzvy k předkládání návrhů vybrány, přijdou o svá demokratická práva. Zjistíme-li, že v řadě měst a obcí zařazují fair trade jako významné kritérium při rozhodování o veřejných zakázkách - ať už například při nákupu kávy či v souvislosti s jinými výrobky - pak si myslím, že je velmi důležité to uvážit. V takové situaci by bylo velmi prospěšné, aby Komise byl nápomocna městům a obcím a radila jim ve chvíli, kdy udělají chybu. Namísto toho Komise podnikla nové právní kroky proti Nizozemsku právě v případě takových chyb. Takové věci, které odporují všemu, co je stanoveno v rozhodnutích politických orgánů, jsou podle mého názoru kontraproduktivní.
<SPEAKER ID="170" NAME="Předsedající">
Zaznamenávám, že několik řečníků by zde rádo vyjádřilo své názory. Nezapomeňte, že pro každého je vyhrazena jedna minuta.
<SPEAKER ID="171" NAME="Frank Engel" AFFILIATION="PPE">
(FR) Pane předsedající, rád bych na úvod poblahopřál paní zpravodajce a poděkoval jí za její pečlivou práci a vnímavost. Bylo mi potěšením s ní na zprávě spolupracovat. Věřím, že výsledkem její práce je vyvážená zpráva, která chce docílit na prvém místě zvýšení právní jistoty. Naším cílem v tuto chvíli proto není navrhovat další předpisy za každou cenu, nýbrž zpřístupnění a zesrozumitelnění těch stávajících.
<P>
Jeden konkrétní bod bych rád zdůraznil - a hovořila o něm i paní Rühleová - je jím otázka koncesí na služby. Tato záležitost je velice citlivá a v Komisi vyvolala též jistou kontroverzi. Jak víme, Komise se nám k tomuto tématu chystá navrhnout některé nové právní předpisy, a já bych rád znovu zdůraznil, že by při tom měla mít na paměti to, že potřebujeme zlepšit fungování jednotného trhu. V tuto chvíli to je to jediné, co by mohlo být důvodem, abychom prováděli větší legislativní iniciativy v této oblasti.
<SPEAKER ID="172" NAME="Evelyne Gebhardt" AFFILIATION="S&amp;D">
(DE) Pane předsedající, dámy a pánové, má skupina by skutečně ráda podpořila zprávu paní Rühleové, neboť obsahuje mnoho velice pozitivních prvků.
<P>
Naneštěstí jsou tu ovšem tři záležitosti, které v této zprávě postrádáme, nebo u kterých naopak nesouhlasíme se způsobem, jak jsou ve zprávě podány. Zaprvé paní Rühleová nebyla schopna přijmout, že skutečně potřebujeme právní rámec pro služby obecného hospodářského zájmu, a zadruhé také nezvládla jasně vyjádřit, že tuto právní jistotu musíme především zajistit v oblasti sociálních služeb. To je nedostatkem této zprávy, který přirozeně považujeme za velice politováníhodný.
<P>
Naprosto nesouhlasíme s jedním bodem, s odmítnutím koncesí na služby. Nemůžeme jen tak říct, že tento krok nechceme. Soudní dvůr v této oblasti už rozhodl. To je vysoce nepolitické. Víme-li, že Evropská komise připravuje právní text, je pro nás skutečně důležité, abychom jasně řekli, čeho chceme dosáhnout. Je důležité, abychom nyní vyzvali Evropskou komisi, aby se řídila tímto velice pozitivním postojem, který v této otázce zastává Soudní dvůr, čímž se zároveň zajišťuje právní jistota v této oblasti. V tom spočívá náš požadavek a proto jsme také předložili alternativní prohlášení. Žádáme kolegy poslance, aby toto alternativní prohlášení podpořili.
<SPEAKER ID="173" NAME="Cristian Silviu Buşoi" AFFILIATION="ALDE">
(RO) Chtěl bych paní zpravodajce poblahopřát k její práci na této zprávě. Naprosto souhlasím s nutností zjednodušit evropskou legislativu týkající se veřejných zakázek a zvýšit transparentnost. Znepokojuje mne množství sporů ohledně veřejných zakázek v různých členských státech.
<P>
Například v Rumunsku obzvláště složitý právní rámec vede k procesním chybám a zároveň může chybné uplatnění předpisů o veřejných zakázkách zbrzdit využívání strukturálních fondů. Proto potřebujeme jednodušší, jasnější právní rámec, aby usnadnil práci na obou stranách.
<P>
Rád bych se také vyjádřil k problému nejnižší ceny. Souhlasím s názorem, že by se rozhodnutí o přidělení veřejné zakázky nemělo odvíjet jen od nejnižší ceny. Také souhlasím s paní zpravodajkou, že při hodnocení nabídky musí být těmi nejdůležitějšími faktory poměr kvality a ceny a hospodářský prospěch, nikoli jen cena. Přezkum právních předpisů musí proto tuto skutečnost brát v potaz a ustanovit pro veřejné zadavatele mnohem větší míru flexibility. Musí tak nicméně činit s velkou opatrností, protože pokud se nám nepovede dosáhnout opravdu jasných kritérií, otevřeme tak skutečnou Pandořinu skříňku a vystavíme se opět riziku právní nejistoty a dokonce korupce.
<SPEAKER ID="174" NAME="Malcolm Harbour" AFFILIATION="ECR">
Pane předsedající, jako stínový zpravodaj za svou skupinu, ale také jako předseda příslušného výboru se chci i já připojit k poděkování Heide Rühleové za její skutečně důležitou zprávu. Je doopravdy ostuda, že kvůli těmto dosti zvláštním pravidlům našeho Parlamentu jsou k tak závažné zprávě o klíčovém prvku jednotného trhu a veřejné politiky vyhrazena jen jednominutová vyjádření.
<P>
Vítám dnešní přítomnost pana Tajaniho, protože mu chci říct, že veřejné zakázky jsou klíčovým nástrojem povzbuzování inovativního podnikání v rámci Evropské unie. Jak víme, pan Barnier se nyní chce zabývat strategií, a já doufám, že se na mnohé z těchto bodů zaměří.
<P>
Jádrem problému, vážení kolegové, je však to, že máme systém, který je, jak zpráva uvádí, matoucí a složitý, a řada veřejných orgánů ho vnímá spíše jako byrokratickou překážku než jako příležitost. Pane komisaři, veřejné zakázky můžeme využít k povzbuzení oblastí, jako jsou například malé a střední podniky, a jako příležitosti k inovacím a ekologickým výrobkům a službám - a logicky k podpoře celé agendy inovací. Takový je cíl, jehož musíme dosáhnout - aby však bylo možno splnit všechna doporučení této zprávy, bude to vyžadovat rozhodné soustředěné úsilí Komise.
<SPEAKER ID="175" NAME="Jaroslav Paška" AFFILIATION="EFD">
(SK) Veřejné zakázky se jeví jako účinný způsob získávání zboží a služeb pro veřejný sektor, který umožňuje úspěšně dosahovat přiměřených cen a snižovat podezření z korupce. Do budoucnosti by bylo dobré pracovat na zjednodušení mechanismů procesu veřejných zakázek a také usilovat o zkracování rozhodovacích lhůt.
<P>
To je podle mne směřování, které bychom měli v základním principu podpořit. Zkušenosti ze života nám však ukazují, že dobrým řešením je i zveřejňování smluv na internetu, což nám dává možnost seznámit s těmito smlouvami širokou veřejnost a přesvědčit ji o výhodnosti uzavřených dohod. Takové zkušenosti se nám osvědčují především v samosprávách, kde bylo nakládání s majetkem obcí velice často pod pozorným drobnohledem občanů, a když se začaly všechny smlouvy na internetu zveřejňovat, byli lidé spokojenější a samosprávě více důvěřovali.
<SPEAKER ID="176" NAME="Zuzana Roithová" AFFILIATION="PPE">
(CS) Věřím, že tato zpráva o veřejných zakázkách, kterou absolutní většinou přijal Výbor pro vnitřní trh a ochranu spotřebitelů, bude dobrým vodítkem pro práci Komise na revizi směrnice. Naším cílem je, aby veřejné zakázky byly podstatně dostupnější pro malé a střední podnikatele, aby soutěže byly méně byrokratické a přitom lépe kontrolovatelné. Největší objem veřejných zakázek z fondů Unie se týká staveb, kdy často vzniká podezření, a nejen to, na korupci.
<P>
Je mi líto, že nebudeme v této zprávě hlasovat o mém návrhu, aby Komise zřídila veřejný portál, kde by bylo možné dohledat cenové rozdíly mezi vítěznou zakázkou a skutečnými náklady na stavbu po realizaci. Portál by měl monitorovat, a tím odhalovat také podezřelé rozdíly cen, např. na stavbu jednoho kilometru dálnice mezi členskými státy. Jsem totiž přesvědčena, že teprve až bude vymýcena korupce, pak se otevře cesta pro malé a střední podniky ke skutečně otevřeným veřejným zakázkám.
<SPEAKER ID="177" NAME="Silvia-Adriana Ţicău" AFFILIATION="S&amp;D">
(RO) Trh s veřejnými zakázkami má v EU hodnotu 16 % HDP Unie. Vnitřní trh znamená, že jakákoli evropská společnost se může podílet na zakázkách v jakémkoli členském státě. Směrnice o službách zaručuje, že jakákoli evropská společnost může své služby poskytovat v jakémkoli jiném členském státě, a to i elektronickými prostředky.
<P>
V rámci vnitřního trhu je nutné zaručit interoperabilitu mezi systémy elektronické veřejné správy, a tím pádem také mezi systémy digitálních podpisů a elektronicky provozovanými systémy výběrových řízení. Vítám pilotní projekt přeshraničního elektronického zadávání veřejných zakázek (PEPPOL), který Komise zahájila, a stejně tak i rozhodnutí o seznamu oprávněných poskytovatelů certifikačních služeb a evropský plán na vytvoření služby pro ověřování digitálních podpisů.
<P>
Ráda bych vás upozornila na skutečnost, že v roce 2005 se členské státy zavázaly provádět do roku 2015 50 % operací s výběrovými řízeními elektronicky. Rumunsko zavedlo elektronický systém veřejných zakázek již v roce 2002 a dosáhlo tak snížení veřejných výdajů, vyššího stupně průhlednosti a lepšího přístupu k veřejným zakázkám pro malé a střední podniky.
<SPEAKER ID="178" NAME="Andreas Schwab" AFFILIATION="PPE">
(DE) Pane předsedající, pane komisaři, i já bych rád poděkoval paní Rühleové a stínovým zpravodajům za tuto prvotřídní zprávu. Skupina Evropské lidové strany (Křesťanských demokratů) je spokojena s velkou částí toho, co je obsaženo v této zprávě. Protože v této sněmovně nikdy nemůžete mít vše, museli jsme se v jedné nebo dvou otázkách dohodnout na kompromisu. Ve výsledku zpráva poskytuje v řadě témat dobré východisko pro další diskusi s Evropskou komisí.
<P>
Paní Rühleová se již zabývala otázkou, jak při rozhodování o veřejných zakázkách umožnit zadávajícím úřadům, institucím a orgánům, aby přihlížely i k sociálním kritériím, aniž by byly ohroženy principy vnitřního trhu. Zadruhé - a k tomu se již vyjadřoval pan Engel - jak můžeme navrhnout koncese na služby tak, aby se z dlouhodobého hlediska slučovaly s vnitřním trhem?
<P>
Naprosto souhlasím s panem Engelem a paní Rühleovou, že nové právní předpisy můžeme přijmout jen za předpokladu, že nabídnou jasnou a identifikovatelnou výhodu pro vnitřní trh. Z toho hlediska jsme dosáhli dobrého kompromisu a pochopitelně by mne potěšilo, kdyby ho nakonec mohli podpořit i sociální demokraté.
<SPEAKER ID="179" NAME="Elena Băsescu" AFFILIATION="PPE">
(RO) Kvůli celosvětové hospodářské a finanční krizi byla vláda mé země donucena snížit platy státních zaměstnanců, důchody a podporu v nezaměstnanosti a také omezit dotace. S vědomím těchto obzvláště tvrdých opatření je třeba veřejné zakázky provádět co nejprůhlednějším a nejrychlejším způsobem, který zajistí, že bude s veřejnými penězi náležitě a účinně nakládáno.
<P>
Navíc je potřeba podpořit elektronické systémy podávání nabídek, díky kterým budeme moci potírat korupci a podvody v systému veřejných zakázek. Současné správní postupy, matoucí a složitý právní systém spolu s potřebou projasnit odvolací postup při rozhodování o veřejných zakázkách, to všechno zpomalilo postup k řešení některých významných zakázek. Po konzultacích s Mezinárodním měnovým fondem pozměnila rumunská vláda svůj zákon o veřejných zakázkách, který 1. června vstoupí v platnost.
<SPEAKER ID="180" NAME="Lara Comi" AFFILIATION="PPE">
(IT) Pane předsedající, pane komisaři, dámy a pánové, krize hospodářských a finančních trhů ukázala ústřední úlohu veřejných zakázek, jejichž prostřednictvím dochází k realizaci rozsáhlých prací, podpoře inovací a samozřejmě i povzbuzení vnitřní a vnější hospodářské soutěže na evropské úrovni.
<P>
Zjednodušení norem a dosažení větší právní jistoty považujeme za nevyhnutelné. Takové kroky by rozhodně zvýšily transparentnost složení a činnosti poradního výboru pro veřejné zakázky, kde Komise nese odpovědnost.
<P>
Vítáme úlohu, kterou při usnadňování přístupu malým a středním podnikům, základu našeho hospodářství, hraje institucionalizované partnerství veřejného a soukromého sektoru. Musíme vystupňovat naše úsilí, abychom zabránili diskriminaci, která často postihuje malé a střední podniky v Evropě. Rád bych poblahopřál kolegům poslancům za práci, kterou odvedli, a zítra mohou počítat s mojí podporou.
<SPEAKER ID="181" NAME="Seán Kelly" AFFILIATION="PPE">
Pane předsedající, myslím, že při hledání důvodů hospodářského propadu, v němž se nacházíme, se střelka zastavila - a ukazuje správně - směrem k bankéřům, stavitelům, regulačním orgánům, spekulantům a podobně. Myslím si však také, že do řady problémů nás zavedlo i odvětví veřejných zakázek, ve kterém hrály roli dobré kontakty, nedostatečná transparentnost a nepoctivost. Zakázky celou dobu putovaly ke stále stejným lidem, kteří samozřejmě znovu a znovu překračovali rozpočty, ale nikdy je za to nikdo nepotrestal.
<P>
Tento nový vývoj, který nám pomůže naplnit co možná největší transparentnost procesu, vítám. Potřebujeme však také zaručit, že ti, kteří zasedají ve výběrových komisích k těmto zakázkám, mají nejvíce odborných znalostí, jsou skutečně nezávislí a nejsou dosazeni vládnoucí klikou.
<P>
Dovolte mi na závěr říci, že zásadní prvek je ovšem zjednodušování, protože nesmíme utrácet takové množství času a takové množství peněz k provádění sice důležitých, ale konec konců stále jen přípravných úkonů.
<SPEAKER ID="182" NAME="Antonio Tajani">
místopředseda Komise. - (FR) Pane předsedající, dámy a pánové, Komise a především komisař Barnier, kterého zde dnes zastupuji, velmi pozorně sledovali přípravy zprávy z vlastního podnětu Parlamentu o novém vývoji v oblasti veřejných zakázek a debatu, která se týkala pozměňovacích návrhů.
<P>
Jak již řekli paní Ticǎuová, paní Comiová a pan Harbour, k tomu, abychom mohli co nejlépe využít veřejných peněz pro blaho občanů a malých a středních podniků, je obzvláště za současné nelehké rozpočtové situace nutná dobrá kázeň v oblasti veřejných zakázek.
<P>
S připomínkami přednesenými ve zprávě budeme odpovídajícím způsobem pracovat při přípravě dalších iniciativ. Práce na některých iniciativách, které jsou reakcí na tyto připomínky, již začala. Útvary Komise zahájily hodnocení ex post směrnic o veřejných zakázkách. V současnosti je připravováno sdělení, jehož účelem bude vyjasnit způsob, jak veřejné zakázky využívat k podpoře udržitelného rozvoje, sociálního začlenění a inovací. Probíhá i rozbor judikatury Soudního dvora ohledně vzájemné spolupráce veřejných orgánů, který nám umožní určit rozsah vzájemné spolupráce veřejných orgánů, který ještě spadá, resp. už nespadá do oblasti působnosti evropských právních předpisů týkajících se veřejných zakázek.
<P>
Co se týče možných iniciativ v oblasti koncesí, přebírá Komise důkazní břemeno a pracuje na analýze dopadu, která bude dokončena v roce 2010. Toto zhodnocení je nutným předpokladem pro jakékoli další právní kroky v této otázce. Pokud se ukáže, že stávající právní rámec omezuje hospodářský rozvoj či rozvoj nových služeb obecného zájmu, pak bude nepochybně nutné tento nedostatek odstranit zajištěním větší transparentnosti, právní jistoty a právní jednoznačnosti, pokud jde o pravidla v této oblasti.
<P>
Na mezinárodní úrovni děláme vše, co je v našich silách, abychom otevřeli trh s veřejnými zakázkami hlavním světovým ekonomikám. Aby byla zaručena konkurenceschopnost evropského průmyslu, podstatou všech našich jednání je vzájemnost. Chceme úzce spolupracovat s Parlamentem a vyzýváme vás, abyste si i nadále zachovali konstruktivní a otevřený přístup k diskusi v této oblasti.
<SPEAKER ID="183" NAME="Předsedající">
Rozprava je skončena.
<P>
Hlasování se uskuteční zítra, v úterý 18. května 2010.
