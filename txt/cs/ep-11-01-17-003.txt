<CHAPTER ID="003">
Prohlášení předsednictví
<SPEAKER ID="007" NAME="Předseda">
Na úvod bych rád zmínil několik věcí. Jde o pět stručných poznámek.
<P>
Ve čtvrtek 27. ledna si připomeneme 66. výročí osvobození německého nacistického koncentračního a vyhlazovacího tábora Osvětim-Březinka. V tento den si každoročně připomínáme památku více než jednoho milionu lidí, kteří zde byli zavražděni. Dodává nám to sílu ke spolupráci při budování mírové budoucnosti jednotné Evropy, Evropy, kterou již nepostihne taková hrůza.
<P>
Zadruhé, 13. ledna si litevský lid připomíná 20. výročí tzv. krvavé neděle, kdy se sovětská armáda pokusila svrhnout demokraticky zvolenou vládu nezávislé Litvy. Litevci svou svobodu ubránili a dnes požívají stejných práv jako členové euroatlantického společenství. Při příležitosti tohoto pro Evropu důležitého výročí vyjadřujeme dnes solidaritu občanům Běloruska, kteří jsou rovněž našimi sousedy a stále ještě čekají na to, až i do jejich země přijde svoboda a demokracie.
<P>
Zatřetí, 23. prosince 2010 Evropská unie ratifikovala Úmluvu OSN o právech osob se zdravotním postižením. Úmluva ve spojení se strategií Evropské komise pro pomoc osobám se zdravotním postižením umožní, aby do roku 2020 byla téměř 80 milionům občanů Unie, kteří trpí nějakou formou postižení, zaručena rovná občanská, politická a hospodářská práva.
<P>
Začtvrté bych rovněž rád zopakoval, že jsme vážně znepokojeni zmizením čínského právníka Kao Č'-senga. Podle posledních zpráv je s ním špatně zacházeno a je mučen. Evropský parlament se již případem pana Č'-senga zabýval několikrát. Dnes bych rád vyzval čínské orgány, aby odhalily, kde je zadržován, a poskytly podrobné údaje o jeho zdravotním stavu.
<P>
A konečně, po naše'm posledním předvánočním setkání skončilo období belgického předsednictví a vedení Rady Evropské unie se ujalo Maďarsko. Na tomto dílčím zasedání Parlamentu budeme o obou předsednictvích mluvit. Od našeho posledního setkání došlo i k důležitým politickým událostem. Mám na mysli volby v Bělorusku a nedávné střety v Tunisku. Obojí je zařazeno na programu tohoto dílčího plenárního zasedání. Rád bych také každému připomenul, že v závěru vánočního období udeřilo několik živelních pohrom. Soucítíme s rodinami obětí a rádi bychom jim i vládám dotčených zemí vyjádřili svou soustrast.
