<CHAPTER ID="015">
Jednominutové projevy k důležitým politickým otázkám
<SPEAKER ID="035" NAME="Předseda">
Dalším bodem jsou jednominutové projevy k důležitým politickým otázkám.
<SPEAKER ID="036" NAME="John Bufton" AFFILIATION="EFD">
Pane předsedo, děkuji za možnost znovu vystoupit. V souvislosti s tím, co zde teď bylo velmi stručně řečeno, bych vás chtěl znovu vyzvat k tomu, abyste zvážili otázku hlasování na příštím zasedání ve dnech 5. a 6. května.
<P>
Je velmi pravděpodobné, že většina britských poslanců nebude přítomna. 6. května se totiž ve Spojeném království konají všeobecné volby. Země tu nebude zastoupena. Ve výsledcích vaší rozpravy nebude zastoupen hlas Spojeného království. Naléhavě vás vyzývám, abyste zvážili 4. květen - navrhuji tedy posunout hlasování o několik dní dopředu - protože pokud takové hlasování odmítnete, upřete tím Spojenému království možnost daná opatření podpořit nebo být proti nim...
<P>
(Předseda řečníka přerušil).
<SPEAKER ID="037" NAME="Předseda">
Sám za sebe vám mohu říci, že se budu tím, co jste řekl, velmi vážně zabývat. Máme dva dny: 5. a 6. května. Rozhodneme, jak postupovat, a také to, jak hlasování plánovaná na 5. a 6. května rozdělit.
<SPEAKER ID="038" NAME="Předseda">
Než začneme, rád bych vám něco oznámil. Všichni víme, že bod 150 jednacího řádu umožňuje vystoupit s jednominutovými projevy. Ze zkušeností vyplývá, že obvykle obdržíme více než dvakrát více žádostí o slovo, než můžeme s ohledem na vymezený čas přijmout. Nedá se zabránit zklamání poslanců, kteří čekali na příležitost promluvit a tuto možnost nedostali. Abychom se vyhnuli další nejistotě a zklamání, budu do budoucna při jednominutových projevech postupovat takto: podle článku 150 jednacího řádu bude vypracován seznam třiceti řečníků, cíleně vybraných tak, aby ze zeměpisného a politického hlediska bylo zajištěno rovné rozložení. Přednost budou mít ti poslanci, kteří nedostali příležitost k jednominutovému projevu na předchozích dvou dílčích zasedáních. Všichni poslanci, kteří o udělení slova požádali, budou v předstihu informováni, zda byli vybráni. Vybraní poslanci by pak měli být v době, kdy mají vystoupit, ve sněmovně přítomni.
<SPEAKER ID="039" NAME="Jolanta Emilia Hibner" AFFILIATION="PPE">
(PL) Pane předsedo, ráda bych upozornila na problematiku geneticky upravovaných potravin. Evropská komise pracuje na návrhu změny předpisů EU, aby členské státy měly větší volnost v tom, zda chtějí geneticky modifikované organismy povolit, neboť v současné době není podle práva EU možné zákaz geneticky modifikovaných potravin zavést v jednotlivých členských státech.
<P>
Evropská komise brzy předloží návrh, aby členské státy mohly o pěstování geneticky modifikovaných rostlin rozhodnout samostatně. Na druhou stranu rozhodnutí o dovozu a zpracování geneticky modifikovaných osiv zůstane i nadále na úrovni EU. Proto bychom měli zvážit, zda zavést zvláštní označení produktů bez geneticky modifikovaných organismů. Označení by mělo být srozumitelné a obecně rozpoznatelné, aby si evropští spotřebitelé byli jisti, že produkt, který kupují, nepochází ze zvířat krmených geneticky modifikovaným krmivem. Měli bychom se tedy zamyslet nad vlastnostmi návrhu označení.
<SPEAKER ID="040" NAME="Traian Ungureanu" AFFILIATION="PPE">
Pane předsedo, dovolte, abych připomněl této sněmovně, že jako reakce na porušování práv komunisty proběhla před rokem v Moldavské republice občanská revoluce. Tyto protesty vynesly k moci proevropskou koalici a nyní, rok poté, nová vláda prokázala svůj evropský postoj. Moldavská vláda potřebuje, aby ji EU neprodleně podpořila, a existují tři způsoby, jimiž může Moldavské republice evropská podpora pomoci: rychlá finanční pomoc, zrušení víz a uzavření dohody o přidružení.
<P>
Chtěl bych rovněž uvést případ Ernesta Vardaniana - novináře, který byl takzvanými úřady v Podněstří zatčen, držen v izolaci a obviněn z velezrady. Jedná se o závažné porušení lidských práv. Žádám, aby vysoká představitelka pro zahraniční věci a vedoucí delegace EU v Moldavské republice jednali, a to neprodleně, ve věci okamžitého propuštění zadržovaného novináře.
<SPEAKER ID="041" NAME="Anna Záborská" AFFILIATION="PPE">
(SK) Pane předsedo, pane generální tajemníku, pane komisaři, nyní bych měla přednést příspěvek, který jsem si připravila, ale nastaly vyjímečné okolnosti. Všichni víme, že nejsou příznivé meteorologické podmínky pro to, abychom se ve Štrasburku všichni bez problémů sešli. Mnohé kolegy poslance a funkcionáře to stálo mnoho námahy a nervů.
<P>
Chtěla bych využít příležitosti a poděkovat vám, pane předsedo, i generálnímu ředitelství pod vedením pana Klause Welleho, že jste nenechali nic náhodě a zajistili nám co nejlepší podmínky pro práci.
<P>
Od prvních dní problémů v letecké přepravě se Parlament angažoval v reorganizaci dopravy do Štrasburku, a za to vám upřímně děkuji i jménem těch, kteří se dnes nemohou zúčastnit. Děkuji vám.
<SPEAKER ID="042" NAME="Hans-Peter Martin" AFFILIATION="NI">
(DE) Pane předsedo, pokoušel jsem se upoutat vaši pozornost již v okamžiku, kdy jste hovořil o nových pravidlech pro jednominutové projevy. Pocházíte z Polska, a budete tedy vědet, co to znamená, když jsou lidé nebo poslanci příslušníky různých tříd. Já bych ale chtěl požádat, aby byli v souvislosti s procedurálními připomínkami bráni vážně i lidé v posledních řadách.
<P>
Mám několik konkrétních otázek. Zaprvé - mohl byste mi prosím objasnit, co jste řekl před chvílí, konkrétně to, zda příštími dvěma dílčími zasedáními rozumíte příští dvě dílčí zasedání ve Štrasburku, nebo zda je započítáno i zasedání v Bruselu?
<P>
Zadruhé - jak budete postupovat v případě, že poslanci, ačkoli požádali o slovo, nebudou z jakéhokoli důvodu přítomni, zrovna tak jak tomu bylo dnes? Bude případně vyhrazeno několik dalších minut na postup zvednutím ruky?
<P>
Zatřetí - můžete prosím již dnes, v souladu s navrhovaným novým a žádoucím účinným opatřením, začít tím, že nám přečtete jména třiceti řečníků, kterým dnes hodláte udělit slovo?
<SPEAKER ID="043" NAME="Předseda">
Děkuji vám za vaši poznámku. Nová pravidla budou uplatňována až od zasedání v Bruselu. Dílčí zasedání v Bruselu bude prvním, které bude probíhat podle nových pravidel.
<SPEAKER ID="044" NAME="Jörg Leichtfried" AFFILIATION="S&amp;D">
(DE) Pane předsedo, téma toulavých psů v Rumunsku nabylo opět na aktuálnosti vzhledem k plánovanému zrušení zákazu jejich zabíjení, jenž platil od 15. ledna 2008. Mám radost z toho, že Rumunsko od realizace takových plánů i tentokrát ustoupilo. Zvolené řešení umisťovat psy do velkých zvířecích útulků však také není vhodné. Jedinou rozumnou věcí je zavést program kastrací. Rumunsko nicméně něco takového odmítlo. Evropská unie by v této věci - stejně jako ve všech záležitostech ochrany zvířat - měla skutečně jednat, ale ne předčasně.
<P>
Pane předsedo, to byl můj jednominutový projev. Zbývající čas bych rád využil k tomu, abych se vrátil k tomu, co jsem chtěl pronést již dříve.
<SPEAKER ID="045" NAME="George Sabin Cutaş" AFFILIATION="S&amp;D">
(RO) Pane předsedo, když Simon Kuznets, autor konceptu hrubého národního produktu, zjistil, jak obtížné může být měření blahobytu státu pouze na základě velikosti národního důchodu, myslím, že by ho nenapadlo, že bude trvat ještě tři čtvrtě století, než pět nositelů Nobelovy ceny vytvoří přesnější soubor návrhů pro hodnocení hospodářské výkonnosti a společenského produktu, než je HDP. Tento makroekonomický ukazatel nezohledňuje kvalitu výrobků, neměří udržitelný hospodářský růst a opomíjí další faktory, jako je samozásobitelské a venkovské hospodaření, práce v domácnosti a práce dobrovolníků.
<P>
Na základě výsledků práce tohoto výboru, vyjádřených ve Stiglitzově zprávě, byl předložen návrh na zlepšení systému vnitrostátních statistik, který přesněji stanovuje životní úroveň a zohledňuje udržitelný rozvoj při výpočtu hospodářského a sociálního pokroku.
<P>
V této souvislosti jsem přesvědčen, že musí fungovat koordinovaný systém měření životní úrovně, míry udržitelnosti hospodářského růstu a v neposlední řadě i sociálních rozdílů, který bude pokrývat celou Evropskou unii. Tímto krokem bychom vyslali signál, že jsme se poučili z recese, která na nás tak mimořádně dopadla.
<SPEAKER ID="047" NAME="Izaskun Bilbao Barandica" AFFILIATION="ALDE">
(ES) Paní předsedající, soud minulý týden rozhodl, že zrušení novin Egunkaria vydávaných v baskickém jazyce, o kterém jsem se tu zmiňovala před několika týdny, bylo nespravedlivé, nezákonné a svévolné.
<P>
Rozsudek uvádí, že španělská ústava ani španělský trestní zákoník neumožňují zrušit noviny a že celá obžaloba byla postavena na předpokladu, že obrana baskické kultury se rovná spolupráci s organizací ETA, což je absurdní. Obžalovaní jsou podle rozsudku zcela nevinní, nepatří k organizaci ETA a tyto noviny organizaci ETA nefinancovaly ani jí nebyly financovány. Rozsudek také uvádí, že zadržení byli vězněni tajně a bez dostatečné soudní kontroly, což dalo důvěryhodnost tvrzením zadržených o špatném zacházení a mučení.
<P>
Chci proto vyslovit dvě žádosti: byla bych ráda, kdybychom vzali na vědomí dopady, jaké má taková demagogie a tato manipulace s pocity a mimořádné právní předpisy na demokracii, a také to, že hlavní španělská média a velké strany ve Španělsku obvinily nás všechny, kteří jsme se stavěli proti této nespravedlnosti, ze spolupráce s organizací ETA. Zadruhé bych také chtěla, abychom spolupracovali na zajištění toho, že spravedlnosti pro všechny oběti bude učiněno zadost a případ bude spravedlivě ukončen.
<SPEAKER ID="048" NAME="Michail Tremopoulos" AFFILIATION="Verts/ALE">
(EL) Paní předsedající, v únoru loňského roku byla předložena Evropskému parlamentu zpráva Evropské komise o světovém nelegálním trhu s drogami od roku 1998 do současnosti (zpráva Reuter - Trautmann). Tato zpráva je důležitou databází a její závěry dokládají některé názory, které v současné době zaznívají, že protidrogové politiky na celosvětové úrovni i na úrovni Evropské unie jsou neúčinné.
<P>
Hlavním závěrem je, že stávající politiky nesplnily svůj hlavní cíl, tedy snížit poptávku po nedovolených látkách i jejich nabídku, a jsou klíčovým faktorem pro zhoršování poškození, které tyto látky způsobují jednotlivým uživatelům, jejich prostředí, hospodářství a společnosti.
<P>
Evropský parlament schválil v roce 2004 soubor doporučení, především zprávu pana Catanii. Požadujeme proto, aby byla tato otázka znovu v širším rámci přezkoumána, aby se uživatelům nestala újma.
<SPEAKER ID="049" NAME="Ryszard Czarnecki" AFFILIATION="ECR">
(PL) Paní předsedající, můj národ byl zasažen velkou tragédií. Zahynul prezident, šéf centrální banky a nejvyšší představitelé armády. Včera se konal pohřeb prezidenta a jeho manželky. Rád bych poděkoval za mnohé projevy solidarity z členských států Evropské unie. Prosadila se koncepce solidarity v Evropě, a to pro nás Poláky má velký význam. Pohřbu se zúčastnili prezidenti České republiky, Slovenska, Maďarska, Litvy, Lotyšska, Rumunska a Slovenska a také předseda estonské vlády. Zarmoutila mne nepřítomnost předsedy Rady a předsedy Evropské komise. Oni se zúčastnit nemohli, a přitom dorazili například předsedové vlád Ázerbájdžánu, Arménie a Gruzie, kteří museli urazit delší cestu. Rád bych všem, kdo byli přítomni, za tento výraz solidarity poděkoval.
<SPEAKER ID="050" NAME="Andreas Mölzer" AFFILIATION="NI">
(DE) Paní předsedající, dovolte mi využít této jedné minuty k několika poznámkám týkajícím se Srbska. Ambice Srbska zapojit se do EU zjevně přivála do plachet této země nový vítr. Země se každopádně nedávno oficiálně omluvila za genocidu v Srebrenici - a to se rozhodně nedá říci o kontroverzním kandidujícím Turecku, zemi, kde hrozí postih už jen při pouhé zmínce na téma genocidy v Arménii.
<P>
Je-li Bělehrad obviňován z nedostatečné spolupráce s Mezinárodním tribunálem pro bývalou Jugoslávii v Haagu a přitom je porušování lidských práv v Ankaře považováno za bezvýznamné, znamená to podle mne účelovou interpretaci kodaňských kritérií.
<P>
Používání dvojího metru však v Evropské unii není ničím novým. V Bosně se má několik etnických skupin vtěsnat do jednoho multikulturního státu, zatímco v Kosovu je najednou v pořádku, že se od existujícího státu jedna etnická skupina odtrhne.
<P>
Na rozdíl od Turecka je Srbsko historickou, duchovní i kulturní součástí Evropy a rozhodující prvek pro bezpečnost na Balkáně. Nesmíme samozřejmě opakovat chyby, k nimž došlo v souvislosti s uspěchaným přistoupením Bulharska a Rumunska. Veškerá přístupová kritéria musí být rozhodně splněna, Srbsko však je evropskou zemí a mělo by se stát součástí Unie.
<SPEAKER ID="051" NAME="Georgios Papanikolau" AFFILIATION="PPE">
(EL) Paní předsedající, nedávno byla v Řecku rozbita významná teroristická buňka, což nám připomíná, že násilí a ohrožení demokratických institucí si nevybírají a nemají ani žádné hranice.
<P>
Nesmíme zapomínat, že právě současná hospodářská krize a pesimismus, jejž tato krize v lidech vyvolává, jsou živnou půdou pro agresi a násilí. Nikdo nepopírá to, že násilí je hanebné, bez ohledu na podobu, jakou na sebe bere, a ať je jakéhokoli původu. Na čem se však musíme shodnout a klást na to větší důraz, je zvláštní pozornost věnovaná prevenci, která je lepší než následná péče. Proto musí na našem programu zaujímat přední místa otázky spojené s dohodou SWIFT, systémem jmenné evidence cestujících a posílením Europolu a Eurojustu.
<P>
Musíme však také odstraňovat chronické patologické vlivy, ze kterých se může násilí ve společnosti zrodit. Musíme skoncovat s chudobou a nezaměstnaností. Není žádný důvod dál otálet. Minule, když se evropští lídři v náročné hospodářské situaci schovali před sociálními výzvami, ponořil se tento kontinent do nenávisti a totalitarismu.
<SPEAKER ID="052" NAME="Jens Geier" AFFILIATION="S&amp;D">
(DE) Paní předsedající, dámy a pánové, rád bych obrátil pozornost Evropské komise i této sněmovny na znepokojivý vývoj cen surovin. V mém volebním obvodu se nachází Duisburg, sídlo jedné z největších oceláren v Evropě. Její zaměstnanci a zaměstnanci v dalších oblastech výroby oceli se o svou práci velmi obávají, neboť tři velcí dodavatelé železné rudy prosazují zvýšení cen v ocelářském průmyslu o 100 %. V budoucnu se má cena železné rudy tvořit na Londýnské burze kovů, zatímco dříve cenovou stabilitu zajišťovaly dlouhodobé smlouvy o dodávkách. Pracovníci a jejich odborové organizace se obávají, že to povede k výraznému nárůstu ceny základní suroviny - oceli. A to v době, kdy budou oblasti možných úspor za pomoci programů na snižování nákladů a snižování stavu pracovníků, zejména po poslední vlně restrukturalizací v ocelárenském průmyslu, zcela vyčerpány. Na tuto situaci se snaží rady zaměstnanců, stejně jako německý odborový svaz IG Metal, upozornit. Jménem duisburgské ocelárny se přímo obrátily na kancléřku Merkelovou a předsedu Barrosa. Rád bych požádal Komisi, aby na tuto výzvu reagovala.
<SPEAKER ID="053" NAME="Pat the Cope Gallagher" AFFILIATION="ALDE">
Paní předsedající, cestující, jejichž plány zhatil sopečný popel, se potýkají s nejasnostmi ohledně pojištění.
<P>
Ačkoli letecké společnosti v souladu se směrnicí o právech cestujících v letecké dopravě peníze vrátí nebo nabídnou jiný let, mnohým z nich hrozí náklady za hotelové pokoje a pronájem automobilů a možná i náhradní let; očekává se však, že některá cestovní pojištění tuto ztrátu zaplatí.
<P>
Řada jiných tvrdí, že to je vyšší moc, ale tyto společnosti bych chtěl požádat, aby byly pragmatické, rozumné a své rozhodnutí znovu zvážily, a musíme při tom mít na paměti, že mnozí z mých, ale i vašich voličů se teď nacházejí na letištích v různých částech světa a stojí je to peníze, které nemají.
<P>
Rozumím tomu, že přezkoumáváme směrnici o souborných službách pro cesty, a že to musíme udělat bezodkladně.
<P>
Chci však závěrem poznamenat, že je nezbytné, aby tato směrnice o souborných službách pro cesty zajistila, aby existovala standardní pravidla, jež by v takovém případě bylo možné použít. A dokonce i ve fázi, v níž se nacházíme, bych rád Komisi požádal, aby se na tuto otázku zaměřila.
<SPEAKER ID="054" NAME="Claudio Morganti" AFFILIATION="EFD">
(IT) Paní předsedající, dámy a pánové, rád bych na tomto místě, v demokratickém srdci evropských orgánů, stručně shrnul dopad, jaký v důsledku mají evropské intervence na společenství, regiony i jednotlivce.
<P>
Domnívám se, že se musíme rozhodnout, zda představovat zevšeobecňující vizi globalistů, nebo zda chceme naopak chránit rozvoj identity každého jednotlivce. Jsem přesvědčen, že druhá možnost je vhodnější, jedná se o širší přístup, kde jsou prostor a vážnost přiznávány i méně obecným prvkům vycházejícím z konkrétních dispozic a tradic.
<P>
Podívejme se, jak například italské lázeňství ovlivnila směrnice o službách z roku 2006, tzv. Bolkesteinova. Nemyslím si, že bychom měli v zájmu údajně účinnějšího globálního systému obětovat kulturu a tradici pohostinnosti, což byl vždy rys pro místní komunity příznačný.
<P>
Jsem přesvědčen, že z hospodářského hlediska jsou malé podniky nejautentičtějším výrazem kulturní identity místních společenství, a měly by tedy také být vždy chráněny.
<SPEAKER ID="055" NAME="Hans-Peter Martin" AFFILIATION="NI">
(DE) Paní předsedající, v těchto dnech vůbec není snadné být zapáleným zastáncem evropské myšlenky. Rád bych se dnes zmínil o problému Eurostatu. Vyšlo najevo, že Eurostat věděl o skutečné situaci v Řecku mnohem více, než se obecně myslelo. Již v roce 2002 byly z některých zpráv zveřejněny pouze části, ve kterých se o podvodech nehovořilo, a kromě toho samozřejmě existuje rozsáhlá zpráva z roku 2008. Vůbec však není jasné, co se s těmi zprávami děje, jaký je jejich efekt a kdo je za ně zodpovědný - tedy kdo je zodpovědný za to, že podle nich Evropa nejednala.
<P>
Proto bych na tomto místě chtěl navrhnout, abychom se Eurostatem konstruktivně zabývali, a to nejen v souvislosti s těmito skandálními postupy, k nimž pochopitelně docházelo již v minulosti. Proto můj podnět je, aby Komise v tomto ohledu přijala opatření, která zajistí nezávislost Eurostatu, a aby občanům dávala informace, které pro provedení zásadních změn v našich demokraciích tolik potřebujeme.
<SPEAKER ID="056" NAME="Maria Da Graça Carvalho" AFFILIATION="PPE">
(PT) Čelíme dnes přírodní katastrofě s nepředvídatelnými důsledky. Věda nám umožňuje s odpovídající přesností vypočítat vliv částic v ovzduší na letecké motory a na systémy letecké elektrotechniky. S rozumnou mírou přesnosti můžeme vypočítat i pohyb těchto částic v atmosféře. Dnes se schází ministři dopravy EU, aby rozhodli, jak řešit situaci letecké dopravy. Závěry tohoto setkání by měly být založeny na vědeckých poznatcích a na zásadě předběžné opatrnosti. Hospodářská hlediska nemohou mít přednost před bezpečností osob. Evropa musí dál zůstat baštou bezpečnosti a životní úrovně. Očekáváme, že budeme mít rychlá a pragmatická řešení využívající alternativní systémy dopravy po pevnině a po moři.
<P>
Za poslední rok jsme se potýkali s řadou krizí, přírodních katastrof a epidemií, a s ohledem na to všechno. ..
<P>
(Předsedající řečnici přerušila)
<SPEAKER ID="057" NAME="Ioan Enciu" AFFILIATION="S&amp;D">
(RO) Paní předsedající, koncem tohoto roku má vstoupit v platnost třetí směrnice o poštovních službách, jejímž důsledkem bude úplná deregulace tohoto trhu. Všichni dobře známe následky hospodářské a finanční krize, které se projevují i na trhu poštovních služeb.
<P>
Tento negativní dopad byl znásoben tam, kde po zavedení směrnice v členských státech byl trh v poštovním odvětví zcela deregulován. Míra propouštění pro nadbytečnost a snižování příjmů stávajících zaměstnanců v tomto odvětví jsou vyšší než průměr. Také došlo k poklesu počtu transakcí a ke zvýšení poštovních tarifů, nemluvě o zhoršování přístupu ke komunikačním prostředkům a univerzální službě lidem, kteří žijí v těžko dostupných místech a oblastech.
<P>
Domnívám se, že je potřeba provést posouzení sociálních důsledků vyplývajících ze zavedení této směrnice. Je naší povinností předcházet sociálnímu dumpingu. Vyzývám příslušné evropské orgány, aby prověřily možnost uplatňování minimálně dvouletého moratoria na lhůty stanovené pro provádění této směrnice, které bude zahrnovat určité odchylky pro každý ze zbývajících členských států.
<SPEAKER ID="058" NAME="Cristian Dan Preda" AFFILIATION="PPE">
(RO) Rád bych vás dnes informoval o mimořádně složité situaci, v níž se nalézá novinář Ernest Vardanian. Byl zatčen režimem Igora Smirnova v samozvané Podněsterské moldavské republice.
<P>
Ernest Vardanian byl obviněn z velezrady a špionáže, což je nejen absurdní, ale též naprosto směšné. Bylo zamítnuto jeho propuštění na kauci a je zadržován ve zcela nepřijatelných podmínkách. Chtěl bych podotknout, že orgány v Tiraspolu tato opatření používají k tomu, aby zastrašily Kišiněv v době, kdy se nová vláda, jež se své funkce ujala na základě loňských voleb, snaží přiblížit Evropské unii, ale i vyřešit tento konflikt v Podněstří.
<P>
Požaduji okamžité a bezpodmínečné propuštění novináře Ernesta Vardaniana a vyzývám orgány mezinárodně neuznané Podněsterské moldavské republiky, aby v zájmu řešení tohoto konfliktu vystupovaly vstřícně vůči Kišiněvu.
<SPEAKER ID="059" NAME="Czesław Adam Siekierski" AFFILIATION="PPE">
(PL) Finanční a hospodářská krize nejvíce postihla ty nejchudší vrstvy obyvatelstva. Aby pomohla jejich potřebám, vyhlásila Evropská unie rok 2010 Evropským rokem boje proti chudobě a sociálnímu vyloučení. Podle odhadů žije v Evropě více než 40 milionů lidí v chudobě a dalších více než 40 milionů je chudobou ohroženo. Obzvláště politováníhodné je to, že čtvrtinu tohoto počtu - 20 milionů - tvoří děti. Musí řešit problémy s nedostatkem jídla, lékařské péče a oblečení, ale především nemají naději na zlepšení své situace a únik z chudoby. Nejdůležitějším krokem, který může pomoci změnit tuto tragickou situaci, je zajištění vysoké úrovně vzdělávání. Potřebnost takového opatření lze nejlépe vidět v malých městech a ve venkovských oblastech daleko od akademických center. Z tohoto důvodu považuji za klíčové opatření pro změnu navýšení finančních prostředků na stipendijní programy pro mladé lidi pocházející z chudých poměrů.
<SPEAKER ID="060" NAME="Derek Vaughan" AFFILIATION="S&amp;D">
Paní předsedající, vítám zítřejší rozpravu o krizi v letecké dopravě, neboť nesmíme zapomínat, že tato krize má negativní dopad nejen na poslance tohoto Parlamentu, nýbrž i na jednotlivce a podniky v celé Evropě. A to v době, kdy se Evropa, nebo její převážná část, vzpamatovává z hluboké recese. Spojené království se stejně jako mnohé další země - ale ne všechny - z této recese zotavuje, a to díky tomu, že naše vláda při selhání trhu zasáhla a nezůstala stát opodál, jak se nás k tomu leckdo snažil nutit.
<P>
V příštích několika týdnech má být ve Spojeném království zveřejněna řada hospodářských údajů a já věřím, že většina z nich bude příznivá. To proto, že vláda zasáhla. Domnívám se, že je důležité, aby v obtížné hospodářské situaci zasahovaly i orgány EU. Všechny orgány EU by měly do budoucna zajistit, aby se naše rozpočty zaměřovaly na pomoc jednotlivcům a podnikům v náročných hospodářských podmínkách a na plán obnovy.
<SPEAKER ID="061" NAME="Diogo Feio" AFFILIATION="PPE">
(PT) Na dnešním plenárním zasedání bych chtěl hovořit o stavu veřejného rozpočtu jednotlivých členských států. Činím tak nyní, kdy skončila doba pro předkládání programů stability a růstu. Tyto programy odhadují stav v jednotlivých členských státech ve střednědobém a dlouhodobém výhledu. Konkrétně v případě mé vlasti - Portugalska - označila Komise předložený program za rizikový. To je varovné znamení pro trhy, zároveň je to však známka toho, že se program zaměřoval na stabilitu a dobrý stav veřejných financí, když je ale rovněž důležité podívat se na otázku růstu. A opět ani v tomto případě nejsou údaje, které má země předložila, uspokojivé a znepokojení, co se týče otázek, jako je zjednodušení pro podniky a daňová konkurenceschopnost, bohužel dosud chybí.
<SPEAKER ID="062" NAME="William" AFFILIATION="The Earl of) Dartmouth  (EFD">
Paní předsedající, vrátím se o dva příspěvky zpět - chtěl bych se kolegy, který obhajoval zásahy ze strany EU, zeptat, jak by podle něj měla EU zasáhnout proti sopečnému prachu.
<SPEAKER ID="063" NAME="Předsedající">
Při jednominutových projevech nejsou doplňující otázky s využitím postupu modré karty povoleny. Čili se nejedná o procedurální připomínku. Váš kolega poslanec vám případně může zodpovědět vaši otázku osobně, v průběhu rozpravy v plénu to však není přípustné.
<SPEAKER ID="064" NAME="Malika Benarab-Attou" AFFILIATION="Verts/ALE">
(FR) Paní předsedající, byla bych ráda, kdybyste při udělování slova více dbala na zachování rovnováhy mezi muži a ženami. Nyní hovořilo pět mužů za sebou.
<SPEAKER ID="065" NAME="Předsedající">
Velmi vám děkuji. Jak si sami dokážete představit, je pro mě jako pro předsedkyni skupiny na vysoké úrovni pro rovnost pohlaví a rozmanitost otázka rovnosti velmi důležitá. Máme seznam řečníků a snažili jsme se, aby byl vyvážený. To, kdo dostane v rámci rozpravy příležitost vystoupit, závisí samozřejmě i na tom, kdo je skutečně přítomen.
<P>
Tímto končí doba vyhrazená pro tento bod programu.
