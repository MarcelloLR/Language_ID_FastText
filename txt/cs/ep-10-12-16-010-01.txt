<CHAPTER ID="010-01">
1. Malajsie: používání bití
<SPEAKER ID="260" NAME="Předsedající">
Dalším bodem je rozprava o šesti návrzích usnesení o Malajsii.
<SPEAKER ID="261" NAME="Barbara Weiler">
autorka. - (DE) Vážený pane předsedající, vážení komisaři, dámy a pánové, Malajsie je úchvatná země s dávnými a hlubokými tradicemi a kulturním bohatstvím. Jakožto členové delegace ASEAN jsme každý den svědky toho, jak rychle a pozoruhodně se tato země rozvíjí. Velký dojem na nás udělal i nárůst hospodářské síly, který vedl k tomu, že se Malajsie dostala mezi deset nejrychleji rozvíjejících se zemí. Právě z tohoto důvodu bych chtěla prohlásit jménem své skupiny, skupiny Pokrokové aliance socialistů a demokratů v Evropském parlamentu, i dalších, kteří toto usnesení podepsali, že nechápeme, jak je možné, že Malajsie stále používá tento zastaralý způsob trestání, který upomíná na koloniální minulost této země a který nám v Evropě připadá jako ze středověku.
<P>
Nejsme jediní, kdo tuto praxi kritizují: sami malajští právníci jsou proti ní. Bití porušuje všechny dohody OSN o lidských právech a podle našeho názoru je zapotřebí okamžitě zasáhnout.
<P>
Uvítali jsme Listinu zemí ASEAN, která v několika článcích i v preambuli zdůrazňuje, že, cituji: "prosazování a ochrana lidských práv" patří k nejdůležitějším požadavkům této listiny, kterou ratifikovala i Malajsie.
<P>
Malajsie zastává demokratické zásady již dlouho. Mezi ně však také patří právní stát a jeho univerzálně platné normy. Vždy, když budeme v Malajsii i dalších státech ASEAN, budeme tento požadavek opakovat a Evropský parlament jej podtrhne svým usnesením.
<SPEAKER ID="262" NAME="Marietje Schaake">
autorka. - Vážený pane předsedající, praktika bití, to jest tlučení osob holí, je v Malajsii běžně rozšířeným tělesným trestem, což je důvod k obavám, neboť tomuto druhu trestu jsou vystavovány desetitisíce lidí, zejména imigranti, a seznam deliktů, za něž bití hrozí, se stále rozšiřuje. Malajsie tím porušuje svůj závazek k usnesení č. 8/8 Rady OSN pro lidská práva, které stanoví, že tělesné tresty se rovnají mučení.
<P>
Soudní stíhání vedoucí k udělení tohoto druhu trestu bývá nedostatečné a imigranti nejsou informováni o obviněních vznesených proti nim, nebo jim je upírán přístup ke konzultacím s právním zástupcem.
<P>
Vítáme otevřenou výzvu Malajské advokátní komory, která zastupuje 8000 právníků, která požaduje zákaz bití. Evropský parlament vybízí malajské orgány, aby na bití i všechny ostatní tělesné tresty uvalily moratorium a aby začaly pracovat na vyřazení tohoto zákona ze zákonů a ukončení uplatňování v praxi.
<P>
Malajský výbor pro lidská práva i Malajský výbor pro reformu práva by měly vládě své předložit vhodná doporučení, týkající se zrušení zákonů o tělesných trestech.
<SPEAKER ID="263" NAME="Barbara Lochbihler">
autorka. - (DE) Vážený pane předsedající, toto usnesení odsuzuje praktiku bití v Malajsii. Termín "bití" nelze chápat ve významu zastaralý, neškodný výchovný prostředek, ale jako otřesný, pokořující a ponižující trest, který je podle Úmluvy OSN proti mučení zakázán. Každý, kdo o tom pochybuje, by se měl podívat na video snímek, který zobrazuje, jak je tento trest v Malajsii vykonáván. Tyto záběry nejsou vzhledem k jejich brutalitě a hrůze ničím jiným než důkazem mučení. Malajsie uděluje tento otřesný a ponižující trest přinejmenším za 66 deliktů a každý rok je v jejích vězeních zbito zhruba 1000 lidí. Navíc se toto brutální zacházení v posledních letech přeneslo i na migranty, kteří vstupují do této země bez dokladů, a na drogově závislé osoby. Odhaduje se, že okruh osob zasažený tímto trestem se pohybuje v rozmezí od 350 000 do 900 000 osob. Proto naléhavě vybízíme malajskou vládu k tomu, aby okamžitě upustila od tohoto otřesného, pokořujícího a ponižujícího trestu a aby ve střednědobém horizontu zrušila související zákony.
<P>
Malajsie je členem Rady OSN pro lidská práva. Jak poznamenal má předřečnice, tento orgán staví na stejnou úroveň tělesné tresty a mučení. Proto by Malajsie neměla být pouze jeho formálním členem, ale také dodržovat zásady, které jí ze členství vyplývají.
<SPEAKER ID="264" NAME="Charles Tannock">
autor. - Vážený pane předsedající, politický režim v Malajsii se v posledních letech značně islamizoval. To je důvod k obavám, protože Malajsie by mohla být důležitým spojencem Evropské unie z hlediska své strategické polohy jakožto asijské demokratické země, která má rozvinuté hospodářství.
<P>
Západní pojetí lidských práv však bohužel není v Malajsii příliš rozvinutá. Nejsem si však jistý tím, proč Malajsii kritizujeme zrovna v tomto bodě. Malajsie je většinově muslimská země a podobné tresty jsou v zemích, kde platí islámské právo šaríja, běžné a povolené Koránem, který je rozhodující právní autoritou pro všechny muslimy.
<P>
Bití je vlastně relativně mírným trestem v porovnání s jinými, nesmírně brutálními metody trestání, které jsou v některých muslimských zemích praktikovány, jako je například amputace, kamenování či stínání hlavy. Měli bychom rovněž praktiku bití vnímat v asijském kulturním kontextu: například sousedící světský Singapur rovněž odsuzuje zločince k trestu bitím a indonéská provincie Aceh, která dostává velkou podporu Evropské unie, nedávno zavedla bití v rámci politiky práva šaríja.
<P>
V členských státech Evropské unie jsou tradiční tělesné tresty po právu zakázány a doufejme, že i Malajsie se jednoho dne vydá naší osvícenou cestou. Nejsem však tak úplně neochvějně přesvědčen o tom, že je bití podle mezinárodního práva, jak stojí v usnesení, nelegální.
<SPEAKER ID="265" NAME="Bernd Posselt">
autor. - (DE) Vážený pane předsedající, když máte někoho rád, něco od něj očekáváte. To platí i o vztazích mezi státy. Státy, s nimiž udržujeme úzké vztahy, neházíme do jednoho pytle s nějakými otřesnými diktátorskými režimy na cizích kontinentech.
<P>
Malajsie je váženým a blízkým partnerem Evropské unie. Její ústava by pro ústavu evropskou mohla být v jistých ohledech příkladem. Proto také bereme to, co se děje v Malajsii, velice vážně.
<P>
Pane Tannocku, trest bitím do Malajsie nezavedlo islámské právo šaríja, ale britští kolonizátoři. A stejně tak jako již neexistuje britský kolonialismus a Velká Británie se změnila, se i Malajsie musí změnit a pokusit se zrušit tento zastaralý a barbarský trest, který porušuje mezinárodní právo i lidská práva.
<P>
Chci, aby můj postoj v této otázce byl naprosto jasný. V Malajsii již celá desetiletí panuje tolerance mezi rozličnými etnickými skupinami a náboženskými komunitami. Touto cestou by Malajsie měla kráčet i nadále, a to jako blízký partner Evropské unie, kterému se snad podaří tento barbarský trest zrušit.
<P>
(Řečník souhlasil s položením otázky postupem modré karty podle čl. 149 odst. 8 jednacího řádu)
<SPEAKER ID="266" NAME="Charles Tannock" AFFILIATION="ECR">
Vážený pane předsedající, chtěl bych panu Posseltovi, jehož si nesmírně vážím, položit otázku.
<P>
Já sice nejsem odborníkem na mezinárodní právo, ale nikde jsem nenašel důkaz o tom, že by zakazovalo trest bití. Mezinárodní právo zcela jasně zakazuje válečné zločiny, zločiny proti lidskosti, genocidu a tak dále, ale bití podle mého názoru nezakazuje. Úmluva o mučení, kterou Malajsie de facto neratifikovala, tvrdí, že bití lze za mučení považovat někdy, ale ne ve všech případech. Snad by mi Bernd mohl vysvětlit, proč je bití nelegální, jak opět prohlásil a jak se píše i v tomto usnesení, a proč je v rozporu s mezinárodním právem. Domnívám se, že pokud se nebudeme držet faktů, budeme této sněmovně kazit pověst.
<SPEAKER ID="267" NAME="Předsedající">
Pane Posselte, pan Tannock vám vlastně nepoložil otázku.
<SPEAKER ID="268" NAME="Bernd Posselt">
autor. - (DE) Vážený pane předsedající, já tento poslední příspěvek jako otázku chápu. V odpovědi bych chtěl říci, že bití mučením skutečně je a že zákaz mučení je pro lidská práva a pro mezinárodní právo klíčový, bez ohledu na to, zda nějaká konkrétní země tyto zásady ratifikovala či ne.
<SPEAKER ID="269" NAME="Marie-Christine Vergiat">
autorka. - (FR) Vážený pane předsedající, Malajsie je jedním z těch států, kterým spolupráce s Evropskou unií víceméně prospívá, byť není příliš dlouhá ani nijak intenzivní. To platí samozřejmě zejména v oblasti hospodářství, ale i v oblasti sociální, v oblasti vzdělání, práv žen a nejzranitelnějších skupin obyvatelstva.
<P>
Avšak co se týče demokracie a lidských práv, situace není ani zdaleka ideální. Je zde mnoho varovných znamení. Situace, o které tu dnes diskutujeme, je toho zjevným dokladem.
<P>
I když Malajsie podepsala celou řadu mezinárodních úmluv, mezi něž patří například Všeobecná deklarace lidských práv, Úmluvy o odstranění všech forem diskriminace žen (CEDAW) a Úmluvy o právech dítěte (CRC), odmítá i nadále podepsat další úmluvy, jmenovitě Mezinárodní úmluvu proti mučení. Malajsie je jednou ze zemí, které praktikují trest smrti. Vlastně je to povinný trest v případě usvědčení obviněného z obchodování s drogami. Tělesné tresty jsou v Malajsii běžnou praxí a mohou postihnout každého: muže, ženy, a zejména ty, kdo jsou obviněni z nezákonného pohlavního styku, a dokonce i děti, hlavně školáky a školačky, kteří mají závažné problémy s kázní. Ještě horší je, že na ty, kteří jsou k tomuto trestu odsouzeni, dohlížejí lékaři, což je v rozporu s lékařskou etikou, neboť jejich povinností je resuscitovat provinilce, aby mohli vytrpět zbytek vyměřeného trestu. Aby to nebylo málo, malajský parlament rozšířil seznam trestných činů, za které jsou udělovány tresty bití. Jejich počet tak přesáhl již šedesátku a patří mezi ně i nelegální vstup do země. Navíc od roku 2002, kdy byl tento trestný čin zaveden, byly tímto způsobem potrestány a mučeny tisíce uprchlíků.
<P>
Od těchto praktik musí malajská vláda upustit. Neměla by Evropská unie v době, kdy její dialog s Malajsií zřejmě začíná přinášet ovoce, udělat vše, co je v jejích silách, aby Malajsii přesvědčila, že v této oblasti je zapotřebí něco změnit?
<SPEAKER ID="270" NAME="Cristian Dan Preda">
jménem skupiny PPE. - (RO) Vážený pane předsedající, rád bych začal tím, že uvedu údaje z jedné studie, kterou tento měsíc, tedy v prosinci 2010, provedla Amnesty International. Každý rok je v Malajsii zbito 10 000 vězňů a 6000 uprchlíků. Bití se praktikuje v různých vězeňských zařízeních, a jak řekl pan Tannock, Malajsie bohužel není jedinou zemí, ve které se těchto zpátečnických forem trestání využívá: lze hovořit i o Singapuru.
<P>
V případě Malajsie je však problematická skutečnost, že trest bitím lze vyměřit za více zločinů a trestných činů: v Malajsii je to konkrétně 66 oproti 30 deliktům v Singapuru. Nejde jen o násilné či sexuální zločiny, ale i o užívání drog a zejména o porušování imigračních ustanovení. Zároveň souhlasím s názorem svého kolegy pana Posselta, že se jedná o mučení, a to mezinárodní právo přísně zakazuje.
<SPEAKER ID="271" NAME="Anneli Jäätteenmäki">
jménem skupiny ALDE. - Vážený pane předsedající, toto usnesení Parlamentu přichází včas a je důležité. V Malajsii jsou každý rok tisíce lidí podrobeny bití. Bití je nehumánní a ponižující trest a měl by být celosvětově zrušen, neboť to je druh mučení.
<P>
Podle Amnesty International byla v minulém roce v Malajsii, kde platí islámské právo šaríja, potrestána bitím jedna žena. Provinila se tím, že se napila piva. Amnesty International rovněž informovala o případech, kdy byli v Malajsii bití podrobeni uprchlíci a pracovníci z řad přistěhovalců.
<P>
Vyzýváme malajskou vládu, aby okamžitě zrušila bití jako druh trestu. Rovněž malajskou vládu vyzýváme k tomu, aby ratifikovala Protokol k Úmluvě OSN o mučení i Mezinárodní úmluvu o občanských a politických právech.
<SPEAKER ID="272" NAME="Zbigniew Ziobro" LANGUAGE="PL">
Vážený pane předsedající, máme radost z hospodářského rozvoje v Malajsii a ze zlepšení životních podmínek jejích obyvatel. Jsme však zároveň zděšeni zprávou Amnesty International o tom, jak časté bití v Malajsii je. Skutečně jde o krutý trest, jehož praktikování je často nepřiměřené, neboť bývá udílen za drobné a velice pochybné delikty. Podle mě je velice kruté udělovat tento trest nezákonným přistěhovalcům či lidem, mezi něž patří i političtí uprchlíci z Barmy, kteří nemají platné doklady umožňujícím jim pobyt na malajském území.
<P>
Nemilosrdnost tohoto trestu však odhaluje nevyřčenou pravdu o tradičních podmínkách a povaze trestu bitím, který se v Malajsii uplatňuje. Mnoho deliktů, které jsou trestány bitím, souvisí s porušením islámského náboženského práva a zvyků, které z něj pocházejí. Příkladem toho je případ Kartiky Sari Dewi Shukarnoové, která byla v roce 2009 odsouzena k trestu bitím za to, že se v hospodě napila piva. Na tuto situaci je nutné reagovat.
<SPEAKER ID="273" NAME="Jaroslav Paška" LANGUAGE="SK">
Islámské tradiční právo šaríja, uplatňované i v mnohých umírněných muslimských zemích, připouští tělesné tresty za porušování zákonů.
<P>
Známým případem z Malajsie bylo udělení trestu šesti úderů holí modelce Kartice Sari Dewi Shukarnové za to, že ji přistihli při pití piva. Po zveřejnění trestu, který měl být vykonán ratanovou holí v jednom ženském vězení, však na základě rozhodnutí malajského sultána Ahmada Šáha, který je dozorcem nad dodržováním pravidel islámu v Malajsii, byl tento trest šesti úderů holí, udělený třiadvacetileté matce dvou dětí, změněn na odpracování tří měsíců ve veřejně prospěšných pracích.
<P>
O něco hůře však dopadl čtyřiašedesátiletý Indonézan Nazarudín Kamaruddín, který se tentýž přestupek dostal trest šesti ran holí a jeden rok vězení. "Cílem rozsudku není potrestat, ale poučit," vyjádřil se o rozsudku soudce Abdúl Rahmán Mohamed Yunos, který odsoudil i Kartiku Shukarnovou.
<P>
Stejný argument použil na obhajobu svého rozhodnutí i Wee Ka Siong, náměstek ministra školství, když odůvodňoval tělesné tresty dětí ve školách, a doplnil, že vykonat trest umožní jen řediteli školy či jiné pověřené osobě, že rodiče budou o trestu informováni a při vykonání trestu bude přítomen svědek.
<P>
Dámy a pánové, to, o čem zde hovoříme, není nic exotického. To je reálný život v takzvaném umírněném muslimském světě. Proto můžeme-li prostřednictvím diplomacie či jiných způsobů pomáhat lidem v těchto zemích zbavit se středověkých trestů a praktik, neváhejme a pomáhejme!
<SPEAKER ID="274" NAME="Bogusław Sonik" AFFILIATION="PPE">
(PL) Vážený pane předsedající, používání bití a vůbec všechny druhy tělesných tresty bychom měli ostře odsoudit, protože jde o nehumánní zacházení. Malajsie se nemůže dovolávat svých vnitrostátních právních předpisů, které přinejmenším za 66 druhů zločinů vyměřují trest bití, aby ospravedlnila své kruté praktiky, které se rovnají mučení a které lze podle mezinárodního práva a mezinárodních dohod považovat za nezákonné. Zprávy Amnesty International o tom, že v malajských věznicích je čím dál tím více uprchlíků a emigrantů podrobováno bití, jsou rovněž znepokojující.
<P>
Evropská unie, která získala po vstupu Lisabonské smlouvy v platnost účinnější metody na ochranu lidských práv, by měla ukázat větší iniciativu v boji proti brutálnímu zacházení s lidmi po celém světě. Dodržování lidských práv by navíc mělo být klíčovou podmínkou pro to, aby se politická spolupráce Malajsie s Evropskou unií mohla v budoucnu dále rozvíjet.
<SPEAKER ID="275" NAME="Ryszard Czarnecki" AFFILIATION="ECR">
(PL) Vážený pane předsedající, Malajsie je hospodářský tygr. Je to velice vyspělá země a vzor pro celou jihovýchodní Asii. Tento tygr však má velký problém, totiž používání bití jako druhu trestu. Lze pochopitelně argumentovat nutností respektovat kulturní identitu a tím, že my Evropané bychom se měli dávat veliký pozor, pokud jde o prosazování našich modelů na cizích kontinentech. V tomto případě se však jedná o lidská práva a ta jsou nedělitelná a jdou napříč hranicemi světadílů, ras i náboženských vyznání. Podle mého názoru Evropský parlament nejen má, ale dokonce musí, rezolutně hájit základní právo na lidskou důstojnost, a používání bití toto právo jednoznačně porušuje.
<SPEAKER ID="276" NAME="Monica Luisa Macovei" AFFILIATION="PPE">
Vážený pane předsedající, způsobovat fyzickou bolest je proti lidské důstojnosti. Bití je v příkrém rozporu s lidskými právy. Je v rozporu s právem nebýt mučen, ale také s právem nebýt vystavován nehumánnímu a ponižujícímu zacházení či trestání.
<P>
V Malajsii je takto každý rok potrestáno více než 10 000 lidí. Je prokázáno, že oběti často trpí tak silnou bolestí, že ztrácejí vědomí. Ze zpráv vyplývá, že celá řada úředníků, kteří tento trest vykonávají, je více než ochotná přijímat úplatky a zmírňovat tak utrpení obětí. Kromě závažného porušování lidských práv zde tedy dochází i k tomu, že vládní představitelé páchají zločin tím, že zneužívají lidského utrpení.
<P>
Vyzývám Komisi, Radu i malajskou vládu, aby na trest bitím urychleně vydaly moratorium a následně ho zakázaly. Mlácení a bičování lidí jménem vlády musí přestat.
<SPEAKER ID="277" NAME="Elena Băsescu" AFFILIATION="PPE">
(RO) Vážený pane předsedající, považuji za politováníhodné, že se bití v Malajsii tak rozšířilo a že je jeho používání stále častější. Malajská vláda tento trest podporuje namísto toho, aby jej omezovala.
<P>
Malajské orgány nepodloženě argumentují tím, že bití je legální a že je velice účinné v tom smyslu, že snižuje trestnou činnost. Vězeňští dozorci navíc za bití vězňů dostávají finanční odměny. Odhady navíc potvrzují, že situace je znepokojující: každý rok se stává oběťmi těchto praktik 6000 uprchlíků a 10 000 vězňů. Podle mého názoru je velice důležité, aby oběti, které nepocházejí z Malajsie, měly právo na spravedlivý proces. V současné době jsou jim odpírány i základní služby, jako je tlumočení či právní konzultace.
<SPEAKER ID="278" NAME="Mitro Repo" AFFILIATION="S&amp;D">
(FI) Vážený pane předsedající, bití z nařízení soudu, při kterém je trest vykonáván tak, že odsouzený je připoután k rámu a dostává rány holí přes záda či hýždě, je neetické a porušuje lidskou důstojnost. V Malajsii tyto praktiky dosáhly epidemických rozměrů.
<P>
Země, která považuje tělesné tresty za účinný způsob prevence proti zločinnosti, neřídí právní stát a Evropská unie by takové zemi neměla nabízet další obchodní výhody. Tyto kruté a nehumánní tresty by měly být zastaveny, ať už se vyskytují v jakékoli zemi.
<P>
Tímto usnesením Parlament zcela po právu vyzývá malajské orgány k tomu, aby urychleně zastavily využívání tělesných trestů a mučení, a to jak v právním systému, tak i v praxi.
<SPEAKER ID="279" NAME="Lidia Joanna Geringer de Oedenberg" AFFILIATION="S&amp;D">
(PL) Vážený pane předsedající, bití se v Malajsii používá od 19. století, kdy byla tato oblast kolonií Velké Británie. Malajská vláda nedávno rozšířila seznam trestných činů o další zločiny, které se bitím trestají, takže ho lze nařídit již celkem za 66 různých deliktů. Vězni odsouzení k bití jsou zadržováni ve věznicích, aniž by tušili, kdy budou potrestáni. Amnesty International odhaduje, že každý rok je k bití odsouzeno zhruba na 10 000 obětí a že 60 % odsouzených tvoří nelegální přistěhovalci, kteří kvůli jazykové bariéře ani nerozumí trestu, který je čeká. Malajské orgány však nepovažují za nutné tento zákon měnit, protože ho považují za účinný nástroj boje proti zločinu.
<P>
Evropská unie s Malajsií úzce spolupracuje již osm let. Ve finančním výhledu na období 2007-2013 se na rozvoj malajského hospodářství vyčlenilo 17 milionů EUR. Je proto oprávněné vyzvat našeho partnera k tomu, aby ratifikoval Úmluvu OSN proti mučení, a rozhodně odsoudit používání bití, protože není slučitelné s postojem Rady pro lidská práva OSN.
<SPEAKER ID="280" NAME="Corina Creţu" AFFILIATION="S&amp;D">
(RO) Vážený pane předsedající, každý rok je v Malajsii zbito či zbičováno na 10 000 občanů. Tyto tresty jsou zde právními předpisy oficiálně předepsány v případě 66 druhů deliktů. Seznam těchto deliktů byl v posledních několika letech rozšířen a tato tendence je znepokojující. Oběťmi jsou jak místní, tak i zahraniční občané, přičemž ti druzí jmenovaní jsou vystavováni četným hrubým bezprávím, od nedostatku informací či nepřidělení tlumočníka až po porušování profesní etiky ze strany doktorů či absence právní pomoci.
<P>
I já vyzývám evropské orgány k tomu, aby zvýšily své úsilí o zrušení tohoto trestu, který se podle mezinárodního práva rovná mučení, a aby vyvinuly tlak na dodržování práva na objektivní a nestranný proces v Malajsii a na ukončení špatného zacházení s migranty a žadateli o azyl.
<SPEAKER ID="281" NAME="Andris Piebalgs">
člen Komise. - Vážený pane předsedající, Komise používání tělesných trestů odsuzuje. Je v rozporu s mezinárodními zásadami lidských práv a norem, jak je stanoví OSN. Tyto zásady jsou rovněž ukotveny v pokynech Evropské unie pro politiku Evropské unie vůči třetím zemím ohledně mučení a dalších druhů krutého, nehumánního či ponižujícího zacházení a trestání.
<P>
Nedávná zpráva Amnesty International o praktikování bití v Malajsii je znepokojující. Komise by však ráda navrhla, aby bylo usnesení rozšířeno tak, aby se vztahovalo na všechny země, kde se dosud praktikuje bití jak soudně vyměřený trest.
<P>
Evropská unie spolu s OSN otázku bití Malajsii pravidelně předkládá. Některé členské státy tak učinily i v kontextu ratifikace Úmluvy OSN proti mučení a během Celosvětového periodického přezkumu Rady pro lidská práva OSN, který se konal v únoru roku 2009.
<P>
Minulý týden, na semináři OSN k příležitosti Dne lidských práv, byla Malajsie vyzvána k tomu, aby urychleně ratifikovala další úmluvy OSN, zejména Úmluvu OSN proti mučení. Na počátku roku 2010 předložil vedoucí mise EU tutéž otázku malajskému ministru zahraničí.
<P>
Tomuto problému věnujeme hodně pozornosti. Evropská unie a Malajsie v brzké době zahájí vyjednávání o dohodě o partnerství a spolupráci, která bude obsahovat ustanovení týkající se lidských práv. Jakmile vstoupí tato dohoda v platnost, budeme mít k dispozici pevný, formální základ pro posílený a pravidelný dialog s Malajsií o lidských právech. Prozatím budeme i nadále toto téma předkládat malajským orgánům.
<SPEAKER ID="282" NAME="Předsedající">
Rozprava je ukončena.
<P>
Hlasování se bude konat po ukončení rozprav.
