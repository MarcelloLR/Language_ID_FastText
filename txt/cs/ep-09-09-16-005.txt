<CHAPTER ID="005">
SWIFT (rozprava)
<SPEAKER ID="049" NAME="Předsedající">
Dalším bodem je prohlášení Rady k systému SWIFT.
<SPEAKER ID="050" NAME="Beatrice Ask" LANGUAGE="SV">
Pane předsedající, základní otázkou ve všeobecném boji proti terorismu je to, jak jsou takové činnosti financovány. Zabráněním financování terorismu a identifikací stop, které mohou takové transakce zanechat, představuje způsob, jak zabránit teroristickým činům, a může to být důležité při vyšetřování takových činů. K tomu potřebujeme mezinárodní spolupráci. Měli bychom se ujmout výzvy, kterou předložila Úmluva OSN o potlačování financování terorismu z roku 1999 a úmluvy uzavřené v této oblasti Evropskou radou.
<P>
Poslanci, kteří se zúčastnili neveřejné schůzky Výboru pro občanské svobody, spravedlnost a vnitřní věci, jež se konala dne 3. září 2009, slyšeli, jak program sledování financování terorismu (TFTP) pomohl ke zlepšení bezpečnosti občanů EU a občanů dalších zemí. V posledních letech přispívají informace z programu TFTP k odhalování a vyšetřování teroristických činů a úspěšně napomáhají k předcházení teroristickým útokům na evropské půdě.
<P>
Rada dne 27. července 2009 udělila předsednictví jednohlasný mandát k vyjednávání založený na návrhu Komise. Bylo by lepší, kdyby se mohla jednání s USA uskutečnit na základě Lisabonské smlouvy. Evropský parlament by se tak na těchto jednáních mohl plně podílet, ale jak víte, ještě to není možné. Vzhledem k tomu, že systém SWIFT přesouvá na konci roku svou databázi z USA do Evropy, je zásadní, aby EU co nejdříve uzavřela krátkodobou dohodu s USA, aby se zamezilo riziku jakéhokoli přerušení výměny informací. Je to v zájmu všech.
<P>
Ráda bych zdůraznila, že se jedná o prozatímní dohodu na období, než bude moci být uzavřena dohoda trvalá. Její trvání nesmí přesáhnout dvanáct měsíců a Komise oznámila, že zamýšlí předložit návrh trvalé dohody, jakmile bude v platnosti nová smlouva. Pokud má být program TFTP užitečný pro EU a pro členské státy, musí USA i nadále odpovídajícím oprávněným orgánům v EU poskytovat informace z programu TFTP stejným způsobem, jako doposud. Právě to nastane.
<P>
Prozatímní dohoda navíc poskytne orgánům EU pro předcházení trestné činnosti okamžitou příležitost vyžádat si informace z databází systému TFTP při vyšetřování teroristických činů. Předsednictví je přesvědčeno, že informace z programu TFTP budou přínosné. Zároveň je nám jasné, že prozatímní dohoda musí zahrnovat nezbytné mechanismy, které zaručí ochranu soukromí jednotlivců, právního státu a ochranu údajů. Návrh dohody tedy obsahuje ustanovení, které uvádí, že je třeba zřídit samostatný orgán EU, jenž bude přijímat, zpracovávat a schvalovat veškeré žádosti USA o informace ze systému SWIFT.
<P>
Stejně tak je důležité, aby prozatímní dohoda zahrnovala podrobná ustanovení o ochraně údajů, pokud jde o informace ze systému SWIFT, které USA obdrží od orgánu EU. V tomto bodě bude dohoda prohloubena ve srovnání s předchozími jednostrannými závazky, které učinily USA vůči EU v rámci vyjádření k programu TFTP v roce2007, jak je zveřejněno v Úředním věstníku Evropské unie.
<P>
Dovolte mi, abych zmínila některá další ustanovení, jejichž zahrnutí do dohody budeme požadovat. Údaje musí být uchovávány bezpečným způsobem, veškerý přístup k údajům musí probíhat na základě registrace, veškeré vyhledávání v databázi TFTP musí být omezeno a může se týkat pouze osob nebo informací, v jejichž případě k němu existují správné důvody pro podezření nebo lze dokázat jejich jasnou spojitost s teroristickým činem. Doba uchování prohlížených informací bude omezena a informace budou z databáze smazány nejdéle po pěti letech, a pokud to bude možné, pak i dříve.
<P>
Můžeme jasně uvést, že využití programu TFTP bude povoleno pouze při vyšetřování teroristických činů, včetně financování terorismu. USA ani EU nemohou systém využívat k vyšetřování jiných druhů trestné činnosti nebo k jiným účelům. Je samozřejmě také důležité, aby byl přenos informací z EU do USA prostřednictvím programu TFTP přiměřený. Kromě pravidel týkajících se evropského orgánu, který jsem zmínila výše, tedy dohoda musí zahrnovat ustanovení, které stanoví, že systém musí být hodnocen nezávislým hodnotícím subjektem. Pokud jde o EU, tento subjekt se bude skládat ze zástupců předsednictví, Komise a dvou zástupců z vnitrostátních orgánů na ochranu údajů. Úkolem hodnotícího subjektu bude kontrola dodržování dohody, kontrola správného uplatňování ustanovení o ochraně údajů a kontrola přiměřenosti přenosu údajů.
<P>
Naší společnou odpovědností je zajistit, aby mohly orgány pro předcházení trestné činnosti účinně bojovat proti terorismu. Naší společnou odpovědností je rovněž zajistit, aby se tak dělo na základě právní jistoty a respektování základních práv. Předsednictví je přesvědčeno, že výměna informací v rámci programu TFTP s USA posiluje ochranu před terorismem a že dokážeme dosáhnout jak prozatímní dohody, tak případně i dohody dlouhodobé, která bude splňovat nejen naše přísné požadavky na ochranu údajů, ale bude rovněž respektovat základní práva.
<SPEAKER ID="051" NAME="Jacques Barrot" LANGUAGE="FR">
Pane předsedající, vážení poslanci, nejprve bych rád upřímně poděkoval paní Askové za shrnutí všech novinek ohledně systému SWIFT a jednání, která probíhají se Spojenými státy v záležitosti prodloužení programu sledování financování terorismu (TFTP).
<P>
Sám jsem měl v průběhu schůze Výboru pro občanské svobody, spravedlnost a vnitřní věci, která se konala dne 22. července, příležitost vysvětlit fungování programu TFTP a představit důvody, proč potřebujeme prozatímní řešení, abychom zabránili přerušení tohoto programu. Společná schůze Výboru pro občanské svobody, spravedlnost a vnitřní věci a Hospodářského a měnového výboru, která se konala dne 3. září, se uskutečnila za účasti švédského předsednictví, generálního ředitele GŘ pro spravedlnost, svobodu a bezpečnost, pana Faulla, a pana Bruguièra. Domnívám se, že tato schůzka umožnila objasnění mnoha stále otevřených otázek.
<P>
Rád bych stručně zdůraznil některé aspekty. Přidaná hodnota hodnocení údajů programu TFTP provedeného ministerstvem financí USA byla potvrzena ve zprávě pana Bruguièra, kterou členové Výboru pro občanské svobody, spravedlnost a vnitřní věci a Hospodářského a měnového výboru přezkoumali začátkem září na společné schůzi. Jak nám rovněž připomnělo předsednictví, tato analýza údajů umožnila orgánům USA předcházet útokům a usnadnit vyšetřování týkající se teroristických útoků jak ve Spojených státech, tak v Evropě.
<P>
Zpráva soudce Bruguièra navíc potvrdila, že americké orgány dodržely závazky ohledně ochrany údajů, které učinily v roce 2007, jak před chvílí velice dobře vysvětlila paní Asková, jednalo se konkrétně o omezení zálohování údajů a omezení přístupu k údajům tak, aby mohly být využity pouze v případě podezření na financování terorismu. Pan Bruguière zkrátka uvádí, že závazky byly dodrženy.
<P>
Je však jasné, že právní rámec vyjednaný v roce 2007 již nebude použitelný, protože po změně v architektuře systému SWIFT, která je plánována na konec roku, nebudou již údaje uloženy ve Spojených státech. Prozatímní dohoda mezi Evropskou unií a Spojenými státy je nutná proto, aby orgány USA mohly nadále analyzovat údaje týkající se evropských transakcí, ke kterým dochází v Nizozemsku.
<P>
Je naprosto nevyhnutelné, aby byly do této dohody zahrnuty veškeré záruky nutné k zajištění základních práv našich občanů, zejména tedy k zajištění ochrany osobních údajů. Samozřejmě plně podporujeme předsednictví v jeho úsilí ohledně této záležitosti.
<P>
Pane předsedající, dále bych rád řekl Parlamentu, že, jak právě zmínila paní ministryně, zde hovoříme o prozatímní dohodě, jejíž doba trvání nesmí přesáhnout hranici dvanácti měsíců. To znamená, že může být nově vyjednána ihned poté, co vstoupí v platnost Lisabonská smlouva, a Evropský parlament se bude moci na této záležitosti plně podílet. Mohu vás zde opravdu ujistit, že Komise bude Parlament samozřejmě o pokroku dosaženém v této otázce stále informovat.
<P>
Rád bych dodal, že jsme potěšeni možností připravovat tuto dohodu, která bude dohodou trvalou, dlouhodobou, a od našich partnerů z USA pochopitelně vyžadujeme plnou spolupráci. Boj proti terorismu se nás rovněž týká a nemáme důvod, proč bychom neměli plně spolupracovat. Proto se domnívám, že zapojení Parlamentu do jednání o budoucí dlouhodobé dohodě bude přínosné.
<P>
Věřím tomu se vší upřímností. Ještě jednou bych rád poděkoval švédskému předsednictví a paní Askové za to, že nám poskytla důkladný přehled situace, která vedla, ještě jednou opakuji, k sestavení prozatímní dohody.
<SPEAKER ID="052" NAME="Ernst Strasser" LANGUAGE="DE">
Pane předsedající, paní Asková, pane komisaři, dámy a pánové, USA jsou významným partnerem v boji proti terorismu. Co se však týče zejména otázky citlivých údajů, požadujeme evropská nařízení o bezpečnosti údajů, o občanských právech a o osobních právech našich občanů, pokud jde o údaje; tato nařízení mohou být sestavena ve spolupráci s Američany. Skupina Evropské lidové strany (Křesťanských demokratů) proto vyzývá, aby bylo pro uzavření takového druhu dohody stanoveno několik základních kritérií.
<P>
Zaprvé musí existovat rovnováha mezi občanskou bezpečností a občanskými právy. Zadruhé potřebujeme právní jistotu pro dotčené společnosti a pro naše občany. Zatřetí vítáme roli Evropského parlamentu jakožto spolutvůrce právních předpisů a proto rovněž vítáme záměr uzavřít prozatímní dohodu. Paní Asková, přejeme vám i Komisi, abyste se v nadcházejících týdnech setkaly s úspěchem.
<P>
Začtvrté se domníváme, že s interními soubory evropských údajů by se mělo zacházet v souladu s evropskými právními předpisy, a to v prozatímní dohodě i v konečné dohodě. Zapáté žádáme, aby byl na evropské úrovni navíc zaveden nástroj obdobný programu TFTP, a zašesté jsme toho názoru, že je to předpoklad pro vzájemnou spolupráci.
<P>
Takové jsou naše názory a věříme, že se setkají na plenárním zasedání se širokým konsensem. Jakmile bude uzavřena prozatímní dohoda, budeme muset rychle vyjednat a uzavřít dohodu konečnou.
<SPEAKER ID="053" NAME="Claude Moraes">
jménem skupiny S&D. - Pane předsedající, systém SWIFT se nepochybně stal testovacím polem pro vytvoření správné rovnováhy v naší spolupráci se Spojenými státy, boji proti terorismu a ochraně základních práv.
<P>
Když v našich usneseních z let 2006 a 2007 Parlament žádal o to, aby bylo úložiště údajů systému SWIFT přesunuto z USA na půdu EU, bylo to proto, že jsme se domnívali, že ochrana, kterou občanům EU poskytuje rámec USA, není v souladu s normami EU a měla by být zdokonalena. Došlo tedy k pozitivnímu vývoji a naše skupina vítá skutečnost, že dva nové servery systému SWIFT budou přesunuty do Evropy a že bude stanoven nový právní rámec, aby mohly USA nadále využívat program TFTP a zpracovávat údaje ve spolupráci s našimi orgány činnými v trestním řízení.
<P>
Moje skupina rovněž pozoruje, že doporučení přijatá Radou se snaží reagovat na obavy Parlamentu a evropského inspektora ochrany údajů. Je zde ale několik klíčových otázek, jež zůstávají otevřeny. Pokud se budou na půdě EU nadále uplatňovat právní normy USA týkající se zpracování údajů EU, jak můžeme zaručit, že budou dodrženy normy EU ohledně procesních práv a ochrany osobních údajů? Na jakého soudce se může občan EU nebo podnik z EU obrátit v případě trestního stíhání?
<P>
Jednou z nejdůležitějších otázek je samozřejmě časové nastavení dohody a prozatímní povaha dohody, jak stanovily Rada a Komise. Výběr třetího pilíře společně s prozatímní povahou dohody zcela vylučuje Parlament - a tedy občany EU - z legislativního procesu. Skupina socialistů a demokratů je přesvědčena, že tato prozatímní dohoda by se měla uplatňovat pouze po dobu dvanácti měsíců a že nová dohoda by měla být vyjednána společně s Parlamentem v roli spolutvůrce právních předpisů, abychom v tomto Parlamentu mohli zajistit choulostivou rovnováhu v otázce ochrany základních práv evropských občanů ve významném a rozhodujícím boji proti terorismu.
<SPEAKER ID="054" NAME="Sophia in 't Veld" LANGUAGE="NL">
Pane předsedající, po všech těchto vřelých slovech musím předložit něco nepříjemného. Nebudu hovořit o obsahu dohody, protože si myslím, že je zcela zřejmé, že to, co bylo vyjednáno, je v souladu s evropskými normami právní ochrany a ochrany osobních údajů, ale ráda bych nyní dostala několik odpovědí ohledně postupu, protože toto je několikátý případ, kdy Rada přijímá rozhodnutí, které má vliv na občany, za zavřenými dveřmi. Vlády v Evropě a ve Spojených státech chtějí vědět všechno o našich soukromých životech, ale my občané nevíme, co dělá Rada. Pro mě je to trochu podivné. Boj proti terorismu je prakticky něčím, co se podobá ujíždějícímu vlaku, Rada zde naprosto přehlíží evropské občany a parlamentní demokracii. Pokaždé je nám řečeno, že "je nezbytné bojovat proti terorismu", ať se jedná o současný případ, který se týká systému SWIFT, o jmennou evidenci cestujících (PNR), uchovávání údajů nebo o cokoli jiného. Zeptám se tedy, paní ministryně, kdy se tedy konečně dočkáme nějakých faktů, kdy provedeme nějaké hodnocení? V souvislosti se systémem SWIFT je zde řada otázek, na něž bych ráda získala odpověď, protože 3. září nebyly zodpovězeny. Proč tomu tak nebylo? Již v roce 2007 se vědělo, že architektura systému SWIFT musí být reformována. Proč Rada přišla v létě s tímto plánem na poslední chvíli, zatímco Parlament byl celou dobu připraven začít jednat? Proč jste mandát nekonzultovali s vnitrostátními parlamenty? Proč? Není toto případ tzv. policy laundering (mezinárodní fóra jsou využívána k prosazení politik, které by neprošly schvalovacím procesem v domácím prostředí), paní ministryně, což je v současnosti případ evropských vlád, které se pokouší získat přístup k našim údajům prostřednictvím vlády USA? Jen se o tom vyjádřete!
<P>
Na závěr mi dovolte, abych se vyjádřila k transparentnosti. Dokumenty, a zejména právní rady poskytnuté právní službou Rady, musí být zveřejňovány, nikoli pouze v malých místnostech, které jsou přístupné pouze pro poslance Evropského parlamentu - protože jsme je již objevili vedle kopírky, již víme, co obsahují - ale také pro občany Evropy. To je skutečná transparentnost.
<SPEAKER ID="055" NAME="Jan Philipp Albrecht" LANGUAGE="DE">
Pane předsedající, předsednictví a Komise neustále hovoří o posilování občanských práv a o Evropě občanů. Základní práva jsou však ve skutečnosti narušena a řádná veřejná rozprava, která by se jich týkala, je znemožněna. Na to, aby byly z jednání vyloučeny parlamenty je vyvíjeno obrovské úsilí, a dále jsou zadržovány informace. Takový druh netransparentního přístupu je pro demokratickou Evropu nepřijatelný.
<P>
Není dostatečné pouze zaklepat na dveře; odpovědný parlament musí zastavit tento nežádoucí vývoj. Předsednictví musí přerušit jednání, dokud nebude moci zaručit práva občanů a parlamentů. Nepoctivé praktiky, které plánujete použít v případě bankovních údajů a které se nezakládají na žádném závazném mechanismu ochrany, hodí práva na ochranu údajů evropských občanů přes palubu a způsobí preventivní obecné podezření vůči všem občanům.
<P>
My, skupina Zelených, s tím nebudeme mít nic společného. Ani prozatímně a určitě ne v případě, že servery budou zde v Evropě a nikoli v USA, protože údaje budou nadále stejně zasílány do USA a právní ochrana nebude zaručena.
<SPEAKER ID="056" NAME="Marie-Christine Vergiat" LANGUAGE="FR">
Pane předsedající, dámy a pánové, je pro mě velkou ctí poprvé vystoupit v tomto Parlamentu jménem milionů Evropanů, kteří si přejí jinou Evropu.
<P>
Aféra týkající se systému SWIFT ukazuje příznaky hrubých chyb v bezpečnosti spáchané ve jménu terorismu, kde jsou naprosto přehlížena nejzákladnější práva našich spoluobčanů. V této aféře se jedná o to, že Spojené státy kradly bankovní údaje bez právního základu a aniž by o tom měly evropské orgány sebemenší vědomí. Tento skandál přinutil evropské orgány, aby zpozorněly. S vládou USA byla podepsána dohoda. Tuto dohodu posoudil odborník. Avšak jaký odborník? Francouzský soudce pro případy potírání terorismu, soudce Bruguière, jehož pochybení v oblasti základních práv jsou ve Francii dobře známá. Vůči kvalitě jeho zprávy jsme tedy skeptičtí.
<P>
Návrh usnesení, který nám je předložen, v zásadě sice zahrnuje několik varování, s nimiž souhlasíme, ale jsou nedostatečná. Předkládáme pozměňovací návrhy na posílení požadavků, které Evropský parlament musí vyslovit. Musíme jít dál a požadovat přerušení dohody, pokud budou stanovené zásady porušovány. Rádi bychom věděli, proč evropským orgánům trvalo tak dlouho, než informovali Parlament, a proč zde byl kolem uzavření této nové dohody takový spěch.
<P>
Spoléháme se na švédské předsednictví. Budeme nepřetržitě sledovat, zda jsou dodržována lidská práva. Ano, naši spoluobčané mají právo na bezpečnost, ale musí tak být učiněno bez toho, abychom byli nuceni žít ve společnosti podobné reality show "Big Brother", kde o nás bude každý všechno vědět.
<SPEAKER ID="057" NAME="Beatrice Ask" LANGUAGE="SV">
Pane předsedající, děkuji za tyto významné názory. V krátkém čase, který mi zbývá, se pokusím odpovědět na některé otázky.
<P>
Samozřejmě, že první otázka, která vyvstává, je jak můžeme zaručit, že USA budou dohodu dodržovat. Ráda bych řekla, že zaprvé disponujeme zprávou soudce Bruguièra, která nám poskytuje dobrý popis o souladu s podmínkami toho, co bylo doposud dohodnuto. Zadruhé návrh dohody zmiňuje hodnotící subjekt, který jsem vám popsala, a rovněž předsednictví, Komisi a zástupce vnitrostátních orgánů pro ochranu údajů, jejichž účast má představovat kontrolu nad tím, že je daná záležitost řešena správným způsobem. Samozřejmě je rozhodující, aby byly poskytnuté informace spolehlivé. Rovněž je důležité, aby si každý uvědomil, že když jsou programem pro zpracování údajů tyto údaje přenášeny, neznamená to, že do něj může někdo nahlížet, kdykoli chce, a zjišťovat jakékoli informace. Aby bylo možné získat přístup k těmto informacím, musí existovat podezření na teroristický čin nebo financování takového činu. Způsoby použití těchto informací jsou pochopitelně omezeny.
<P>
Pokud jde o kritiku toho, proč byla tato věc předložena až nyní v průběhu léta, ráda bych zdůraznila, že předsednictví se ptalo více méně na tytéž otázky jako poslanci Evropského parlamentu. Byli jsme zaměstnáni důkladnou přípravou této záležitosti a analýzou - mimo jiné - této zprávy , která odpovídá na některé otázky, ale rovněž jsme se zabývali dalšími věcmi. Skutečnost je taková, že jsme to nebyli my, kdo rozhodl o přesunu systému SWIFT do Evropy; k tomu dochází na základě jiných rozhodnutí. USA však mají velký zájem na využívání tohoto nástroje v jejich boji proti terorismu a my si myslíme, že takové informace budou užitečné i pro nás. Aby se tak stalo, potřebujeme dohodu. Vzhledem k tomu, že Lisabonská smlouva nevstoupila v platnost, domnívali jsme se, že je nezbytné nalézt dočasné řešení. To je to, o čem jednáme a čím nás pověřila Rada. To jsem se vám snažila vysvětlit.
<P>
Není ani pravda, že se předsednictví snaží v jakémkoli ohledu zbytečně omezovat náhled na tuto věc nebo rozpravu o ní. Zaprvé je to konec konců veřejná rozprava a zadruhé samozřejmě s radostí hovoříme o tom, jak diskuse probíhají. V průběhu jednání však není možné poskytovat neustálý přístup k dokumentům, protože samotná povaha jednání některé věci mění a následně je mění znovu. Pokusila jsem se ale popsat náš výchozí bod a jasný mandát, který nám svěřila Rada. Jsme pevně odhodláni spojit vysokou úroveň účinnosti a praktického využití s přísnými požadavky právní jistoty a požadavky na dodržování občanských svobod a lidských práv. Jsem naprosto přesvědčena, že toho dosáhneme. Pokud se tak oproti očekávání nestane, nedospějeme k žádné dohodě.
<SPEAKER ID="059" NAME="Jacques Barrot" LANGUAGE="FR">
Pane předsedající, rád bych pouze potvrdil poznámky, jež učinila paní ministryně, která mimochodem vyvodila velmi jasný závěr: pokud skutečně nebudeme mít záruky o ochraně údajů, které potřebujeme pro trvalou dohodu, jíž bude muset předsednictví vyjednat a v čemž ho Komise podpoří, nedosáhneme žádné dohody.
<P>
Pokud se tak stane, věřím, že bychom dokázali situaci urovnat a vést kampaň proti terorismu, která by samozřejmě respektovala důležité hodnoty a důležité zásady, jež značí, že v Evropě přikládáme velký význam jednak ochraně soukromí a jednak předcházení komerční špionáži.
<P>
Jednoduše bych řekl, že pokud jde o mě, když jsem se ujal svých povinností, samozřejmě jsem si povšiml skutečnosti, že Rada požádala soudce Bruguièra, aby uskutečnil pracovní cestu do USA ke zjištění potřebných údajů. Zpráva soudce Bruguièra, která je z prosince 2008, mi byla předána v lednu 2009. Tato zpráva byla v únoru 2009 předložena Evropskému parlamentu a Radě pro spravedlnost a vnitřní věci. Od té chvíle se Komise domnívala, že má ve svých rukou zásadní prvky k zajištění pokračování programu TFTP a mezitím očekávala, že bude podepsána Lisabonská smlouva a Parlament se stane spolutvůrcem právních předpisů, a že tedy budeme moci vyjednat dohodu dlouhodobou, která bude zahrnovat veškeré záruky, jež zmínila paní ministryně, a veškeré požadavky na vzájemnou spolupráci, o kterých hovořil zejména pan Strasser.
<P>
Domnívám se, že v této záležitosti Rada velmi jasně vyjádřila svou vůli. Komise sdílí tento názor, tento pevný a jasný závazek Rady zajistit, aby se Parlament stal spolutvůrcem právních předpisů, až nastane ten pravý čas pro sestavení trvalé dohody.
<SPEAKER ID="060" NAME="Sophia in 't Veld" AFFILIATION="ALDE">
Pane předsedající, mám malou procesní námitku. Ještě jednou poznamenávám, že od Rady nedostáváme odpovědi na otázky, které klademe. Ptala jsem se, proč Rada vyčkávala dva roky, až do poslední chvíle, než o této věci rozhodla, a ráda bych rovněž věděla - a odpověď může být písemná - proč byly vnitrostátní parlamenty naprosto vyloučeny z celého postupu. Na závěr chci říci, že jsem četla vaši odpověď, která byla velmi neurčitá, a vypadalo to, že říká, že nezveřejníte právní stanovisko právní služby Rady.
<SPEAKER ID="061" NAME="Předsedající">
Rozprava je ukončena.
<P>
(Hlasování: 17. září 2009)
