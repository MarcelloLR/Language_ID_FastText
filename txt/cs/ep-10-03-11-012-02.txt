<CHAPTER ID="012-02">
2. Eskalace násilí v Mexiku
<SPEAKER ID="192" NAME="Předsedající">
Dalším bodem je rozprava o sedmi návrzích usnesení o stupňujícím se násilí v Mexiku.
<SPEAKER ID="193" NAME="Ramón Jáuregui Atondo">
autor. - (ES) Pane předsedající, úvodem bych chtěl říci, že Mexiko je velkou demokratickou zemí, která se za posledních dvacet let soustavně vyvíjela kupředu. Je přítelem Evropské unie a máme spolu dohodu o strategickém partnerství. Chtěl bych také zmínit, že Mexiko v současné době vede velmi obtížnou válku proti organizovanému obchodu s drogami.
<P>
Dnes však v Evropském parlamentu hovoříme o Mexiku v souvislosti s lidskými právy, protože zde došlo a stále dochází k výraznému nárůstu násilí, kterým jsou zasaženi především Mexičané, a protože se odtud opakovaně ozývají závažné stížnosti o porušování lidských práv.
<P>
Usnesení, které se dnes chystají hlavní politické skupiny přijmout, se opírá o respekt a shodu; pochopitelně uznává situaci, kterou jsem právě popsal, a vyzývá Mexiko, aby pokračovalo na cestě k právnímu státu a plné demokracii.
<P>
Předkládá však také čtyři důležité požadavky: vyzývá Mexiko, aby zajistilo svobodu tisku, protože se vyskytly útoky na novináře; aby zaručilo ochranu organizací, které brání lidská práva, protože tyto skupiny se staly předmětem útoků a vyhrůžek; aby zajistilo ochranu žen, na kterých je pácháno násilí, protože mnoho žen bylo zavražděno; a aby zabránilo beztrestnosti a zneužívání moci ze strany bezpečnostních sil. Toto Parlament v duchu přátelství založeného na příznivém vztahu s Mexikem od Mexika požadoval.
<SPEAKER ID="194" NAME="Renate Weber">
autorka. - (ES) Pane předsedající, dámy a pánové, tento týden slavíme Mezinárodní den žen. Zde v parlamentu jsme viděli velké množství plakátů ve všech jazycích Evropské unie, které zdůrazňovaly, že můžeme zastavit násilí páchané na ženách. Dnes hovoříme o násilí v Mexiku a myslím si, že je správné, abychom uznali, že mexickým ženám, obětem z řad původního i přistěhovalého obyvatelstva, se ze strany lokálních i federálních orgánů nedostává žádné ochrany.
<P>
Mexičanky se stávají oběťmi všech forem násilí, od toho domácího až po sexuální násilí a mučení, které páchá vojsko nebo policie. Stávají se také oběťmi vražd. Bohužel zatím však byla odpověď ze strany mexických úřadů neúčinná, a proto můžeme konstatovat, že jsme zde svědky téměř naprosté beztrestnosti.
<P>
Naše usnesení vyzývá mexickou vládu, aby zakročila proti vraždění žen, což je tvrdé slovo, ale výstižné, uvážíme-li, že téměř všechny vraždy, jejichž oběťmi jsou ženy, zůstávají nepotrestané. Například během posledních čtyř let byl v Mexiku uložen trest jen 11 % zločinců, kteří zavraždili téměř 700 žen.
<P>
Zároveň se ukazuje, že ženy jsou oblíbenými obětními beránky soudního systému. Jak jinak lze vysvětlit skutečnost, že bylo možné odsoudit dvě domorodé ženy, Albertu Alcántarovou a Teresu Gonzálezovou, k 21 letům vězení, v němž tráví již více než tři roky, a to za to, že během incidentu na tržišti unesly - bez jakékoliv pomoci - šest agentů Federálního úřadu pro vyšetřování. Doufejme, že soudce, jenž do jednoho týdne rozhodne o odvolání těchto žen, si uvědomí, jak absurdní a nespravedlivá je tato situace.
<P>
Násilí páchané na ženách však začíná doma. Doufám, že mexičtí zákonodárci brzy zdokonalí obecný zákon zasazující se o možnost života bez násilí pro ženy tak, aby mohly být náležitě definovány různé formy násilí a stanoveny mechanismy pro uplatňování zákonů. Bylo by také správné uznat domácí násilí a znásilnění mezi manželi jako trestné činy.
<P>
Kromě toho, má-li se mexická společnost změnit a odmítnout násilí proti ženám, je důležité, aby se školy při výuce mládeže touto otázkou zabývaly jakožto základním tématem.
<SPEAKER ID="195" NAME="Adam Bielan">
autor. - (PL) Před několika lety se mexické orgány včetně prezidenta Felipa Calderóna pustily do vedení krvavé války proti drogovým gangům. Do války bylo nasazeno více než 40 000 vojáků a bylo dosaženo několika úspěchů. Mezi tyto úspěchy nepochybně patří uvěznění šéfů kartelů Sinaloa a Juárez, zničení více než 23 000 hektarů máku pěstovaného na výrobu opia a 38 000 hektarů marihuany, uzavření více než padesáti nezákonných laboratoří, které vyráběly drogy, a uvěznění více než 45 000 lidí, kteří byli do těchto záležitostí zapojeni.
<P>
Musíme mít na paměti, že mexické drogové kartely ročně dosahují příjmů mnoha miliard dolarů, které nesrovnatelně přesahují částky vynakládané mexickou vládou na řešení problémů s drogami. Tyto gangy proto věnují obrovské sumy peněz na korupci politiků, soudců a policistů. Právě proto státní orgány tuto válku prohrávají. Od roku 2006 bylo zabito téměř 15 000 lidí a od loňského března jich bylo zabito již více než 6 000. Nebezpečí hrozí zvláště novinářům, kterých bylo zavražděno již více než šedesát, naposledy se stal obětí Jorge Ochoa Martínez.
<P>
Musíme si uvědomit, že bez mezinárodní účasti Mexiko tuto válku nevyhraje.
<P>
(Potlesk)
<SPEAKER ID="196" NAME="Santiago Fisas Ayxela">
autor. - (ES) Pane předsedající, dámy a pánové, obchod s drogami a násilí, které s ním souvisí, představují pro Mexiko závažný problém. Vláda prezidenta Felipa Calderóna se chtěla s touto situací vypořádat, a proto zaujala tvrdý postoj, aby dosáhla jeho vymýcení: rozhodla se provést dočasnou mobilizaci ozbrojených sil, což byl krok, jehož významnými důsledky bylo uvěznění řady lidí, zničení drog a zabavení zbraní. Vojsko přijalo veškerá doporučení Národního výboru pro lidská práva, včetně požadavku na prošetřování stížností týkajících se jeho postupu.
<P>
Vláda rovněž uznává, že bude muset provést podstatné změny v oblasti bezpečnosti a spravedlnosti, a provádí ambiciózní reformu soudního systému, aby se stal transparentnějším, dbal na dodržování lidských práv a pohnal k odpovědnosti pachatele trestných činů.
<P>
Skupina Evropské lidové strany (Křesťanských demokratů) chce mexickému lidu v jeho boji proti obchodu s drogami projevit solidaritu a podporuje odhodlání prezidenta Calderóna bojovat proti organizovanému zločinu.
<P>
Na závěr bych chtěl vyjádřit svoji spokojenost s tímto společným návrhem, ke kterému se připojily všechny hlavní politické skupiny tohoto Parlamentu.
<SPEAKER ID="197" NAME="Marie-Christine Vergiat" LANGUAGE="FR">
Pane předsedající, dámy a pánové, od roku 2007 se v Mexiku ve stále rostoucí míře porušují lidská práva.
<P>
Podle mexických NGO a médií bylo jen v roce 2009 zaznamenáno 6 500 vražd, za které nesou odpovědnost drogové kartely, z nichž k naprosté většině došlo ve státě Chihuahua. Vláda prezidenta Calderóna vyslala do nejhůře postižených oblastí tisíce vojáků.
<P>
Od té doby za naprosté beztrestnosti narůstá počet násilných činů spáchaných stejnou měrou těmito ozbrojenými silami a policií. NGO zveřejňují stále více zpráv a hovoří o státních zločinech. Zejména postiženi jimi jsou novináři, domorodé komunity a zvláště ženy, a to jak z řad původního obyvatelstva, tak i z řad přistěhovalců. Setkala jsem se se ženami z města San Salvador Atenco, které bezpečnostní síly znásilnily a mučily. Byla jsem zděšena tím, co mi řekly. Pachatelé těchto činů, které byly spáchány v květnu 2006, se stále těší naprosté beztrestnosti.
<P>
Proto se nemůžeme ztotožnit se zájmy mexických orgánů, jejichž zástupci běžně porušují lidská práva. V důsledku toho nepodpoříme společné usnesení a předložíme...
<P>
(Předsedající řečníka přerušil)
<SPEAKER ID="198" NAME="Barbara Lochbihler" LANGUAGE="DE">
Pane předsedající, denně se v hromadných sdělovacích prostředcích setkáváme s obrazy brutálního násilí odehrávajícího se přímo na ulicích v rámci tak zvané války proti drogám v Mexiku. Vraždy stovek žen na severu země, většinou dělnic, se dostávají na první stránky novin a vedly ke vzniku termínu "feminicidio" (vraždy žen). Evropský parlament o tom vytvořil vlastní zprávu. Přestože mexická vláda ví o velkém nárůstu závažného porušování lidských práv, zdá se, že s tím nedokáže nebo nechce nic dělat. Odvolávání se na nezbytnou neúprosnost boje proti drogovým dealerům není adekvátní náhradou důsledných vládních opatření. Skutečnou příčinou stupňování násilí v zemi je významné posílení přítomnosti a moci armády, pravomoc vojenských soudů nad trestnými činy spáchanými vojáky a téměř úplná beztrestnost. Dokonce i mexický Národní výbor pro lidská práva opakovaně zdokumentoval nárůst násilných trestných činů páchaných vojáky.
<P>
Sama vláda si nechce připustit skutečný stav věcí. Také tyto zločiny stále tutlá. Včera se například v médiích objevila zpráva, že ministr obrany zaplatil obrovskou sumu peněz rodinám obětí násilí, aby si koupil jejich mlčení. Kdo byli pachatelé? Byli to vojáci. EU musí ve všech oblastech svých vztahů s Mexikem klást důraz na boj proti beztrestnosti. Vzhledem k závažnosti porušování lidských práv je naprosto nezbytné, aby EU neobnovila globální dohodu s Mexikem. Nesmí tak učinit, dokud v této zemi nedojde k podstatnému zlepšení stavu dodržování lidských práv.
<SPEAKER ID="199" NAME="Cristian Dan Preda" LANGUAGE="RO">
Vystupňování násilí v mexických státech ležících v oblasti u hranic se Spojenými státy, zvláště v Ciudad Juárez, je hluboce znepokojivé. Události posledních měsíců byly mimořádně krvavé, protože zásah federálních orgánů v tomto regionu byl doprovázen výrazným nárůstem počtu trestných činů souvisejících s obchodem s drogami. Válka proti obchodníkům s drogami se rozhořela právě v době, v níž kulminuje válka soupeřících zločineckých gangů, jež vedla k řadě mimořádně brutálních vražd.
<P>
Domnívám se, že Mexiko je extrémním případem, na němž jsou ostře patrné veškeré potíže spojené s podniknutím důrazných kroků proti zločinu, jejichž cílem je zajistit národní bezpečnost. Je mimořádně důležité, aby z naší strany, ze strany Evropského parlamentu, zazněl jasný signál, že podporujeme úsilí, které mexická vláda vyvíjí, aby vymýtila zločin, a tím zlepšila situaci civilního obyvatelstva.
<P>
Zároveň musíme vybídnout mexické orgány, aby pokračovaly v zásadních reformách týkajících se posílení právního státu, zvláště v reformě soudnictví a trestního systému.
<P>
Děkuji vám.
<SPEAKER ID="200" NAME="Ana Gomes" LANGUAGE="PT">
Násilí v Mexiku je spojeno s obchodem s drogami a sociálními nerovnostmi, které se v důsledku hospodářské krize ještě zvětšily. Boj proti beztrestnosti je klíčovým faktorem. Je nezbytné investovat do soudního systému, aby byli souzeni a trestáni pachatelé zločinů, a zajistit ochranu svědků a obětí, z nichž mnohé jsou mladé dělnice, na něž dopadla vlna násilí vyvolaného obchodníky s drogami.
<P>
Je otřesné, že Juárez se stal světovou metropolí vyvražďování žen, ale ještě otřesnější je machistická kultura, která bagatelizuje nečinnost orgánů, pokud jde o trestní stíhání osob odpovědných za tyto zločiny a o ochranu obránců lidských práv včetně novinářů.
<P>
Evropa musí využít strategického partnerství s Mexikem k tomu, aby konstruktivně podpořila všechny ty, kdo bojují za lidská práva. Jsou to titíž lidé, kteří se zasazují za ochranu právního státu a demokracie. Bez lidských práv neexistuje právní stát ani demokracie.
<SPEAKER ID="201" NAME="Ryszard Czarnecki" LANGUAGE="PL">
Pane předsedající, před chvílí v této sněmovně zazněla výzva, abychom dohodu s mexickými orgány nepodepisovali. Tomuto návrhu nerozumím. Vždyť chválíme mexického prezidenta - a mí předřečníci to také učinili - za jeho rozhodný boj proti narkobaronům a mafii. Měli bychom proto pochválit mexické orgány za jejich konání, ale zároveň je samozřejmě upozornit na to, že by s vaničkou neměly vylévat i dítě a že by se v tomto boji měly stále snažit dodržovat lidská práva. To je jasné. Musíme chápat situaci země, která po desetiletí bojuje s obrovskými zločineckými organizacemi a s mafií. Vyhlásí-li prezident této země v této oblasti válku, měl by se dočkat naprosté podpory. Hovořili jsme zde ovšem pochopitelně o novinářích a o dalších obětech. Je zapotřebí položit důraz na to, že tito lidé by neměli být diskriminováni.
<SPEAKER ID="202" NAME="Rui Tavares">
jménem skupiny GUE/NGL. - (PT) Dámy a pánové, právě dnes ráno obklíčilo budovu mexického odborového svazu elektrikářů asi sto až dvě stě příslušníků policejních sil. Jde o tytéž odbory, jejichž předseda, Domingo Aguilar Vázquez, byl následujícího dne po vyhlášení generální stávky, tedy 16. března, zatčen a uvězněn na základě falešného obvinění.
<P>
Tento útok na svobodu odborářů v Mexiku, který provedla sama vláda, vyznívá, o to skandálněji, vzhledem k tomu, že se zde bavíme o tom, jak mexická federální vláda netrestá zločiny spáchané například jejími vlastními vojáky, nebo o neúčinnosti boje proti obchodu s drogami.
<P>
Ano, situace je komplikovaná. Ozbrojené síly útočí na obchodníky s drogami, ale zároveň se obracejí proti odborům. Stav, který se vyznačuje neúčinností, beztrestností a rostoucím autoritářstvím, vede k tomu, že taková demokracie, jakou je ta mexická, se postupně vymyká kontrole.
<P>
Tento Parlament za to musí mexickou vládu důrazně odsoudit a především ji musí vyzvat, aby konečně přestala postupovat neefektivně proti zločincům a, jak se podle všeho zdá, autoritářsky zasahovat například vůči odborům, pracujícím a hnutím občanské společnosti.
<SPEAKER ID="203" NAME="Eija-Riitta Korhola" AFFILIATION="PPE">
- (FI) Pane předsedající, z našeho usnesení o Mexiku se chci zaměřit na dvě věci.
<P>
Zaprvé, jak jsme slyšeli, letos dochází k nárůstu násilí. Mexiko je ve spárech velkých drogových kartelů a odhaduje se, že násilnosti, které páchají, stály již život 15 000 lidí. Zvláště vážná je situace u hranic mezi Mexikem a Spojenými státy americkými. Mexická vláda se snaží prostřednictvím rozsáhlé vojenské a policejní operace dostat tuto situaci pod kontrolu. Tato strategie vyvolala také značnou kritiku. Je nepochybné, že odpovědnost za obchod s drogami, za praní peněz a za problémy, které jsou tím zapříčiněny, nesou také další země a Mexiko potřebuje, aby mu byla poskytnuta pomoc a spolupráce.
<P>
Za druhé se chci dotknout nedávných zpráv organizace Amnesty International o neochotě vládních orgánů chránit lidsko-právní aktivisty. Zvláště ohroženi jsou ti, kdo se zastávají původních obyvatel a chudých komunit. Stane-li se hájení lidských práv nebezpečným, mnoho lidí bude muset vzít v úvahu rizika, s nimiž je jejich práce spojena. Ti, kvůli nimž aktivisté konají svoji práci, pak ztratí naději.
<P>
Tyto záležitosti, problémy týkající se obchodu s drogami a lidských práv, se musí dostat na přetřes také v květnu, kdy budeme na příštím summitu EU-Mexiko uvažovat o plánech naší spolupráce.
<SPEAKER ID="204" NAME="Silvia-Adriana Ţicău" AFFILIATION="S&amp;D">
(RO) Mexická vláda se musí pevně zavázat, že bude bojovat proti obchodu s drogami, dodržovat lidská práva a zásady právního státu.
<P>
Obchod s drogami vedl k násilnostem, které vyústily až ke ztrátám na životech. Města Tijuana a Ciudad Juárez se v roce 2009 zařadila mezi deset nejvíce nebezpečných měst na světě. Od roku 2007 bylo v rámci války proti obchodu s drogami spácháno 15 000 vražd, přičemž jen v roce 2009 toto číslo činilo 7 724 osob.
<P>
Obchodem s drogami a jejich užíváním jsou nejhůře postiženi mladí lidé a ženy. V Mexiku může hospodářská krize vyústit do sociálního konfliktu, přičemž chudoba a nedostatečné vzdělání patří mezi hlavní faktory, které mohou způsobit, že mladí lidé propadnou užívání drog. V roce 2010 nemá v Mexiku přibližně 7,5 milionu mladých lidí žádnou možnost zařadit se do řádného vzdělávacího systému, což ovšem znamená, že nemají žádnou naději na slušné živobytí.
<P>
Na závěr bych chtěla říci, že dialog mezi Evropskou unií a Mexikem se musí prohloubit s cílem podpořit hospodářský a sociální rozvoj a také dodržování lidských práv a zásad právního státu.
<P>
Děkuji vám.
<SPEAKER ID="205" NAME="Bernd Posselt" AFFILIATION="PPE">
(DE) Pane předsedající, v této sněmovně se často hovoří o diktaturách. Mexiko není diktaturou, nýbrž demokracií. Diskutujeme o jednotlivých případech porušování lidských práv. U Mexika však toto není hlavním problémem. Hlavním problémem je skutečnost, že tato velká demokracie, která je naším strategickým partnerem, již desetiletí trpí vážnou, ne-li přímo smrtelnou chorobou.
<P>
Ta tudíž vyžaduje náležité léčení a vhodného lékaře. Tímto lékařem je prezident Calderón a jeho spolubojovníci. To ovšem neznamená, že mohou nebo smějí užít jakoukoliv formu léčby, ale musíme je podpořit.
<P>
Proto se domnívám, že je tak důležitý odstavec 12 našeho usnesení, v němž prohlašujeme, že abychom zabránili rozkladu státu, hodláme ve větší míře využít své finanční prostředky k posílení dobré správy věcí veřejných, právního státu, státních struktur právního státu i proti organizovanému zločinu a proti beztrestnosti, která je oprávněným předmětem kritiky. To ovšem nelze udělat, omezíme-li naše styky, ty musíme naopak upevnit.
<SPEAKER ID="206" NAME="Francisco José Millán Mon" AFFILIATION="PPE">
(ES) Pane předsedající, nárůstem násilí v Ciudad Juárez jsme všichni znepokojeni, ale důvěřuji celkovým opatřením, které se mexické orgány rozhodly realizovat, aby se účinně vypořádaly s touto složitou situací. Podporuji rovněž ráznou válku, kterou v současné době vede prezident Calderón proti obchodu s drogami, jenž je velmi vážnou globální hrozbou, která nám všem dělá starosti. Proto bychom měli mexickým orgánům pomoci v tomto náročném úsilí.
<P>
Dámy a pánové v uplynulých deseti letech v Mexiku proběhl velmi pozitivní proces politické a vládní modernizace. Prezident Calderón pevně prosazuje reformy. Mexiko také ve větší míře přijalo svoji mezinárodní odpovědnost a hraje aktivní roli například v rámci Organizace spojených národů a ve skupině G-20.
<P>
V tomto Parlamentu jsem vždy v rámci svých skromných možností podporoval vytvoření strategického partnerství mezi Evropskou unií a Mexikem, kterého jsme nakonec docílili v roce 2008. Doufám, že na květnovém summitu v Madridu budeme moci přijmout ambiciózní společný akční plán nebo program, protože Evropská unie a Mexiko potřebují vzájemně spolupracovat v mnoha oblastech, a to jak na bilaterální úrovni, tak na multilaterálních fórech, abychom mohli společně čelit problémům a hrozbám, včetně obchodu s drogami a ostatním formám organizovaného zločinu.
<SPEAKER ID="207" NAME="Charles Tannock" AFFILIATION="ECR">
- Pane předsedající, Mexiko je již dlouhou dobu primárním dodavatelským kanálem na největší světový trh s nelegálními narkotiky, totiž do Spojených států. Proto je Mexiko poznamenáno brutalitou a násilím, které doprovázejí obchod s drogami. Navíc se Mexiko, jakožto země se 100 miliony obyvatel a velmi důležitý strategický partner EU, samo stalo v rostoucí míře - bohužel - významným kokainovým trhem. Zvláště znepokojující je rostoucí konzumace drog mezi mladými lidmi.
<P>
Násilí spojené s drogami se v Mexiku, jak se zdá, ještě zhoršuje, narůstá počet otřesných vražd a počet novinářů, kteří se v důsledku toho, že o těchto případech píší, sami stali jejich oběťmi. Častá nezaměstnanost a chudoba pravděpodobně na tom také mají svůj podíl a v některých částech Mexika vytvářejí klima prospívající nezákonnosti. Prezident Calderón se potýká s velmi náročnými úkoly a je odhodlán se k nim postavit čelem. EU by ho měla důrazně podporovat. Zvláště bychom měli podpořit jeho úsilí o reformu a reorganizaci policie a systému trestního soudnictví, aby byly zrušeny korupční vazby mezi drogovými kartely a orgány vymáhajícími dodržování práva. Domnívám se, že také jeho krok použít armádu jako dočasné mimořádné opatření je zcela oprávněný.
<SPEAKER ID="208" NAME="Janez Potočnik">
člen Komise. - Pane předsedající, nebývalý nárůst násilí vytvořil mezi obyvatelstvem v této zemi pocit silného ohrožení. Komise je touto situací pochopitelně znepokojena. Víme, že mexické orgány tento problém berou vážně a zavedly řadu opatření k jeho řešení.
<P>
Válka proti organizovanému zločinu je hlavní prioritou prezidenta Calderóna. Kromě nasazení velkého počtu vojáku do boje proti organizovanému zločinu po celé zemi se Mexiko velice usilovně snaží upevnit vymáhání práva a soudní systém.
<P>
V srpnu 2008 byl přijat soubor bezpečnostních opatření, jejichž cílem je reorganizovat mexický systém vymáhání práva a soudnictví. Reforma soudnictví přijatá mexickým kongresem v roce 2008 má potenciál dotknout se hlavních systémových problémů, se kterými se potýká trestní soudnictví v Mexiku. Jsme si však vědomi toho, že realizace této reformy bude vyžadovat dlouhodobé nasazení.
<P>
Mexiko se také velmi usilovně snaží reagovat na obavy týkající se porušování lidských práv, zvláště pokud jde o vliv skupin organizovaného zločinu a o nezadatelná práva na svobodu médií a svobodu projevu, na něž byla EU upozorněna organizacemi občanské společnosti. V této souvislosti mexická vláda zřídila zvláštního státního žalobce zabývajícího se zločiny, jež byly v roce 2006 spáchány na novinářích.
<P>
Mexiko vyvíjí také značné snahy, aby řešilo ostatní nedostatky, což dokazuje přijetí federálního zákona, jehož cílem je vymýtit násilí páchané na ženách, jmenování zvláštního státního žalobce v této věci a také přijetí nového federálního zákona pro boj proti obchodování s lidmi.
<P>
Jakožto člen Rady OSN pro lidská práva se Mexiko zavázalo přijmout státní politiku pro lidská práva a zapojit se na mezinárodní úrovni do problematiky lidských práv. Problematika ochrany lidských práv v rámci boje proti organizovanému zločinu a osobní bezpečnosti ochránců lidských práv je zohledněna v doporučeních, které Mexiko přijalo v důsledku svého zapojení do všeobecného pravidelného přezkumu OSN.
<P>
Mexiko projevilo zájem a připravenost probírat všechna tato témata s Evropskou unií, naposledy na zasedání smíšeného výboru EU-Mexiko, které proběhlo ve dnech 26.-27. listopadu 2009 v Bruselu. Tato oblast vskutku představuje předmět intenzivní spolupráce.
<P>
Ve dnech 3.-4. prosince 2009 EU a Mexiko v Cancúnu společně pořádaly mezinárodní seminář o "Legitimním použití síly a ochraně lidských práv." V rámci semináře byla příležitost k tomu, aby proběhly odborné konzultace o návrhu dokumentu o zásadách odpovědnosti místních policejních sil v oblasti lidských práv.
<P>
Návrh dokumentu o zásadách odpovědnosti byl v rámci výsledků semináře představen lokálnímu kongresu státu Quintana Roo. Tento podnět doplňuje nedávno přijatý federální zákon o reformě soudního systému a mohly by jej převzít ostatní federální státy.
<P>
Domníváme se, že strategické partnerství EU-Mexiko poskytuje EU nejvhodnější rámec pro to, aby mohla podpořit Mexiko v oblastech veřejné bezpečnosti a právního státu. Prováděcí dokument strategického partnerství, o kterém v současné době jednáme, předpokládá navázání oficiálního politického dialogu EU-Mexiko o bezpečnostních otázkách a také zvýšenou spolupráci s příslušnými agenturami EU, jako jsou například CEPOL, Europol, Eurojust a Evropské monitorovací centrum pro drogy a drogovou závislost (EMCDDA).
<P>
Co se týče Komise, ta již podporuje projekt z let 2004-2007 pro posílení výkonu spravedlnosti v Mexiku. Další spolupráce v této oblasti se předpokládá v období let 2011-2013.
<P>
Shrnu-li to, je jasné, že Mexiko se potýká se závažnými problémy v oblasti bezpečnosti a dodržování lidských práv. Nemá to snadné a situace dalece zaostává za ideálem, ale je na místě také konstatovat, že Mexiko projevuje ochotu a odhodlání zajistit, aby účinná politika v oblasti veřejné bezpečnosti byla slučitelná s dodržováním lidských práv. Budeme Mexiko i nadále podporovat v jeho úsilí.
<SPEAKER ID="209" NAME="Předsedající">
Rozprava je ukončena.
<P>
Hlasování se bude konat po skončení rozpravy.
