<CHAPTER ID="023">
Společný podnik pro palivové články a vodík (rozprava) 
<SPEAKER ID="112" NAME="Předsedající">
Dalším bodem je zpráva o návrhu nařízení Rady o založení společného podniku pro palivové články a vodík - C6-0446/2007 -, kterou předkládá paní Locatelliová jménem Výboru pro průmysl, výzkum a energetiku.
<SPEAKER ID="113" NAME="Janez Potočnik">
člen Komise. - Vážená paní předsedající, v první řadě bych rád vyjádřil vděk Parlamentu, a zejména zpravodajce Pie Locatelliové, rovněž pak Terese Rieře Madurellové, která přichází na její místo, za podporu našeho návrhu na založení společného podniku pro palivové články a vodík.
<P>
Dále bych chtěl poděkovat za konstruktivní přístup každému ze stínových zpravodajů a za stanovisko Rozpočtovému výboru.
<P>
Společný podnik pro palivové články a vodík bude mít dva zakladatele: průmyslové uskupení a Společenství. Průmyslové uskupení zřídily soukromé firmy a jeho členové zastupují značnou část evropských firem v oboru palivových článků a vodíku, například výrobce automobilů, dodavatele energie a laboratoře na vývoj palivových článků a jejich aplikací. Jsou v něm zastoupeny firmy všech velikostí, od mikropodniků až po mnohonárodní společnosti.
<P>
Spolupráce mezi Společenstvím a podnikovou sférou při přípravě nařízení jasně ukázala obrovskou hnací sílu tohoto odvětví. Zajištění dlouhodobě stabilního financování ze strany veřejné sféry zajistí větší důvěru. Díky tomu můžeme očekávat, že soukromý sektor vynaloží značné množství prostředků navíc.
<P>
Vedle dvou zakládajících členů společného podniku je v současné době ustavováno výzkumné uskupení složené z vysokých škol, výzkumných středisek a dalších výzkumných organizací, které se má stát třetím členem společného podniku. Vzhledem k významu základního výzkumu v této společné technologické iniciativě (STI) bylo považováno za nezbytné umožnit zastoupení výzkumného uskupení ve správní radě společného podniku.
<P>
Odhadujeme, že vytvoření této STI celkově urychlí vznik technologií robustního vodíkového pohonu a palivových článků v podobě umožňující zahájení komerční výroby až o pět let a umístí je do časového rámce let 2010-2020.
<P>
Rád bych také zmínil význam STI pro naše úsilí o urychlení vývoje energetické technologie, neboť se jedná o velmi zajímavý vzor pro některé průmyslové iniciativy, jejichž založení jsme navrhli v rámci strategického plánu pro energetické technologie.
<P>
Stanovisko Parlamentu obsahuje řadu velmi případných návrhů změn. Jedním z příkladů je zdůraznění významu průlomového výzkumu. Do programu výzkumu a vývoje bude zahrnut i základní výzkum, a to zvýší pravděpodobnost dosažení pokroku a úspěchu.
<P>
Dalším příkladem je vyjasnění podílu Společného výzkumného střediska (SVS) na činnostech společného podniku. SVS má širokou pravomoc v řadě důležitých oblastí a jeho silné budoucí zapojení obohatí výzkum společného podniku.
<P>
Jak Rada, tak i Komise se těší na Vaše podněty a názory, neboť všichni s napětím očekáváme okamžik, kdy se rozjedeme a začneme tuto iniciativu bezodkladně realizovat.
<SPEAKER ID="114" NAME="Předsedající">
V tuto chvíli měla promluvit paní Locatelliová jako zpravodajka, ale určila místo sebe paní Madurellovou. Paní Madurellovou však zde nevidím a její nepřítomnosti velmi litujeme.
<P>
Proto přejdu rovnou k poslancům a poslankyním vystupujícím jménem jednotlivých skupin.
<SPEAKER ID="115" NAME="Jan Březina">
jménem skupiny PPE-DE. - Vážená paní předsedající, nejprve bych chtěl poděkovat zpravodajce paní Locatelliové za velmi pečlivou a podrobnou práci, kterou na zprávě, pojednávající jednu z hlavních strategických technologií budoucnosti naší energetiky, vykonala.
<P>
Iniciativu Evropské technologické platformy pro vodík a palivové články, klíčového hráče pro náš úspěch, velmi vítám. Koncepce STI byla představena v 7. rámcovém programu jako nový mechanismus realizace dlouhodobých výzkumných partnerství mezi veřejným a soukromým sektorem na evropské úrovni. Dosud byly založeny čtyři STI v oblastech inovativních léčiv, vestavěných počítačových systémů a dalších. Tímto návrhem bude zřízena pátá STI v oblasti palivových článků a vodíku.
<P>
Tváří v tvář výzvám jako zabezpečení elektrické energie, energetická závislost a často diskutované zmírňování změn klimatu potřebuje EU povzbudit vývoj a používání čistších a účinnějších energetických technologií. Palivové články a vodíkové technologie mají potenciál k těmto cílům významně přispět. Neexistence společné evropské strategie dosud Evropě znemožňovala udržet krok s asijskými zeměmi a Spojenými státy.
<P>
Co se týče pozměňovacích návrhů, podporuji ty, které byly předloženy za účelem posílení návrhu a zajištění souladu s ostatními STI. Na základě své vlastní zkušeností a komunikace s malými a středními podniky zejména podporuji pozměňovací návrhy, které kladou větší důraz na inovační potenciál MSP a zvláštní překážky, kterým čelí, například omezený přístup k výzkumné infrastruktuře. Také potřebují zdůraznit význam průlomového výzkumu. Jak bylo zmíněno v prováděcím plánu, výzkum by měl představovat významný prvek činností STI zejména v raných etapách.
<P>
Podle mého názoru je tato společná iniciativa veřejného a soukromého sektoru správnou cestou k posílení naší konkurenceschopnosti vůči USA a jiným zemím, které mají ve vodíkovém výzkumu tradici a rozvojovou strategii.
<SPEAKER ID="116" NAME="Silvia-Adriana Ţicău">
jménem skupiny PSE. - (RO) Rovněž já bych ráda poblahopřála paní zpravodajce a zdůraznila význam tohoto dokumentu. Jedná se o iniciativu, která je pro výzkumnou činnost krajně důležitá. Bohužel, finanční prostředky často nedostačují nebo jsou nevhodně využívány. Maximální příspěvek Evropské unie na správní výdaje tohoto společného podniku bude činit 470 milionů EUR. Po roce 2013 mohou být poskytnuty další prostředky, ale pouze na projekty, u nichž bude dohoda o financování podepsána do 31. prosince 2013.
<P>
Ráda bych zdůraznila skutečnost, že tento společný podnik je velice užitečný tím, že provádí rámcový program pro výzkum, zejména v oblasti energie a dopravy, včetně letectví, a tvoří součást tohoto programu. Jsem přesvědčena o krajní důležitosti této zprávy, neboť koordinovaným způsobem podporuje činnosti výzkumu a technologického vývoje. Tato iniciativa rovněž podpoří realizaci výzkumných priorit v oblasti komunikačních a informačních technologií souvisejících s palivovými články a vodíkem, ale také povzbudí a zvýší veřejné i soukromé investice do výzkumu palivových článků a vodíku v členských státech a přidružených zemích.
<SPEAKER ID="117" NAME="Vladko Todorov Panayotov">
jménem skupiny ALDE. - (BG) Evropa potřebuje překonat změny klimatu a zabezpečit dodávky přírodních zdrojů. Při neustále rostoucích cenách surovin a hotových výrobků se tento úkol ukazuje jako krajně obtížný.
<P>
Řešení existuje a spočívá v nové technologii, která přinese na jedné straně preventivní snížení emisí skleníkových plynů a na straně druhé účinnější využívání a úspory surovin. To je pro Evropu cesta k vedoucí úloze v boji proti globálnímu oteplování a udržení vlastní konkurenceschopnosti na světovém trhu se surovinami. Vyžadovat to bude zvýšení investic do výzkumu a nových technologií, a to s ohledem na potenciál každého jednotlivého členského státu.
<P>
Nové technologie, zejména vodíkové technologie a vývoj palivových článků, budou hrát klíčovou úlohu při překonávání nedostatku energetických zdrojů i při ochraně životního prostředí a plnění cílů stanovených Kjótským protokolem. Měli bychom však vzít v úvahu, že tyto technologie vyžadují použití kovů jako platina, paladium a zlato, které jsou v konstrukci těchto nových zařízení nezastupitelné. Účinného a udržitelného vývoje vodíkové technologie a palivových článků můžeme dosáhnout, pouze pokud zavedeme nové, vysoce účinné a ekologicky bezpečné postupy těžby a recyklace těchto kovů.
<P>
Založení společného podniku by mělo soustředit úsilí všech zemí se zkušenostmi jak přímo ve vývoji vodíkové technologie a palivových článků, tak i ve vývoji technologií pro udržitelnou a ekologicky šetrnou těžbu potřebných surovin. Je zapotřebí povzbuzovat tyto trendy v nových členských státech, které mají v daných oblastech rozsáhlé zkušenosti, například v Bulharsku s jeho výzkumnými týmy, které na těchto projektech pracují již po mnoho let a dosáhly již značných úspěchů.
<SPEAKER ID="118" NAME="Zdzisław Kazimierz Chmielewski" AFFILIATION="PPE-DE">
(PL) Vážená paní předsedající, pane komisaři, se snahou zavést vhodná pravidla pro společný podnik v oblasti palivových článků a vodíkových technologií mohu těžko nesouhlasit. Zajímavá zpráva paní Locatelliové popisuje tuto iniciativu jako slibný příklad partnerství mezi veřejným a soukromým sektorem pro realizaci společné technologické iniciativy. Ovšem podle stanoviska, které leží přede mnou, Rada potvrzuje krajní technologickou složitost praktického uplatnění takovýchto článků. Odborníci se potýkají s nezměrně obtížným úkolem nalézt cesty vývoje, které by zaručily úspěšný výsledek. Někteří vědci například předpovídají, že praktické použití palivových článků narazí na závažná omezení. Vzhledem k tomu, že vodík je pouhý nosič energie, musíme mít na paměti, že jeho praktické uplatnění, například v palivových článcích, v každém případě vyžaduje nasazení jiných energetických zdrojů na jeho výrobu. Překonáme-li tento problém, narazíme na další, mimo jiné na nutnost nalézt vhodné technologie pro skladování a přepravu vodíku.
<P>
Upozorňuji na tuto otázku s cílem pokračovat v legislativní práci na tomto textu, k němuž dnes Evropský parlament formuluje stanovisko. Řeknu to jednoduše - a toto není nějaká okrajová poznámka: Můj hlavní expert říká, že tento přístup neuspěje.
<SPEAKER ID="119" NAME="Janez Potočnik">
člen Komise. - Vážená paní předsedající, rád bych ctěným poslancům a poslankyním poděkoval za jejich připomínky. Rád bych také řekl, že prováděním společných technologických iniciativ otevíráme zcela novou koncepci. Upřímně doufám, že tato koncepce bude fungovat, neboť by měla Evropě přinést změnu situace.
<P>
Provádíme zde vlastně posun od financování projektů k financování programů a k silnější podpoře partnerství soukromého a veřejného sektoru, a tím myslím "soukromého a veřejným", neboť je zřejmé, že tyto iniciativy a výzkumné agendy vycházejí z technologických platforem, které vytvořily základ těchto společných technologických iniciativ. Spolupráce je naprosto nutná a já v těchto společných technologických iniciativách vidím uskupení vznikající v měřítku celé Evropské unie. Řada významných konkurentů v Evropě se spojuje, aby v této předsoutěžní etapě spojili své znalosti a posílili pozici Evropy na mapě světa.
<P>
V této souvislosti bych také rád řekl, že tato konkrétní technologická iniciativa je krajně důležitá, protože se týká energetiky a význam tohoto odvětví je nám připomínán každodenně.
<P>
Jedním z nejdůležitějších cílů evropského strategického plánu pro energetické technologie (plánu SET) je urychlit vývoj a zavádění technologií s nízkými emisemi uhlíku. Vím, že pracujete na stanovisku k plánu SET, a velmi se těším, až se s Vašimi názory seznámím. Jak jsem již řekl, STI pro palivové články a vodík představuje zajímavý vzor pro další oblasti a určitě se stane součástí plánu SET, jakmile ten bude schválen.
<P>
Doufejme, že to do budoucna přinese viditelnou změnu. Na závěr bych chtěl konstatovat, neboť si nejsem správností tlumočení, že Evropská komise přispěje této společné technologické iniciativě v příštích šesti letech jejího provádění částkou 470 milionů EUR a samozřejmě očekává, že tato částka bude zdvojnásobena soukromým sektorem, který se na tomto úsilí také bude podílet.
<SPEAKER ID="120" NAME="Předsedající">
Paní Madurellová tady určitě není, ale jsem si jista, že zpravodajka paní Locatelliová se mnou naváže styk, neboť slova pana komisaře jsou velmi důležitá.
<P>
Rozprava je ukončena.
<P>
Hlasování se uskuteční v úterý ve 12:00.
<P>
Písemná prohlášení (článek 142)
<SPEAKER ID="121" NAME="Péter Olajos" AFFILIATION="PPE-DE">
písemně. - (HU) Za posledních padesát let došlo ke zdvojnásobení světového obyvatelstva, zatímco spotřeba energie vzrostla na čtyřnásobek. Z toho důvodu nemáme jinou volbu než společný podnik pro palivové články a vodík uvítat a poskytnout jeho založení veškerou možnou podporu.
<P>
Rozumím obavám paní Haugové ohledně financování společného podniku, ale finanční otázky nesmějí stát této iniciativě v cestě. Klíčovými hesly jsou inovace a změna životního stylu. To ovšem stojí peníze, ale na druhou stranu to přinese i výnosy. V moderních ekonomikách mají inovace 70-80% podíl na ročním růstu HDP.
<P>
Proč bychom měli investovat do vodíku? Protože je to zprostředkující zdroj energie. "Zásoby" nemohou být vyčerpány, neboť jde o nejrozšířenější prvek ve vesmíru. Vodík však může být považován za alternativu k fosilním palivům pouze tehdy, budeme-li schopni jej vyrábět z obnovitelných zdrojů energie za konkurenceschopné ceny, a to bez emisí oxidu uhličitého nebo jiných skleníkových plynů do atmosféry.
<P>
V Kanadě a USA byl význam vodíku uznán již v roce 2002. Na silnicích tam mají již několik set tisíc ekologických vozidel a neustále roste počet čerpacích stanic s vodíkovými čerpadly. V Evropské unii máme v provozu osmnáct tisíc ekologických vozidel a počet vodíkových pump ani nestojí za řeč.
<P>
Máme-li zabránit konečnému zhroucení, nemůžeme této technologii a tomuto palivu zadržovat podporu, a musíme jednat. Rád bych kolegy poslance a kolegyně poslankyně při této příležitosti pozval na svoji konferenci "Greenovation", která se v Parlamentu uskuteční příští týden 28. května odpoledne. Po diskusích budou mít účastníci možnost svézt se ve vodíkovém autobusu nebo automobilu.
