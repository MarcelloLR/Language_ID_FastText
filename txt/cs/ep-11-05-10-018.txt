<CHAPTER ID="018">
Doba vyhrazená pro otázky (otázky Komisi) 
<SPEAKER ID="625" NAME="Předsedající">
Dalším bodem programu je doba vyhrazená pro otázky (B7-0303/2011). Kolegové, vezměte prosím na vědomí, že začínáme o 40 minut později.
<P>
Následující otázky jsou určeny Komisi.
<SPEAKER ID="626" NAME="Gay Mitchell" AFFILIATION="PPE">
Pane předsedající, vím, že se u vás tímto probourávám do otevřených dveří, ale musím znovu říct, že takovéto vedení doby vyhrazené pro otázky je skutečně nepřijatelné.
<P>
Nikde na světě neexistuje parlament, kde by čas pro otázky nebyl nedotknutelný. Chtěl bych vás znovu požádat, abyste tuto otázku nastolil na předsednictvu.
<SPEAKER ID="627" NAME="Předsedající">
Pane Mitchelli, nejde o předsednictvo, je to záležitost pro Konferenci předsedů, Swobodovy reformy jistě přinesou návrhy, jak tuto věc řešit. Souhlasím s vámi: Je to naprosto neuspokojivé, ale já jsem se předsednictví chopil v 19:40, takže za zpoždění skutečně nenesu odpovědnost.
<P>

<P>
Předmět: Prostředky na snižování nezaměstnanosti mladých lidí v návrhu nového rozpočtu
<P>
V rámci stěžejní iniciativy "Program pro nové dovednosti a pracovní místa" se zdůrazňuje, že v důsledku krize poklesla míra zaměstnanosti pod 69 % a míra nezaměstnanosti naopak stoupla na 10 %. Budeme-li předpokládat, že trh práce se v letech 2010-2011 stabilizuje, je pro dosažení 75% míry zaměstnanosti do roku 2020 nezbytné zvyšovat zaměstnanost průměrně o 1 % ročně. Míra nezaměstnanosti mezi mladými lidmi do 25 let nyní ovšem činí téměř 20 %, přičemž dlouhodobá krize povede spíše k dalšímu snižování zaměstnanosti. To je zcela opačný trend než růst zaměstnanosti o 1 % ročně, o který usilujeme.
<P>
Jak a s jakými prostředky v návrhu rozpočtu se bude Komise pokoušet dosáhnout tohoto cíle EU v oblasti zaměstnanosti, tj. průměrného meziročního zvýšení zaměstnanosti o 1 %?
<P>
Soudí Komise, že navržené snížení prostředků v rozpočtu na příští rok se negativně odrazí ve výši prostředků, které EU vynakládá obecně na vzdělávání, odbornou přípravu a podporu zaměstnanosti?
<SPEAKER ID="629" NAME="László Andor">
člen Komise. - Jak všichni víte, mezi hlavními cíli Evropské unie podle plánu Evropa 2020 je zvýšení zaměstnanosti na 75%, vyzdvižení minimálně 20 milionů lidí z chudoby a sociálního vyloučení, snížení poměru žáků, kteří nedokončí školní docházku, pod 10% a zabezpečení, že nejméně 40% mladých lidí dokončí do roku 2020 terciální vzdělání.
<P>
Komise pomáhá členským státům v dosažení těchto cílů prostřednictvím finanční podpory, zejména Evropského sociálního fondu, koordinace politiky a politického vedení na úrovni EU v rámci evropského semestru. Společná zpráva o zaměstnanosti pro rok 2011, která je založena na hodnocení navrhovaných národních reformních programů členských států ze strany Komise, státy vyzývá, aby zlepšily fungování pracovního trhu zavedením daňových systémů podporujících zaměstnanost a finančním zatraktivněním práce, aby zajistily, že mzdy budou odrážet vývoj produktivity práce, aby byly zavedeny pružné pracovní podmínky, které by umožnily další integraci žen na pracovním trhu, aby zajistily, že penzijní reformy budou obsahovat přímý vztah mezi pozdějším odchodem do důchodu a vyššími důchody, aby tak došlo k odstranění přitažlivosti předčasných odchodů do důchodu, a aby provázaly podporu v nezaměstnanosti s hospodářským cyklem.
<P>
To znamená, že by záchranné sítě měly být posíleny v době největší potřeby, jako bylo několik posledních let, zatímco v lepších časech by se peníze ušetřily. Kdy přesně přijdou lepší časy, to záleží na odhadu jednotlivých zemí. Doufejme, že do několika let přijdou pro nás všechny. Za současných velmi obtížných podmínek je však rovněž důležité, aby pracovní úřady poskytovaly lepší pomoc při vyhledávání zaměstnání. Musíme rovněž snížit rozdrobení pracovního trhu. Ukazuje se, že některé skupiny, zejména ty pracující na základě smluv na dobu určitou či na základě nezajištěných smluv, byly krizí postiženy mnohem více. Z tohoto důvodu Komise vyzvala členské státy k zavedení smluv na dobu neurčitou s postupným zvyšováním ochrany zaměstnanců.
<P>
Evropský sociální fond, přestože je v porovnání s vnitrostátními veřejnými rozpočty malý, pomáhal členským státům přečkat nedávnou hospodářskou krizi. V souladu se sdělením Komise o revizi rozpočtu a se závěry páté zprávy o sociální soudržnosti poskytuje strategie Evropa 2020 jasný soubor společných priorit i rámec pro identifikaci priorit pro financování v období po roce 2013 v souladu s cíli inteligentního, udržitelného a všeobecného růstu, který zahrnuje i rozvoj lidského kapitálu. Komise předloží své návrhy příštího víceletého finančního rámce na konci června.
<P>
Co se týká rozpočtu pro rok 2012, rád bych poukázal na to, že návrh rozpočtu, který byl Komisí schválen 20. dubna, je v souladu se závěry Evropské rady z 24. a 25. března, které uvádějí, že úsilí o fiskální konsolidaci musí být završeno provedením strukturálních reforem na podporu růstu. K dosažení tohoto cíle provedou členské státy opatření, směřující k investicím do vzdělání a školení. Komise přijala restriktivní politiku ve vztahu k administrativním výdajům, přičemž došlo k nominálnímu zmrazení administrativních výdajů Komise. Komise však navrhla zvýšení svých závazků o 3,7% a výdajů na platby o 4,9% s důrazem na výdaje spojené se strategií Evropa 2020 včetně Evropského sociálního fondu, programu celoživotního učení, programu Mládež v akci, sedmého rámcového výzkumného programu a programů pro zvýšení konkurenceschopnosti a inovaci.
<SPEAKER ID="630" NAME="Georgios Papanikolaou" AFFILIATION="PPE">
(EL) Pane komisaři, děkuji vám za odpověď. Chtěl bych vám přirozeně připomenout, že nezaměstnanost se zejména mezi mladými Evropany v současnosti blíží 20,5% a v některých případech se už vymkla kontrole. Podle údajů, které mám k dispozici, je ve Španělsku 43,5% a v Řecku se blíží - opakuji, že pouze mezi mladými lidmi - k 36%. Vzhledem k tomu, že tento kritický stav je unikátní a nedal se před 2 či 3 lety předvídat, můžeme očekávat, že Komise podnikne nějakou další intervenci kromě toho, co jste nám řekl?
<SPEAKER ID="631" NAME="Gay Mitchell" AFFILIATION="PPE">
Pane komisaři, uvažovali jste o řešení problému nezaměstnanosti na základě oblastní reakce? Uvidíte, že největší úroveň nezaměstnanosti panuje mezi lidmi s nejnižším vzděláním, kteří někdy žijí v komplexech zřízených místními orgány, nemají přístup ke vzdělání a využívají sociální podporu.
<P>
Existují modely místního rozvoje, které se tímto problémem začaly zabývat na základě jednotlivých konkrétních oblastí. Uvažuje Komise o tom, že by se v partnerství s členskými státy pokusila nějak vyřešit problém oblastí s nejvyšší nezaměstnaností?
<SPEAKER ID="632" NAME="Nikolaos Chountis" AFFILIATION="GUE/NGL">
(EL) Pane předsedající, už jsme slyšeli, že mezi mladými lidmi jak v Řecku, tak v Evropě panuje masová nezaměstnanost. Zároveň představují mladí lidé, ženy a přistěhovalci ty nejzranitelnější společenské skupiny, když dojde na libovůli ze strany zaměstnavatelů, čímž mám na mysli kroky porušující pracovní právo a opomíjející kolektivní vyjednávání. Proto bych se vás chtěl zeptat, pane komisaři, jaká opatření zamýšlíte na ochranu mladých pracovníků před nejistými zaměstnáními a libovůlí ze strany zaměstnavatelů.
<SPEAKER ID="633" NAME="László Andor">
člen Komise. - Obraz Evropské unie je značně nerovnoměrný. Celkové statistiky, tzn. průměry, jsou velmi špatné, jsou skutečně znepokojivé. Jde však o to, že některé státy si vedou poměrně dobře a úspěšně zvládají boj s nezaměstnaností mladých i v době krize. To platí zejména pro Nizozemsko a Rakousko, do určité míry i pro Německo. Státy, kterým se tak nedaří, se mohou poučit z jejich zkušeností.
<P>
Úspěšný model má několik složek, existuje i několik příčin pro selhání v zemích, kde nezaměstnanost mladých dosáhla třetiny v rámci věkové skupiny. Do druhé skupiny momentálně patří značný počet států - více než půl tuctu. Propojení vzdělávání a pracovního trhu je naprosto klíčové pro zlepšení výkonu vzdělávacího systému - obzvláště důležité je odborné vzdělávání a možnosti dalšího vzdělávání - proto se zasazujeme o reformy, které směřují tímto směrem.
<P>
Zcela jasně je zde místo pro lepší pracovní smlouvy, proto jsme ve stěžejní iniciativě Program pro nové dovednosti a pracovní místa a v následných dokumentech upozornili na problém segmentace a zasazovali se za uzavírání pracovních smluv na dobu neurčitou, které sice mají širší význam, ale zejména by pomohly mladší generaci.
<P>
Rovněž jsme prosazovali záruky pro mladé, které se v některých členských státech úspěšně uplatnily a jejich širší užívání je velmi slibné. Rád bych také poukázal na programy Evropského sociálního fondu zaměřené na mladé. Viděl jsem jich celou řadu. Domnívám se, že jsou velmi důležité zejména tam, kde velké sociální riziko představuje hrozba marginalizace a vyřazení z možnosti získat zaměstnání. Myslím si, že Evropského sociálního fondu lze využívat novátorským způsobem, na to existuje řada dobrých příkladů.
<P>
Jsme připraveni šířit dobré projekty, které mohou poskytovat pracovní a studijní příležitosti v místech, kde mladí lidé žijí. Existují však i mnohé příklady toho, že je možné odejít pracovat do jiných zemí. Jsem přesvědčen, že zejména v těchto dobách musíme obrátit pozornost mladých lidí k nutnosti být mobilní a k možnostem uplatnění v zahraničí. Musíme napomáhat zlepšování dovedností a šíření informací - v tomto ohledu je velmi užitečná síť EURES, kterou Komise přímo podporuje - a rovněž pomáhat zvýšení mobility, protože pracovní příležitosti a volná místa se často objevují v jiných regionech či státech. V mládí by to nemělo být považováno za problém.
<P>
Předmět: SZP a víceletý finanční rámec na období po roce 2013
<P>
V současné době je mimořádně nutná - především vzhledem k nedávnému růstu cen energií a nestabilní situaci v některých světových regionech - dostatečně financovaná SZP, která vytváří veřejné statky, jako jsou např. kontinuální dodávky bezpečných potravin pro EU, čímž zajišťuje stabilní ceny potravin jak pro zemědělce, tak na obchodních pultech, a která podporuje prosperující venkovské hospodářství.
<P>
Uvážíme-li, že společná zemědělská politika sehrává ústřední roli při zajištění nepřetržitého vytváření těchto veřejných statků, může Komise potvrdit, zda bude náležitě financovaná SZP (na níž by měl být i v budoucnu vyčleněn současný podíl prostředků z rozpočtu EU) ústředním bodem jakékoli reformy víceletého finančního rámce?
<P>
Předmět: Financování SZP po roce 2013
<P>
Může Komise potvrdit, že bude v příštím víceletém finančním rámci podporovat silnou společnou zemědělskou politiku disponující dostatečnými finančními prostředky?
<SPEAKER ID="635" NAME="Dacian Cioloş">
člen Komise. - (FR) Pane předsedající, vážení poslanci, budoucí společná zemědělská politika musí řešit úkoly, jež stojí před zemědělstvím, čímž mám na mysli zabezpečení dodávek potravin, stabilizaci příjmů v zemědělství a výrobu kvalitních, nanejvýš bezpečných potravinových výrobků. Zároveň se však tato politika musí vypořádat s výzvami v oblasti ochrany životního prostředí a problémy teritoriálními, musí plnit cíle strategie Evropa 2020 a zároveň podporovat konkurenceschopnost a udržitelnost zemědělství a venkova.
<P>
Komise má v úmyslu navrhnout ambiciózní, celkovou reformu společné zemědělské politiky, která bude po zemědělcích vyžadovat, aby významným způsobem přispěli k naplnění cílů strategie Evropa 2020. Kumulativní účinek ekologizace přímých plateb a přesněji cílená opatření pro rozvoj venkova budou znamenat, že SZP nabídne robustnější a obsáhlejší odpověď na vytváření veřejných statků v oblasti životního prostředí.
<P>
Silná, ambiciózní společná zemědělská politika rovněž vyžaduje odpovídající rozpočet Evropské unie. Z tohoto důvodu má Komise na konci června 2011 předložit své legislativní návrhy pro příští víceletý finanční rámec. Následně Komise v druhé polovině roku 2011 předloží své návrhy na reformu společné zemědělské politiky, aby bylo zajištěno, že budeme moci koordinovat podání legislativních návrhů na rozpočtové úrovni, a přitom brát v úvahu naše ambice v oblasti budoucí společné zemědělské politiky.
<SPEAKER ID="636" NAME="Seán Kelly" AFFILIATION="PPE">
Jenom krátká doplňující otázka. Ve sdělení o společné zemědělské politice do roku 2020 se píše, že dosažení všech cílů SZP "bude vyžadovat, aby zůstala zachována veřejná podpora zemědělství a venkova." Sám jste se o tom zmiňoval, pane komisaři. Jak zamýšlíte zajistit zachování této podpory SZP v novém víceletém finančním rámci EU?
<SPEAKER ID="637" NAME="Liam Aylward" AFFILIATION="ALDE">
Pane komisaři, jak víte, tvorba veřejných statků a zajištění dodávek potravin vyžadují značné náklady. Zemědělci musí vědět, že za své úsilí získají odpovídající odměnu. Musí se rovněž nacházet v takové situaci, aby mohli plánovat dopředu.
<P>
Kdy Komise očekává, že bude s ohledem na pokrok v jednání o SZP v pozici odhalit podrobné návrhy příštího víceletého finančního rámce a přidělení prostředků pro rozpočet SZP? Domnívám se, že je nutné, abychom se je dozvěděli co nejdříve, protože jako poslanci se do jisté míry pohybujeme v temnotách a nevíme, jaké prostředky budeme mít k dispozici.
<SPEAKER ID="638" NAME="Janusz Władysław Zemke" AFFILIATION="S&amp;D">
(PL) Pane komisaři, z toho, co jste řekl, se zdá, že ve společné zemědělské politice dojde k dalekosáhlým změnám. V této souvislosti mám následující otázku: Bude se jednat jen o kvalitativní změny, nebo se plánuje, že budou zahrnovat i změny ve způsobu, jakým jsou například přidělovány finanční prostředky jednotlivým státům? V současnosti jsou prostředky vyčleněné pro zemědělství mezi jednotlivé státy rozdělovány velmi rozdílně.
<SPEAKER ID="639" NAME="Rareş-Lucian Niculescu" AFFILIATION="PPE">
(RO) Upřímně děkuji panu komisaři za jeho odpověď. V celosvětovém indexu, který ukazuje zranitelnost vůči nárůstu cen potravin, jsou mezi 40 státy na předních příčkách čtyři členské státy Evropské unie. Nemám pochyby o dobrých úmyslech pana komisaře, co se týče rozpočtu, ale do jaké míry bude budoucí rozpočet schopen vyřešit požadavky na dostatek potravin a zároveň naplnit nové ambice v oblasti ochrany životního prostředí?
<SPEAKER ID="640" NAME="Dacian Cioloş">
člen Komise. - (FR) Pane předsedající, byl jsem tázán, jak bude rozpočet schopen reagovat na výzvy v oblasti zajištění dodávek potravin a zároveň naplňovat cíle stanovené Smlouvami o Evropské unii, týkajícími se společné zemědělské politiky a strategie Evropa 2020. Odpověď zní, že jich dosáhneme prostřednictvím několika opatření, jež plánujeme učinit v kontextu této reformy, za prvé lepší cíleností rozpočtu, který máme k dispozici, zabezpečením lepší rovnováhy plateb mezi různými typy zemědělských podniků a mezi různými členskými státy, a rovněž využíváním rozpočtu pro motivaci zemědělců k produkci výrobků pro trh a zároveň pro motivaci k využívání dobře zacílených zemědělských postupů při výrobě.
<P>
Domnívám se, že tímto způsobem zajistíme, že budoucí společná zemědělská politika, jež je odvětvovou politikou, přinese víceodvětvovou odpověď, čímž rozpočet, který pro ni bude vyčleněn, prokáže a přinese Evropě skutečnou nadhodnotu. Myslím si, že tímto způsobem můžeme ospravedlnit značný rozpočet pro společnou zemědělskou politiku, rozpočet, který bude v souladu s cíli, jež pro tuto politiku stanovujeme. Je zřejmé, že to, co nám společná zemědělská politika a evropští zemědělci poskytnou v podobě produkce zboží pro trh, bude proporčně odpovídat prostředkům, které na ni budeme schopni vyčlenit.
<P>
Když hovoříme o rozpočtu, musíme rovněž vzít v úvahu rámec a obecný hospodářský kontext, v němž o něm hovoříme - právě proto je v tuto chvíli obtížné mluvit o konkrétních číslech. Členské státy vyvíjejí úsilí o snížení svých výdajů. I na evropské úrovni musíme být schopni nasměrovat finanční prostředky, jež máme k dispozici, na skutečné priority, které Evropě přinesou přidanou hodnotu. Domnívám se, že tímto způsobem můžeme, pane Kelly, ospravedlnit podstatný rozpočet pro společnou zemědělskou politiku tím, že podtrhneme pozitivní přínos, který tato politika má pro evropskou společnost nejen ve věci zemědělské produkce pro trh, ale i v oblasti netržní produkce - výrobků, jež trh nemůže zaplatit. Ať už jde o platby zemědělcům nebo o druhý pilíř - prostřednictvím investic, podporou výroby místního zboží - budeme schopni na tyto cíle reagovat.
<P>
Návrhy víceletého finančního rámce budou, jak jsem již řekl, předloženy v červnu a teprve poté - na podzim - předloží Komise legislativní návrhy. Opatření Komise jsou naprosto důsledná, jak jsme již ukázali v hrubém nástinu této politiky ve sdělení, jež Komise zaslala loňského listopadu. Na konci června nastolí Komise návrhy víceletého rozpočtového rámce. Na jejich základě a na základě sdělení obsahujícího hrubé rysy reforem předloží Komise na podzim legislativní balíček. Tou dobou již nebudeme tápat v úplné temnotě, protože už bude k dispozici dříve předložený víceletý rozpočtový rámec.
<P>
Změny společné zemědělské politiky tak nebudou jen kvalitativní - zlepšující zaměření na cíl - budou rovněž usilovat o rozdělování plateb mezi členské státy - jak přímo mezi členské státy, tak mezi různé kategorie zemědělských podniků - abychom dosáhli lepšího využití dostupných prostředků s ohledem na stanovené cíle. Toto vyvážení plateb bude nejen spravedlivější, ale bude rovněž lépe mobilizovat různé struktury zapojené do zemědělské výroby, aby reagovaly na nově stanovené cíle, protože historické příklady plateb založených na prostředcích přidělovaných předem již nejsou ospravedlnitelné v současném kontextu, kdy pro budoucí společnou zemědělskou politiku stanovujeme velmi jasné cíle.
<P>
Pane Niculescu, jak dosáhneme dobrého vztahu mezi produkcí zboží pro trh, produkcí potravinových výrobků a environmentálními statky? Nedosáhneme toho tím, že se budeme snažit o další zatěžování zemědělců, ale spíše tím, že se pokusíme využít části rozpočtu jako motivace k produkci zboží při využívání zemědělských postupů, jež jsou citlivé k životnímu prostředí, ale které ne nezbytně vyžadují velký nárůst výrobních nákladů. Díky této motivaci a bez významného ovlivnění úrovně zemědělské produkce tak budou evropští zemědělci schopni vyrábět zboží pro trh. Výroba zboží pro trh však bude zcela jistě přímo úměrná rozsahu rozpočtu, který budeme schopni potvrdit na pokrytí nákladů na zemědělské postupy tohoto druhu. Tak bude společná zemědělská politika schopna integrovat různé aspekty - aspekty hospodářské, aspekty ochrany životního prostředí, aspekty spojené se změnami klimatu a aspekty související s harmonizací oblastí na venkově - do cílů, jež tato reforma navrhuje.
<P>
Předmět: Inovace a opatření pro odvrácení změny klimatu
<P>
Evropská unie, aby mohla dosáhnout svých ambiciózních cílů v oblasti klimatu, potřebuje nové inovační technologie. Přizpůsobování se změně klimatu by se tak mohlo stát nástrojem růstu, který vytvoří statisíce pracovních míst a zároveň umožní vývoz vyspělé technologie. Avšak v důsledku nedostatku soukromých investic do nových malých a středních podniků (MSP), které čelí vysokým rizikům, zůstane inovace v oblasti "zelených technologií" v Evropě z větší části závislá na veřejném financování. Podle OECD je pro EU s jejími 27 národními inovačními politikami a širokou škálou programů (např. plán evropské hospodářské obnovy, plán SET, NER 300, Europe INNOVA, Fond soudržnosti) zásadní mezivládní spolupráce.
<P>
Považovala by Komise tudíž za vhodné, aby byl úkolem vyjasňovat problematiku, stanovovat společné cíle a výběrová kritéria a poskytovat informace o programech EU pro inovace v oblasti "zelených technologií" zúčastněným stranám pověřen specializovaný subjekt s přeshraniční působností?
<P>
Byla by Komise ochotna uvážit zavedení nových pobídek, jako je např. každoroční udílení ceny za inovace v oblasti klimatu?
<SPEAKER ID="642" NAME="Dacian Cioloş">
člen Komise. - (FR) Pane předsedající, boj proti změnám klimatu je pro Evropu velkou výzvou a bude zapotřebí většího úsilí v oblasti výzkumu a inovací, aby se rozvíjela společnost, která bude produkovat nízký objem emisí uhlíku a která bude vůči těmto změnám odolná.
<P>
V tuto chvíli neexistuje jediný odborný orgán, který by fungoval v této oblasti, ani žádná konkrétní motivace, jíž by byla například zmíněná cena za inovace v oblasti klimatu. Přesto bylo vyvinuto značné úsilí o dosažení koordinovaného přístupu mezi různou politikou a programy Evropské unie.
<P>
Byla schválena strategie Evropa 2020 a její stěžejní iniciativa "Unie inovací", aby vyvedly evropské hospodářství z krize a řešily stávající sociální výzvy. Jádrem této strategie jsou investice do výzkumu a inovací - včetně nových technologií, jako jsou například ekoinovace - a plánují se nové finanční nástroje s cílem dosáhnout podstatného zvýšení soukromých investic a zajistit udržitelný dlouhodobý růst. Pilotní projekt Evropské partnerství pro inovaci byl navržen jako součást Unie inovací s cílem pokrýt celý proces inovací počínaje výzkumem a vývojem, aby se zabezpečily vhodné podmínky, umožňující úspěšné uvedení výsledků výzkumu a vývoje na trh. Další evropská partnerství pro inovaci mohou být navržena později.
<P>
Za druhé, zelená kniha Komise nazvaná "Učiňme z problémů výhody: na cestě ke společnému strategickému rámci pro financování výzkumu a inovací v EU" navrhuje významná zlepšení výzkumného a inovačního programu, který bude součástí příštího víceletého finančního rámce EU.
<P>
Záměrem je za prvé propojit výzkum a inovaci prostřednictvím spojení veškerých příslušných nástrojů Evropské unie do společného strategického rámce, který by umožnil zavedení skutečně průřezových strategií, které pokrývají celou škálu inovačních systémů od výzkumu přes vývoj technologií, jejich předvádění až po uvedení na trh.
<P>
Dále je zde návrh propojit evropské financování s významnými výzvami, které stojí před společností, jako je například změna klimatu. Jeho cílem by bylo využívat financování ze zdrojů Evropské unie jako páky k získání většího množství soukromých investic, například v oblasti inovací zelených technologií.
<P>
Zelená kniha závěrem pokládá otázku, jak by mohlo být evropské financování využito i k podpoře malých a středních podniků. Komise požádala zúčastněné strany, aby do 20. května 2011 podaly své příspěvky na téma zelené knihy. Následně Komise předloží koncem roku své legislativní návrhy na budoucí financování této Evropské unie výzkumu a inovací.
<SPEAKER ID="643" NAME="Spyros Danellis" AFFILIATION="S&amp;D">
(EL) Pane komisaři, děkuji vám za odpověď. Rád bych se vás zeptal, jak by podle vašich představ mohly inovace prospět ve vašem odvětví zemědělství při aplikaci na řetězec výroby potravin, a to nejen v boji proti klimatickým změnám, ale i při řešení a předcházení negativním dopadům, které - jak všichni víme - venkovské oblasti postihnou.
<SPEAKER ID="644" NAME="Dacian Cioloş">
člen Komise. - (FR) Pane předsedající, na praktické úrovni to můžeme zajistit poskytnutím pobídek zemědělcům, aby používali zemědělské postupy, jež nejen berou ohledy na životní prostředí a kvalitu půdy, vody a biodiverzitu, ale které rovněž zajistí, že zemědělci uspějí ve snižování emisí uhlíku a udržování většího množství uhlíku v půdě.
<P>
Naším plánem, zejména ve druhém pilíři společné zemědělské politiky, včetně investičních opatřeních, která mají zemědělcům umožnit modernizaci jejich činnosti, je poskytnout jim motivaci zaměřit tyto investice způsobem, který bude směřovat ke snížení emisí uhlíku. Například úroveň spolufinancování z veřejných zdrojů pro traktor s vysokými či normálními emisemi uhlíku bude jiná než v případě traktoru a zemědělského zařízení s nižšími emisemi. Tímto způsobem budeme využívat veřejných financí, abychom zemědělce motivoval ke zvažování této otázky.
<P>
Dále plánujeme vytvoření nástroje, který přispěje k vytvoření zemědělství založeného na znalostech, tedy zemědělství, které nám umožní využívat výsledků výzkumu, vývoje a inovací - včetně výzkumu prováděného v rámci společné strategie pro výzkum - a uplatňovat tyto výsledky v praxi. Vytvoříme síť osvědčených postupů a inovací na evropské úrovni, síť, která bude zahrnovat výzkumné pracovníky, poradce, vyučující, zemědělce a potravinářský průmysl, abychom zkrátili cestu od vytváření znalostí k jejich využívání v praxi. Tímto způsobem přispějeme díky technologiím a zemědělským technikám, jež budou zemědělci využívat, nejen k zajištění hospodářské konkurenceschopnosti, ale rovněž ke snížení dopadů zemědělské činnosti na změny klimatu.
<P>
Předmět: Potřeba provedení změn v rozpočtu EU
<P>
Vypuknutí krize v roce 2008 způsobilo, že se schodky a míra zadlužení členských států EU vyšplhaly do nebývalých výšek, což vedlo k nárůstu nákladů na úvěr a vytvořilo závažné problémy s obsluhou dluhu. Téměř všechny vlády členských států EU přijaly razantní úsporné programy s cílem omezit jak veřejné výdaje, tak veřejné investiční programy. Důsledky těchto kroků se okamžitě dostavily, neboť došlo k drastickému omezení sociálních dávek a k rozšíření recese. Vzhledem k tomu, že rozpočet EU má potenciál být hlavním nástrojem růstu, a vzhledem k tomu, že dosud neprošel podstatnou restrukturalizací, jež by reagovala na poslední vývoj způsobený všeobecnou hospodářskou a dluhovou krizí:
<P>
Zvažuje Komise předložení návrhů na obecnou restrukturalizaci rozpočtu EU, jejíž součástí by byly změny v pokynech pro rozpočtový proces a v rozpočtových prostředcích, s cílem pomoci členským státům řešit sociální dopad krize a podpořit jejich úsilí o stimulaci růstu?
<SPEAKER ID="646" NAME="Janusz Lewandowski">
člen Komise. - Otázka, která je adresována Komisi, ve skutečnosti implikuje diagnózu skutečného stavu evropského hospodářství i recept na léčbu. Do určité míry se s vámi mohu podělit o obojí. Ano, jsme v Evropě úsporných opatření, což znamená sociálně bolestivé úspory, jež vyžadují velké politické náklady a jsou hospodářsky nutné, ale do určité míry představují výzvu pro velmi křehké zotavování evropského hospodářství.
<P>
Evropská komise rozhodně podporuje fiskální konsolidaci jako předpoklad udržitelného rozvoje, ale více než kdy jindy si uvědomujeme citlivost hospodářské debaty o problému "nový start versus úsporná opatření", o čemž se hovořilo i dnes v kolegiu. Když se podíváte z dlouhodobé perspektivy a když si přečtete strategii 2020, je to jasné, podobně jako je to jasné s obnovením strategie jednotného trhu, ale jde o uvolnění potenciálu evropského hospodářství. Odpovědí by nyní měl být právě evropský rozpočet, protože potřebujeme růst a pracovní příležitosti právě teď.
<P>
Je to kvůli specifické povaze evropského rozpočtu, který je zaměřen na investice. Vnitrostátní rozpočty jsou hlavně o sociálních transferech, evropský rozpočet je hlavně o investicích, a proto by jeho výsledkem mělo být znásobení počtu pracovních příležitostí a růst. Když se podíváme na návrh pro rok 2012, spolu s konkurenceschopností roste soudržnost, tedy strukturální financování, výzkum a vývoj; další kategorií, kde se zvyšují výdaje, je migrace. Tento druh výdajů vede k růstu a novým pracovním příležitostem. V dlouhodobé perspektivě by totéž mělo platit i pro návrh příštího finančního výhledu, který máme zveřejnit na konci června, v němž by měla být ještě řada dalších věcí vedoucích k růstu a pracovním příležitostem kromě toho, o čem jsem se již zmínil ve vztahu k energetice a transevropské infrastruktuře.
<P>
Proto mohu prohlásit, že evropský rozpočet by díky své povaze mohl představovat mechanismus, který by v době úspor mohl nahradit investice, které jsou na vnitrostátní úrovni běžně snižovány. Proto bychom tohoto potenciálu měli v maximální míře využít.
<SPEAKER ID="647" NAME="Nikolaos Chountis" AFFILIATION="GUE/NGL">
(EL) Pane komisaři, děkuji vám za odpověď. Nevím, zda Komise v současnosti diskutuje o nedávných tiskových zprávách o řeckém dluhu, řečech o tajných schůzkách, restrukturalizaci dluhu, nových půjčkách a možnosti, že Řecko opustí eurozónu. Zároveň žijeme s drastickými důsledky memoranda. Bez udržitelného růstu nedojde ke splacení dluhu a hospodářství se nezlepší. Moje otázka zní: Jaká opatření v současnosti navrhujete v souvislosti s rozpočtem, abyste pomohli státům, které zasáhla krize, jako například Řecko?
<SPEAKER ID="648" NAME="Janusz Lewandowski">
člen Komise. - Připouštím, že je to tak důležitý a naléhavý problém, že se v kolegiu hovořilo o úniku informací ze zasedání z minulého týdne.
<P>
Tímto způsobem se podporují spekulace. Takové úniky mohou být drahé, a to, co přináší zhoršující se atmosféra kolem Řecka, Řecku neprospívá. Vznikají obavy ohledně příštího setkání týkajícího se podmínek programu restrukturalizace Řecka a řeckého záchranného balíčku. Nejsem tu však proto, abych hovořil o tom, na čem by se měli dohodnout kompetentní členové Komise a Mezinárodní měnový fond s účastí řeckých orgánů.
<P>
Můžeme jen doufat v co nejlepší výsledky úsilí na domácí frontě, které je pro vlády, jež tato opatření provádějí, pravděpodobně politicky bolestivé a nákladné. Připouštím, že únik podporuje spekulace a zhoršuje podmínky pro potenciální obnovu Řecka.
<P>
Předmět: Evropský dobrovolnický sbor humanitární pomoci
<P>
Může Komise v tomto Evropském roce dobrovolné činnosti 2011 poskytnout Parlamentu aktuální informace o současném stavu legislativního procesu, kterým se zřizuje Evropský dobrovolnický sbor humanitární pomoc (EVHAC)?
<P>
Za prvé, jaká opatření budou pravděpodobně přijata na základě výsledků veřejné konzultace, a za druhé, může Komise uvést, které konkrétní pilotní projekty byly v této fázi vybrány?
<SPEAKER ID="650" NAME="Kristalina Georgieva">
členka Komise. - Paní předsedající, pokusím se o stručnou odpověď.
<P>
Lisabonská smlouva umožňuje zřízení Evropského sboru humanitární pomoci s cílem vytvořit rámec pro společné přispění mladých Evropanů k humanitární činnosti Unie. Loni, tj. v roce 2010, jsme prostřednictvím dvoustranných setkání, průzkumů a specializované konference konané v září 2010 provedli revizi stávající situace v dobrovolnické činnosti. Následně jsme 23. září schválili sdělení, které stanovilo fáze vytvoření dobrovolnického sboru.
<P>
První fáze prozkoumání současného stavu nám umožnila odhalit současné mezery, potřeby a podmínky, za nichž by dobrovolnický sbor mohl přispět k humanitární pomoci EU. Letos, v roce 2011, je hlavní náplní dále pokračovat v tomto přístupu, včetně porad se zúčastněnými stranami z veřejného sektoru, jejichž výsledky by měly být k dispozici na konci května 2011. Druhá fáze, přípravná činnost, umožňuje Komisi financovat pilotní projekty zaměřené na výběr, školení a rozmístění omezeného počtu dobrovolníků s výhledem na schválení legislativního návrhu. Ve třetí fázi provedeme úplné posouzení dopadu, které nám poskytne informace o potenciálních hospodářských a sociálních dopadech dobrovolnického sboru. Výsledky těchto činností se promítnou do návrhu nařízení, který bude nastolen v roce 2012.
<P>
Výsledky porad se zúčastněnými subjekty z veřejného sektoru jakož i vybrané pilotní projekty budou představeny na specializované konferenci, která se bude konat pod záštitou maďarského předsednictví v červnu letošního roku v Budapešti.
<SPEAKER ID="651" NAME="Marian Harkin" AFFILIATION="ALDE">
Vzhledem k tomu, že jsem v časové tísni a že paní komisařka zodpověděla moji otázku velmi přesně, nemám další doplňující otázky.
<P>
Předmět: Humanitární pomoc Libyi
<P>
Jaká je situace ohledně humanitární pomoci Komise povstalcům a nevinnému civilnímu obyvatelstvu v Libyi a v ostatních krizových oblastech severní Afriky? Jak Komise hodnotí své aktivity v této souvislosti za poslední měsíce?
<P>
Předmět: Civilní a vojenská reakce na katastrofy
<P>
Konflikt v Libyi ukázal, jak důležitá je schopnost Evropy mobilizovat široký okruh zdrojů pro rychlou reakci.
<P>
Jak Komise hodnotí pokrok EU, pokud jde o její schopnost využívat koordinovaným způsobem vojenské i humanitární kapacity?
<P>
Nastal nějaký posun ve věci návrhu zřídit stálý orgán, který by koordinoval jak civilní, tak vojenskou reakci EU a členských států na katastrofy?
<SPEAKER ID="653" NAME="Kristalina Georgieva">
členka Komise. - Od počátku libyjské krize nesla Evropská unie břemeno své zodpovědnosti ulehčit utrpení civilního obyvatelstva poskytováním včasné, významné humanitární pomoci.
<P>
Do dnešního dne vyčlenila Komise 50 milionů EUR - 40 milionů z našeho rozpočtu pro humanitární pomoc a 10 milionů z rozpočtu pro civilní ochranu - zatímco členské státy společně přispěly 52 miliony EUR, čímž dosáhl celkový objem humanitární pomoci EU výše 102 milionů EUR. Právě my se ve zdaleka největší míře zabýváme potřebami obyvatel Libye.
<P>
Financování humanitární pomoci podporuje činnost prováděnou našimi partnery, agenturami OSN, Červeným křížem, Červeným půlměsícem a nevládními organizacemi. Naše činnost se zaměřuje jak na naléhavé potřeby uvnitř Libye, tak na potřeby lidí, kteří z Libye utíkají. Do dnešního dne uprchlo ze země do bezpečí 740 000 muslimských pracovníků.
<P>
Uvnitř Libye patřila mezi naše aktivity námořní evakuace přibližně 2000 civilistů z Misuráty, dodávky vody, potravin, sanitárních a lékařských potřeb do Misuráty a dalších oblastí Libye a dodání prozatímního potravinového materiálu, neboť očekáváme, že se v následujících čtyřech až šesti týdnech zhorší potravinová situace.
<P>
Komise podporuje preventivní vytváření nouzových zásob v oblastech hraničících s Libyí. V Tunisku, Egyptě a Alžírsku podporujeme operace na pomoc lidem, kteří opustili Libyi.
<P>
Dvakrát došlo k aktivaci evropského mechanismu civilní ochrany: Za prvé při podpoře konzulárních operací členských států při evakuaci našich občanů - bylo evakuováno 5800 Evropanů - a za druhé při umožnění návratu migrujících pracovníků, kteří uvízli v Tunisku a v Egyptě. S podporou Komise jsme uskutečnili 157 letů z členských států a financovali jsme rovněž repatriaci státních příslušníků třetích států prostřednictvím Mezinárodní organizace pro migraci. Celkově se bezpečně vrátilo domů více než 56 000 lidí. To samozřejmě rovněž přispívá ke snížení nebezpečí příchodu vlny přistěhovalců do Evropy.
<P>
Navzdory pokračujícím bojům a jejich rozšiřování do dalších částí Libye odvádějí humanitární organizace pozoruhodnou práci při předcházení rozsáhlé humanitární katastrofě. V tuto chvíli nám největší starosti působí, že humanitární pracovníci mají omezený přístup do rozsáhlých oblastí Libye, jež kontroluje Kaddáfí.
<P>
Chci vás ujistit, že Komise bude nadále pokračovat ve svém úsilí pomáhat lidem postiženým tímto konfliktem.
<SPEAKER ID="654" NAME="Bernd Posselt" AFFILIATION="PPE">
(DE) Pane předsedající, paní komisařko, mnohokrát vám děkuji za vaši oddanost této věci. Na to bych rád položil co nejsilnější důraz. Rád bych jen položil následující otázku: Včera nebo dnes požádala Organizace spojených národů o zastavení palby, aby bylo možno uspokojit humanitární potřeby. Dostává se humanitární pomoc skutečně k většině obyvatel Libye a kolik procent země či obyvatel podle vašeho odhadu je pro humanitární organizace nepřístupných?
<SPEAKER ID="655" NAME="Sarah Ludford" AFFILIATION="ALDE">
Paní komisařko, ve světle usnesení Evropského parlamentu a závěrů Rady z loňského prosince, mohla byste zhodnotit pokrok ve věci ustanovení systému skutečně rychlé reakce či reakce na katastrofy, k němuž došlo od vydání Barnierovy zprávy v roce 2006. Systému, který společně využívá humanitárních civilních a vojenských zdrojů a má k dispozici předem identifikované zdroje členských států, namísto ad hoc přístupu? Děje se v tomhle směru něco? Můžete nás o tom ujistit?
<SPEAKER ID="656" NAME="Kristalina Georgieva">
členka Komise. - Co se týká první otázky, přístup do oblastí v Libyi, kde stále probíhají vojenské operace, je omezený, ale díky odvaze humanitárních pracovníků jsme přesto dokázali proniknout k zasaženým obyvatelům Misuráty i k obyvatelům pobřežních měst, o něž se bojuje. Nedokázali jsme však proniknout k postiženým obyvatelům žijícím v západní části Libye pod kontrolou Kaddáfího.
<P>
Obavy nám působí také to, že pozorujeme nárůst v počtu Libyjců prchajících ze země. Mezi 740 000 lidmi, o nichž jsem se dnes zmínila, je 50 000 Libyjců a toto číslo narůstá, což před nás staví další problém, jak těmto lidem pomoci. Většina z nich odchází do hostitelských společností v Tunisku a Egyptě. Nyní musíme nalézt způsob, jak podpořit tyto společnosti.
<P>
Pokud jde o zastavení palby, usilovali jsme o ně kvůli umožnění bezpečného přísunu humanitární pomoci a OSN v tomto směru samozřejmě plně podporujeme. Můžu vás ujistit, že jsme v neustálém kontaktu s OSN a Vysokým úřadem OSN pro uprchlíky, abychom mohli poskytnout pomoc, kdykoli se k tomu naskytne příležitost, jak jsme již učinili v řadě případů, například v Misurátě.
<P>
Pak zazněla samostatná otázka o koordinaci reakce. Mohu pokračovat a odpovědět na ni? Dosáhli jsme významného pokroku v práci na sdělení o posílení reakce EU na katastrofy, které na konci loňského roku získalo jednomyslnou podporu Rady. Máme v úmyslu urychlit práci na provádění tohoto sdělení s cílem zřídit do konce tohoto kalendářního roku centrum evropské rychlé reakce s nepřetržitým provozem. Vznikne na základě současného monitorovacího a informačního střediska a rovněž na základě týmů rychlé humanitární pomoci, které existovaly při Úřadu pro humanitární pomoc Evropského společenství. Bude fyzicky schopno fungovat 24 hodin denně.
<P>
Během uplynulého roku jsme zejména v kontextu reakce na tragédii na Haiti, záplavy v Pákistánu a dnešní reakce v Libyi vybudovali velmi silné, efektivní, fungující vztahy s vojenským personálem EU v Evropské službě pro vnější činnost do té míry, že vojenský štáb EU nyní jmenuje styčné důstojníky jako součást našich humanitárních operací, takže máme jistotu, že dochází k jejich společnému plánování a vykonávání.
<P>
Abych vám na otázku odpověděla přímo: Ano, postupujeme kupředu. Bohužel jsme vzhledem k událostem loňského roku čelili obzvláště obtížným okolnostem jak v roce 2010, tak letos, což poskytlo velmi silný impuls s touto prací dále pokračovat.
<P>
Předmět: Konzervované rybí výrobky jako součást potravinové pomoci
<P>
Zařadila Komise zpracované konzervované rybí výrobky do balíčků s potravinovou pomocí, které posílá Evropská unie do zemí trpících humanitární krizí? Souhlasí Komise s tím, že zpracované konzervované rybí výrobky jsou ideálně vhodné pro potravinovou pomoc jako výrobky s vysokým obsahem proteinů, jež mají dlouhou trvanlivost a je možno je dodávat v krátkém termínu?
<SPEAKER ID="658" NAME="Kristalina Georgieva">
členka Komise. - Evropská unie je jedním z hlavních dárců potravinové pomoci. Komise se zavázala k tomu, že převezme hlavní úlohu při zajištění toho, aby nejzranitelnější osoby měly v době krize přístup k bezpečným, dostatečným a výživným potravinám. Komise sama humanitární operace neprovádí. Poskytuje finanční prostředky partnerským organizacím - agenturám OSN, mezinárodním nevládním organizacím, organizacím Červeného kříže -, nebo partnerům, kteří mají velké zkušenosti s realizací humanitárních operací mezi nejzranitelnějšími osobami.
<P>
Naši partneři, kteří operace realizují, jsou oprávněni rozhodovat o nejvhodnějších potřebách v oblasti potravinové pomoci za jakýchkoliv konkrétních okolností. Vybízíme je k tomu, aby podle možností co nejvíce nakupovali místní potraviny. Proč? Protože tím poskytnou užitečnou pomoc místním zemědělcům a my přece nechceme nasytit lidi, abychom současně s tím zničili životní podmínky místních zemědělců tím, že budeme dodávat vlastní potraviny. Komise tyto možnosti vždy posuzuje a zajišťuje, že bude přihlédnuto k faktorům, jako jsou dostupnost a výživová hodnota komodit, stravovací zvyklosti místních obyvatel, dostupnost kuchyňského zařízení a náklady, včetně nákladů na dopravu.
<P>
Podle toho se bude určovat přesné složení naší potravinové pomoci. Konzervované potraviny, včetně konzervovaných rybích výrobků, mají samozřejmě své výhody, protože je lze skladovat po delší dobu, a jsou tedy vhodné pro řízení skladových zásob. Mají rovněž některé nevýhody, které se někdy týkají nákladů nebo stravovacích zvyklostí místních obyvatel. Takže se musíme vždy ujistit, že to, co děláme, pomáhá lidem co nejúčinněji.
<SPEAKER ID="659" NAME="Pat the Cope Gallagher" AFFILIATION="ALDE">
Paní komisařko, děkuji vám za odpověď, která je pro mě přesvědčivá. Ve vašich projevech často zmiňujete výživu a konzervované rybí výrobky opravdu splňují všechna kritéria: jsou levné, mají vysoký obsah proteinů, aniž by je bylo nutné při přepravě zmrazit, nebo je uchovávat v chladírenských skladovacích zařízeních, a samozřejmě mají dlouhou dobu trvanlivosti. A pokud jde o přípravu, tyto rybí výrobky jsou již připraveny. Tím mám na mysli zejména makrely a sledě.
<P>
Chci se vás zeptat: Mohla byste využít svého úřadu alespoň k tomu, že navrhnete využití konzervovaných rybích výrobků? My jsme lidé, kteří to financují a chtěl bych mít možnost setkat se s někým z vašeho generálního ředitelství, abychom to projednali, protože sám pocházím z oblasti, kde je hojnost ryb, ale žádný jiný druh zaměstnání. Měli bychom se snažit pomáhat vlastním lidem, a současně tím pomáhat druhým.
<SPEAKER ID="660" NAME="Kristalina Georgieva">
členka Komise. - Vaše poznámka je velmi případná. Je třeba, abychom se zabývali vysokou výživovou hodnotou a rovněž snadností použití. Současně bych ráda varovala před zvyšující se intervencí Komise, pokud jde o její předběžné rozhodování o tom, z čeho by se potravinová pomoc měla přesně skládat za jakýchkoliv daných okolností.
<P>
Pokud jde o potravinovou pomoc, převzali jsme v Evropské unii velmi významnou vedoucí úlohu tím, že jsme naši potravinovou pomoc sjednotili, nebo jinými slovy tím, že není vyžadováno, aby evropská potravinová pomoc obsahovala potraviny vyrobené v Evropě. Někdy se pro potravinovou pomoc využívají zemědělské přebytky z Evropy.
<P>
Požadujeme, aby potraviny poskytované lidem za jakýchkoliv podmínek byly pro konkrétní podmínky co nejvhodnější. A proč to děláme? Pokud naši potravinovou rozvolníme, umožníme tím našim partnerským organizacím, aby potraviny nakupovaly na místě, a poskytneme pobídku místním zemědělcům. Nechceme vozit potraviny z Evropy a ničit životní podmínky místních zemědělců, pak jim poskytovat rozvojovou pomoc a vlastně jim kvůli našemu nerozumnému přístupu k potravinové pomoci poskytovat ještě více potravin.
<P>
Mohu vás ujistit, že z globálního hlediska to, co Evropa v tomto ohledu činí, je považováno za správný způsob jednání a obyvatelé rozvojových zemí a naši rozvojoví partneři nás velmi chválí za to, že jsme k potravinové pomoci zaujali tento postoj. Proto podporujeme rovněž předzásobení potravinami, a k tomu jsou konzervované rybí výrobky velmi vhodné. Mohu vás ujistit, že usilujeme o to, abychom dělali správnou věc. Pokud to bude ta správná věc, samozřejmě její realizaci podpoříme.
<P>
Vaše návštěva v našich úřadech je velmi vítaná - jsme vždy velmi potěšeni, když můžeme jednat s Evropským parlamentem.
<SPEAKER ID="661" NAME="Předseda">
Paní baronko Ludfordová, dostala jste svou odpověď. Budete se u mě dožadovat doplnění? Je to tak? Odpověď na svou otázku jste dostala.
<SPEAKER ID="662" NAME="Sarah Ludford" AFFILIATION="ALDE">
Ano, jistě! Závěry ze zasedání Rady uvádějí pro rok 2011 různé návrhy Komise. Nemohu o sobě tvrdit, že jsem na tuto oblast odbornice, ale netýkají se hlavních záležitostí, a divila bych se, kdyby některé z nich byly realizovány. Je to návrat k návrhům, které jsme učinili v minulosti, včetně návrhů kolegů z mé politické skupiny, na zrychlenou organizaci EU. Parlament požadoval evropské jednotky civilní ochrany, přičemž myšlenkou bylo, abychom disponovali určitým stálým orgánem a nemuseli spoléhat na tento jednorázový přístup; měli bychom vybudovat tyto mechanismy, abychom mohli reagovat velmi rychle. Vím, že jste řekla, že jsme učinili pokrok, ale vytváříme skutečně ideální stav?
<SPEAKER ID="663" NAME="Kristalina Georgieva">
členka Komise. - Závěry ze zasedání Rady nám daly mandát, abychom pokračovali ve vytváření evropské kapacity civilní ochrany, která bude předvídatelná a připravena k okamžitému nasazení a která bude založena na specializovaných modulech našich členských států, jež budeme moci v případě katastrofy neprodleně mobilizovat a přesunout na místo, kde jich bude třeba.
<P>
Naše současná situace je ve skutečnosti vcelku působivá, protože již máme 104 modulů, které u nás registrovaly členské státy, a máme jejich příslib, že můžeme naši pomoc předvídatelně mobilizovat a doručovat, pokud členské státy nebudou tyto moduly potřebovat k odstraňování následků katastrof doma.
<P>
Stále máme co dělat při určování nedostatků a způsobu jejich nápravy. Na tom budeme rozvážně pracovat, a pak přijdeme do našich schvalovacích orgánů, Rady a Parlamentu, abyste schválili námi navržený přístup k nápravě nedostatků.
<P>
Co se vyvíjí rychleji, než se loni předpokládalo, je vytváření evropského střediska reakce na mimořádné situace. Mohu vás ujistit, že by se jednalo o velký rozdíl, protože by nám to umožnilo zrychlit práci na plánování scénářů - na jaké katastrofy musíme být připraveni, a rovněž na modelovém koncipování nasazení přislíbených zdrojů členských států.
<P>
Slovy, která činila rozdíl, byla "dobrovolný závazek členských států". Ale jakmile je tento závazek učiněn, patří tyto zdroje Společenství a my je můžeme nasazovat.
<P>
Předmět: Změna klimatu a úloha zemědělců
<P>
Má Komise představu o tom, jaký význam by měl být přikládán úloze zemědělců, pokud jde o zachycování uhlíku, lesy a další opatření, v rámci řešení jednoho z největších environmentálních problémů současnosti?
<P>
Jakým způsobem hodlá Komise podporovat zemědělce v jejich boji proti změně klimatu?
<SPEAKER ID="665" NAME="Connie Hedegaard">
členka Komise. - Zemědělství i lesnictví hrají samozřejmě významnou úlohu při dosahování cílů EU v oblasti klimatu a emise jiných skleníkových plynů než CO2 ze zemědělství jsou skutečně začleněny do mechanismu společného úsilí EU, ale emise a odstraňování CO2 z využívání půdy, změny využití půdy a lesnictví (tedy to, co nazýváme LULUCF) nejsou součástí stávajícího závazku v oblasti snížení emisí, který byl v roce 2008 přijat v rámci souboru opatření v oblasti změny klimatu a energetiky.
<P>
Avšak Evropská rada a Evropský parlament požádaly Komisi, aby v rámci tohoto balíčku do poloviny roku 2011 přezkoumala postupy za účelem jejich začlenění do závazku EU v oblasti snížení a aby případně předložila legislativní návrh. Komise tedy plánuje, že letos v létě, tj. velmi brzy, vydá příslušné sdělení.
<P>
Začlenění by mohlo posílit environmentální integritu našich závazků v oblasti klimatu a současně zajistit pokrytí všech emisí a odstraňování a zvýšení viditelnosti úsilí zemědělců a lesníků o zvyšování počtu úložišť emisí uhlíku prostřednictvím udržitelného řízení využívání půdy.
<P>
Stávající SZP obsahuje nástroje, které se změnou klimatu zabývají, především prostřednictvím různorodých společných přínosů zemědělsko-environmentálních politik a opatření v oblasti klimatu. První pilíř poskytuje příjmovou podporu zemědělcům, kteří musí dodržovat podmíněnost - koncepci zahrnující základní povinnosti, z nichž některé se týkají opatření v oblasti klimatu. Díky politice rozvoje venkova ve druhém pilíři jsou členským státům k dispozici cílenější opatření v oblasti změny klimatu.
<P>
Kontrola stavu v roce 2008 znovu potvrdila, že změna klimatu je jednou z hlavních výzev, kterou je třeba řešit, a již přijatá opatření týkající se lesnictví - například zalesňování - lze podporovat v rámci politiky rozvoje venkova.
<P>
Reformovaná SZP s ekologičtějším prvním pilířem zavádějící mimosmluvní a roční opatření v oblasti ochrany klimatu, která překračují rámec podmíněnosti, a druhým pilířem více zaměřeným na opatření v oblasti klimatu podporovaná profesionální poradenskou službou určenou zemědělcům by mohly být vytvořeny přesně tak, aby pomáhaly zemědělcům s řízením jejich systémů využívání půdy s cílem přispívat k opatření v oblasti klimatu (zmírňování) a rovněž k tomu, aby byli změnou klimatu méně zranitelní (přizpůsobení). To je tedy to, čeho chceme prostřednictvím budoucí SZP s konečnou platností dosáhnout.
<SPEAKER ID="666" NAME="Jim Higgins" AFFILIATION="PPE">
(GA) Chci poděkovat paní komisařce. Je zřejmé, že se její politika ubírá správným směrem. Pokud jde o stav zemědělství v mé zemi, je jasné, že je velmi důležité. Například v roce 2010 byly čisté prostředky převedené z EU do irského rozpočtu pro zemědělství odhadovány na 978,3 milionu EUR. Je očividné, že zemědělci jsou s vámi ochotni spolupracovat, pokud jde o změnu klimatu a další podobné záležitosti, ale pokud chceme tento druh spolupráce, musí obdržet náhrady a finanční prostředky. Je jasné, že jsou ochotni spolupracovat, ale současně tak nechtějí činit bez náhrad, bez ekonomické stránky, bez finančních prostředků.
<SPEAKER ID="667" NAME="Connie Hedegaard">
členka Komise. - V zásadě se domnívám, že spolu souhlasíme. Vy používáte slovo "náhrada". Já raději říkám, že bychom měli společnou zemědělskou politiku více posunout směrem ke stavu, kde bude k dispozici určitá pomoc pro lidi, kteří něčím přispívají k obecnému prospěchu. Stane se tak hmatatelnější a konkrétnější možností zemědělců, aby se vydali směrem, kdy budou dělat něco pro klima, kvalitu vody, nebo cokoliv, abychom za subvence, které poskytujeme zemědělství, získali větší hodnotu. To je tedy hybnou silou našeho uvažování v Komisi.
<P>
Předmět: Rovnost žen a mužů v boji proti změně klimatu
<P>
Globální index klimatických rizik na rok 2011 uvádí, že mezi 35 zeměmi světa s nejvyššími riziky je dosud šest států EU. Z hlediska změny klimatu jsou nejzranitelnějšími osobami ženy, protože představují největší část nejchudšího obyvatelstva. Ačkoli se rovnost žen a mužů uznává jako nezbytná podmínka pro uskutečnění udržitelného rozvoje a rozvojových cílů tisíciletí, politika týkající se změny klimatu nevěnuje podle názoru odborníků této zásadě dostatečnou pozornost. Je zjevné, že neexistují postupy, jejichž cílem by bylo začlenit ženy do boje proti změně klimatu.
<P>
Jaká opatření hodlá Evropská komise přijmout k tomu, aby byla dimenze rovnosti žen a mužů začleněna do evropské politiky v oblasti změny klimatu?
<SPEAKER ID="669" NAME="Connie Hedegaard">
členka Komise. - Evropská unie propaguje rovnost žen a mužů již dlouho. Na její podporu Komise disponuje dobře zavedenou praxí širokých konzultací jak v rámci Komise, tak mimo ni. Konkrétně konzultace všech oddělení Komise umožňují zohlednění aspektů rovnosti žen a mužů u všech legislativních návrhů a dalších iniciativ, včetně těch, jež se týkají změny klimatu.
<P>
Komise uznává závažný sociální dopad změny klimatu na ženy a rovněž jejich důležitou úlohu v boji proti změně klimatu. Komise v říjnu 2009 vyzvala k vytvoření platformy, kde by mohly ženy vystoupit, zejména jako zástupkyně v boji proti změně klimatu.
<P>
Komise kromě toho úzce spolupracuje s členskými státy a předsednictvími EU na tvorbě ukazatelů pro následná opatření na úrovni EU, jež se budou týkat 12 zájmových oblastí takzvané pekingské akční platformy.
<P>
V tomto ohledu Komise uvedla v rámci strategie pro rovnost žen a mužů pro období 2010-2015 ukazatele týkající se žen a životního prostředí mezi prioritami budoucí činnosti Evropského institutu pro rovnost žen a mužů. Rovněž rozumíme tomu, že si dánské předsednictví přeje v první polovině následujícího roku vypracovat ukazatele týkající se této oblasti, které budou konkrétně zaměřeny na změnu klimatu. Zprávu vypracuje Evropský institut pro rovnost žen a mužů a Rada případně přijme konkrétní závěry k této problematice na konci pololetí dánského předsednictví.
<P>
Takže změna klimatu a ženy jsou na pořadu dne zastoupeny velmi významně.
<SPEAKER ID="670" NAME="Justas Vincas Paleckis" AFFILIATION="S&amp;D">
Děkuji vám za vaši komplexní odpověď. Před několika lety Komise oznámila, že hlavní bezpečnostní hrozbou současnosti je změna klimatu a že lidstvo má zhruba 10 let, během nichž ještě budou tyto změny zvratitelné. Osobně se domnívám, že hospodářská krize, revoluce v severní Africe a nyní události ve Fukušimě odvedly pozornost od boje proti změně klimatu. Máte stejný dojem?
<SPEAKER ID="671" NAME="Connie Hedegaard">
členka Komise. - Je zřejmé, že během posledních několika let čelíme mnoha výzvám. Avšak pokud jde na příklad o severní Afriku, musím říci, že - jak již bylo zmíněno - události, které začaly v Tunisku, byly mimo jiné spuštěny nárůstem tamějších cen potravin.
<P>
Domnívám se, že svět zjistil, že změna klimatu není jediným důvodem, proč ceny potravin rostou, ale že násobí hrozby. Zhoršuje jiné hrozby. Není to situace "buď, a nebo". Domnívám se však, že v mnoha ohledech začíná stále více zemím, vládám, podnikům a odvětvím docházet, že existuje spojení mezi naším způsobem řešení změny klimatu a tím, jak poskytujeme bezpečnost našim obyvatelům.
<P>
Předmět: Náklady na snižování CO2 v Evropské unii
<P>
Evropská unie plánuje snížit do roku 2020 množství emisí CO2 o 20 %. Natolik ambiciózní cíl bude mít nevyhnutelně vliv na hospodářství členských států. Již dnes řada firem přesouvá svou výrobu za hranice Evropského společenství, neboť nejsou schopny nést náklady vyplývající z evropské politiky v oblasti změny klimatu.
<P>
Provedla Komise simulace ukazující, jaký vliv bude mít snižování emisí CO2 na stav hospodářství států Evropské unie?
<P>
Které státy ponesou největší část souvisejících nákladů a jak to ovlivní jejich HDP?
<P>
Jaké náklady ponesou hospodářství evropských zemí za předpokladu, že se emise plynů do roku 2020 sníží pouze o 10 % resp. 15 %?
<SPEAKER ID="673" NAME="Connie Hedegaard">
členka Komise. - Komise již odpověděla na podobnou otázku k písemnému zodpovězení váženého poslance pana Ziobra o nákladech na snižování emisí skleníkových plynů v Evropské unii do roku 2020 a na otázku o únicích uhlíku v březnu a dubnu 2010.
<P>
Evropské unii se podařili oddělit svůj hospodářský růst od emisí. HDP EU se od roku 1990 zvýšil o 45 %, zatímco emise byly sníženy o 13 %, přičemž tyto údaje zahrnují rok 2010, tedy poté, co jsme vyšli z krize. Ve stejné době zažil výrobní průmysl v Evropské unii nárůst o více než 30 %. Tyto údaje dokládají, že trvalý růst může kráčet ruku v ruce se snižováním emisí. Například se aktuálně odhaduje, že jen odvětví obnovitelné energie poskytlo mezi lety 2005 a 2009 550 000 nových pracovních míst.
<P>
Zaprvé, pokud jde o úniky uhlíku, Komise by chtěla zdůraznit, že se v poslední změně směrnice o systému EU pro obchodování s emisemi Evropský parlament a Rada rozhodly řešit tuto otázku přidělováním vyššího podílu bezplatných povolenek pro odvětví a pododvětví, jež jsou považována za výrazně ohrožená úniky uhlíku. Analýza Komise zveřejněná v květnu loňského roku potvrdila, že přidělování bezplatných povolenek je účinným prostředkem k vyřešení potenciálních rizik úniků uhlíku.
<P>
Kromě toho došlo k dalšímu snížení rizik úniků uhlíku, protože nyní více než 80 zemí, a mezi nimi všechny rozvíjející se ekonomiky, realizují povinnosti, k nimž se zavázaly v Kodani, a provádějí své domácí cíle. Musím říci, že Komise nemá žádný důkaz o tom, že společnosti přesouvají v důsledku politiky v oblasti klimatu svou výrobu mimo EU.
<P>
Zadruhé, Evropská komise podrobně posuzuje náklady a přínosy snižování emisí CO2 na evropskou ekonomiku v rámci klimatického a energetického balíčku schváleného v roce 2008. Nedávná analýza provedená v roce 2010 ukazuje, že náklady na splnění cíle 20% snížení emisí skleníkových plynů poklesly v porovnání s analýzou z roku 2008 o jednu třetinu. Nyní se odhadují na 48 miliard EUR, což představuje 0,32 % HDP plánovaného pro rok 2020. Proto bych chtěla zmínit návratnost některých těchto investic, například prostřednictvím úspor ve výdajích na ropu.
<P>
Komise při přípravě klimatického a energetického balíčku zohlednila různé podmínky v členských státech týkající se jejich hospodářského rozvoje, blahobytu a skladby zdrojů energie. Klimatický a energetický balíček kromě toho obsahuje tři konkrétní mechanismy, které vyvažují celkové náklady členských států, takže je úsilí rozděleno spravedlivě a rovnoměrně.
<SPEAKER ID="674" NAME="Zbigniew Ziobro" AFFILIATION="ECR">
(PL) Pane předsedo, mnohokrát vám děkuji, že jste byl tak laskav a zařadil mou otázku. Avšak s ohledem na to, že máme velké zpoždění, omezím se pouze na jednu myšlenku, pokud mohu. Velice rád předám paní komisařce informace o společnostech, které se rozhodují přesunout výrobu mimo členské státy EU kvůli omezením souvisejícím se sníženými emisemi CO2. Podle mého názoru, pokud vám předložím tato konkrétní fakta, bude Komise rovněž přesvědčena, aby analyzovala nepříznivé dopady, které má tento proces na ekonomiky Evropské unie.
<P>
S ohledem na skutečnost, že emise CO2 neznají žádné hranice a že po přesunu výroby budou tyto emise nadále vznikat, což bude mít nepochybně nepříznivý dopad na životní prostředí, Evropská unie na tom prodělá, protože bude vyvážet pracovní místa.
<SPEAKER ID="675" NAME="Connie Hedegaard">
členka Komise. - S tím samozřejmě všichni souhlasíme. Je to ovšem také důvod, proč jsme prostřednictvím systému srovnávání zajistili, aby odvětví nejvíce vystavená únikům uhlíku získala téměř všechny své povolenky bezplatně.
<P>
Ale dovolte mi poopravit jedno nedorozumění: Domnívám se, že bychom měli být v Evropské unii velmi opatrní a že bychom si neměli myslet, že ostatní nedělají nic. Minulý týden jsem se vrátila z Koreje. Tam nyní rovněž zavádějí obchodování s uhlíkem, zjišťují, jak to přesně provést. Začnou 1. ledna 2015. Čína realizuje obrovské pilotní projekty obchodování s uhlíkem. Chtějí z něj v brzké době učinit celostátní systém. Zavádějí rovněž environmentální daně a tak dále a tak dále.
<P>
Mohla bych uvést mnoho nám konkurujících ekonomik, kde nyní zjistili, že musí provádět ambiciózní politiky v oblasti životního prostředí, energetiky a klimatu. Rovněž zjistili, že pokud to udělají inteligentně, budou z toho mít nakonec prospěch jejich ekonomiky.
<SPEAKER ID="676" NAME="Předseda">
Na otázky, které nebyly zodpovězeny kvůli nedostatku času, bude odpovězeno písemně (viz příloha).
<P>
Tím je doba vyhrazená otázkám ukončena.
<P>
(Zasedání bylo přerušeno ve 20:20 a znovu zahájeno ve 21:00)
