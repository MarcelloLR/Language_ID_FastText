<CHAPTER ID="004">
Poskytnutí záruky EU na případné ztráty EIB z úvěrů a záruk na projekty mimo Evropskou unii (rozprava) 
<SPEAKER ID="008" NAME="Předsedající">
Prvním bodem je zpráva pana Kalfina, jménem Rozpočtového výboru, o návrhu rozhodnutí Evropského parlamentu a Rady o poskytnutí záruky EU na případné ztráty Evropské investiční banky z úvěrů a záruk na projekty mimo Evropskou unii - C7-0110/2010-.
<SPEAKER ID="009" NAME="Ivailo Kalfin">
zpravodaj. - Pane předsedající, současný mandát Evropské investiční banky pro její operace mimo Evropskou unii vyprší na konci října. Evropský parlament a Rada se musí dohodnout na podmínkách jeho prodloužení po tomto datu.
<P>
Parlament o této otázce několik měsíců velice důkladně diskutoval. Během této doby jsme diskutovali o mnoha nápadech a snažili jsme se vyslechnout názory mnoha stran. Pořádali jsme mnoho schůzek s politickými skupinami zabývajícími se tímto textem, a to jak mimo Parlament, tak v Parlamentu.
<P>
Chci využít této příležitosti a velmi poděkovat všem svým kolegům z politických skupin a administrativě za jejich obětavou práci založenou na maximální profesionalitě a za jejich úsilí dosáhnout širokého konsensu ohledně mandátu Evropské investiční banky, který bude mít význam pro plnění cílů EU. Také velice děkuji Evropské investiční bance a Komisi za jejich vytrvalou podporu a rady, které byly pro naši práci velice cenné.
<P>
Nyní máme návrh rozhodnutí, o kterém má Parlament hlasovat a který zajišťuje větší koordinaci mezi Evropskou investiční bankou a orgány EU, větší transparentnost a zapojení zúčastněných stran a lepší systém sledování a podávání zpráv, jenž zlepší viditelnost dopadu činností banky.
<P>
Tímto rozhodnutím zahájíme práci s Radou na společném stanovisku EU. Návrh usnesení zachovává velmi úspěšný profil Evropské investiční banky jako vysoce hodnocené finanční instituce a investiční banky. Zároveň se od Evropské investiční banky jakožto od orgánu EU očekává, že bude lépe přispívat k plnění cílů Unie prostřednictvím svých specifických prostředků a nástrojů.
<P>
Navrhované změny se zakládají na celkové zkušenosti a srozumění s tím, že by profil Evropské investiční banky jakožto vysoce hodnocené investiční banky neměl být ohrožen.
<P>
Parlament navrhuje mnohem lepší koordinaci mezi Evropskou službou pro vnější činnost, Komisí a EIB při provádění cílů EU v oblasti vnější politiky. Evropská investiční banka bude muset navrhnout parametry dopadu na rozvoj a životní prostředí a podávat zprávy o jejich vyhotovení. Nepřímo to přispěje k vymýcení chudoby a ke zmírnění změn klimatu v rozvojových zemích, a poskytne stimul malým a středním podnikům a rozvoji místních společenství.
<P>
Systémy sledování a podávání zpráv zajišťují více transparentnosti, lepší přístup k informacím a zvýšené možnosti pro zúčastněné strany představit svůj názor v brzkém stadiu posuzování návrhů. Bude uvolněna dodatečná částka ve výši 2 miliard EUR pro využití při projektech týkajících se ochrany životního prostředí. To by mělo přispět k úsilí partnerských zemí EU financovat snahy o provádění politik spojených s ochranou životního prostředí. Doufejme, že tento nový nástroj podnítí potenciální příjemce pomoci, aby se více angažovali v plnění cílů EU spojených se změnou klimatu.
<P>
Parlament také navrhuje zvýšení stropů záruk EU k využívání EIB. Na první pohled se jedná o velmi těžké rozhodnutí, jelikož je pro členské státy velmi citlivé. Jakékoliv zvýšení stropů ve skutečnosti znamená 9% příspěvek do Záručního fondu, ale na druhé straně jde o velice dobrý nástroj s finančním vlivem, který činí projekty EIB atraktivnějšími pro finanční instituce.
<P>
Navrhované zvýšení stropů představuje přibližně 1,7 miliard EUR a bance by umožnilo vykonávat její činnosti alespoň se stejnou intenzitou v zemích, které jsou kandidáty na přistoupení, a zejména ve Středomoří. V minulých letech bylo toto financování na žádost Rady navýšeno. EU musí tedy vyvinout dodatečné úsilí pro podporu ekonomik západobalkánských a severoafrických zemí, zejména v tomto období.
<P>
Neznamenalo by to dodatečné výdaje, výhody z dosažení cílů EU v těchto oblastech by však byly velice významné. Žádáme Evropskou investiční banku, aby posílila své kapacity v oblasti posuzování aspektů spojených s rozvojem, ochranou životního prostředí a lidskými právy ve svých projektech, a podávání zpráv o těchto otázkách.
<P>
Banka bude muset vyžadovat po poskytovatelích půjček, aby se poradili s místními partnery před rozhodnutím o projektech. Opět potvrzujeme správné postupy banky pro vyvarování se spolupráce s partnery napojenými na nespolupracující soudní úřady a vyžívajícími daňové ráje. Navrhujeme vytvoření pracovní skupiny, která navrhne lepší spolupráci a promíchání finančních prostředků od různých dárců do poloviny roku 2012.
<P>
Pracovní tým zanalyzuje současné postupy, pokud jde o vyplácení rozvojové pomoci ze strany EU a členských států pro zvýšení účinnosti této pomoci a viditelnosti Evropy jakožto největšího poskytovatele rozvojové pomoci na světě. (rozprava)
<SPEAKER ID="010" NAME="Siim Kallas">
místopředseda Komise. - Pane předsedající, chci poděkovat zpravodaji, panu Kalfinovi, a ostatním poslancům za jejich konstruktivní přístup k návrhu, který podtrhává velký zájem, jenž Parlament prokazuje vůči činnostem EIB.
<P>
Domnívám se, že Parlament nyní dokončil vyváženou zprávu, která poslouží jako pevný základ pro nadcházející jednání s Komisí a Radou.
<P>
V dubnu minulého roku Komise zveřejnila legislativní návrh na změnu rozhodnutí 633/2009/ES následně po přezkumu v polovině období uplatňování vnějšího mandátu EIB.
<P>
Nyní je důležité učinit včasné rozhodnutí umožňující EIB pokračovat v jejích vnějších aktivitách do roku 2013 a zároveň posilující mandát pro zajištění toho, aby byly investice EIB mimo EU čím dál více v souladu s cíli politik EU, zejména v oblastech změn klimatu a rozvoje.
<P>
Pokud jde o dnešní hlasování, některé předložené pozměňovací návrhy jsou pro Komisi přijatelné. Tyto pozměňovací návrhy se týkají, zaprvé požadavku zlepšit rozvojové aspekty činnosti EIB a zadruhé výzvy navýšit regionální stropy celkového mandátu. To by mimo jiné umožnilo EIB udržet na rozumné úrovni činnosti v některých oblastech, zejména v těch zemích, které jsou kandidáty na přistoupení. Mělo by to také napomoci EIB k tomu, aby se připojila k našim společným snahám o poskytnutí podpory Tunisku a Egyptu v přechodu k demokracii. Zatřetí, jedná se o všeobecný požadavek větší transparentnosti, lepšího podávání zpráv a větší výkonnosti.
<P>
Na druhé straně bude potřeba dodatečně jednat v rámci trialogu ohledně dalších pozměňovacích návrhů. Ty se týkají zaprvé omezení způsobilosti získávat finance EIB v rámci mandátu pro změnu klimatu u zemí, o kterých se Rada domnívá, že se nezavázaly plnit řádně cíle v oblasti změny klimatu.
<P>
Zadruhé, cílem některých pozměňovacích návrhů je vytvořit regionální operativní pokyny jako akty v přenesené pravomoci, což by znamenalo, že by nešlo o operativní a pružné obecné směry, tak jak jsme je původně v návrhu Komise plánovali.
<P>
A konečně zatřetí, některé pozměňovací návrhy se vztahují k dlouhodobým otázkám, jako vytvoření platformy EU pro spolupráci a rozvoj, nebo úvahy o dlouhodobých perspektivách financování spolupráce a rozvoje, které nejsou přímo spojené s prováděním současného mandátu.
<P>
Měli bychom být opatrní, protože jednání o těchto pozměňovacích návrzích může zpozdit přijetí rozhodnutí, a měli bychom zvážit, zda se angažovat v pomalých a složitých jednáních v rámci tohoto rozhodnutí.
<P>
Trialog mezi orgány začne na základě dnes přijaté zprávy. Společným cílem je schválit rozhodnutí do léta, a zabránit tak riziku, že do října 2011 nebude žádné rozhodnutí přijato, což by způsobilo pozdržení vnějších činností EIB po tomto datu.
<SPEAKER ID="011" NAME="Vincent Peillon" LANGUAGE="FR">
Pane předsedající, chci nejdříve poděkovat panu Kalfinovi za vynikající práci, kterou jsme společně dokázali vykonat, a za Výbor pro zahraniční věci, za který jsem byl zpravodajem, chci poděkovat svým kolegům, paní Hautalové, panu Lambsdorffovi a paní Giannakouové.
<P>
Jelikož tak pan Kalfin již sám učinil, nebudu se vracet k pozitivním aspektům zprávy a jím obhajovaného návrhu o mandátu v oblasti změn klimatu, navýšení lidských zdrojů, zaměření se na sociální a rozvojové aspekty, životní prostředí, lidská práva, zaměření záruky na země, které ji nejvíce potřebují, a silnější propojení s politikami EU.
<P>
Parlament je ohledně všech těchto bodů jednotný - to chci jasně říci - a musí i nadále být jednotný při obtížných jednáních, která nás, jak jsem právě slyšel, s Radou čekají.
<P>
Chtěl bych upozornit na dva nedostatky v této fázi. Lituji, že nebyla schválena potřeba nyní připravit EIB na mikroúvěry, ani potřeba zahájit již diskusi o stropech po roce 2013, přestože Výbor pro zahraniční věci pro obojí hlasoval na základě shody dosažené mezi všemi politickými skupinami. Proto se skupina Pokrokové aliance socialistů a demokratů v Evropském parlamentu rozhodla, se souhlasem pana Kalfina a ostatních zpravodajů, že při plenárním zasedání předloží pozměňovací návrhy o těchto dvou otázkách.
<P>
Konečně, je tu zásadní bod, na který bych vás chtěl z politického hlediska upozornit a který je již roky předmětem rozprav. Když padla Berlínská zeď, dokázali jsme reagovat nejen s projektem rozšíření, s jehož konkrétními postupy mohou někteří nesouhlasit, ale které je nepochybně nutné. Ovšem před tímto jsme založili Evropskou banku pro obnovu a rozvoj (EBRD), abychom mohli podpořit nutné hospodářské a demokratické reformy.
<P>
Evropská unie a také EIB jako síla, která se za ní skrývá, je největším poskytovatelem finanční pomoci zemím na druhém břehu Středomoří. Zároveň však víme, že platba těchto finančních prostředků nebude pokračovat po ukončení jednoho programového období - jinými slovy po roce 2013, jak jsem právě zmínil - a že diskuse, které dnes vedeme, ukazují, že v budoucnosti může dojít k obtížím.
<P>
Existuje projekt - již schválený Evropským parlamentem a podpořený ve zprávě o Unii pro Středomoří -, o němž se zmiňuje zpráva pana Kalfina, o které dnes diskutujeme, a tím je vytvoření Evropsko-středomořské rozvojové a investiční banky. To by byl praktický způsob, překračující rétorická prohlášení, jak potvrdit vůli Evropské unie podpořit významný demokratický proces na druhém břehu Středomoří, a já doufám, že této otázce se budeme vážně věnovat a v příštích měsících podnikneme kroky pro podporu vytvoření této banky.
<SPEAKER ID="012" NAME="Thijs Berman">
navrhovatel stanoviska Výboru pro rozvoj. - (NL) Pane předsedající, rychlý hospodářský růst v rozvojových zemích míjí obrovské skupiny lidí. I v afrických zemích někdy hospodářský růst dosahuje dvouciferných čísel, jak je patrné ve velkých městech, jako je Addis Abeba. Nerovnost však roste stejně tak rychle.
<P>
Zejména ženám a zemědělcům není poskytováno dostatečné množství příležitostí rozvíjet jejich živobytí. Jednou z největších překážek je přístup k finančním službám. Soukromé banky více důvěřují obchodníkům, kteří mají rychlé zisky, spíše než ženám a zemědělcům.
<P>
Soukromé banky zde hrají nenahraditelnou roli. S tímto legislativním usnesením tedy EIB činí významný krok. Banka již neposkytuje finanční prostředky pouze na přehrady a silnice, na velké infrastrukturní projekty evropských společností. V tomto směru bankovních operací je třeba nadále pokračovat, ale samozřejmě s postupy, které umožní, aby byly vyslyšeny všechny místní zúčastněné strany, v souladu s jasnými kritérii udržitelnosti a sociální spravedlnosti. Daňové ráje by v těchto projektech neměly mít žádnou šanci.
<P>
Nově bude EIB usilovat o pomoc majitelům malých podniků v rozvojových zemích tak, že jim otevře dveře k půjčkám. To lze učinit prostřednictvím místních bank, institucí poskytujících mikroúvěry, přestože v této otázce potřebujeme dodatečný pozměňovací návrh, a prostřednictvím spolupráce s rozvojovými bankami členských států. EIB by měly být poskytnuty širší pravomoci pro rozvoj jejích vnitřních odborných znalostí s dostatkem zaměstnanců. Nicméně s tímto novým rozměrem svých operací je EIB nezbytným nástrojem pro rozvojovou politiku Evropské unie, s jasným závazkem podporovat rovné příležitosti v rozvojových zemích a udržitelný hospodářský růst.
<P>
Chci poděkovat EIB, svému kolegovi, panu Ivailo Kalfinovi, a všem zpravodajům za jejich vynikající spolupráci.
<SPEAKER ID="013" NAME="William  Dartmouth" AFFILIATION="The Earl of">
navrhovatel stanoviska Výboru pro mezinárodní obchod. - Pane předsedající, odborníci, kteří řídí Evropskou investiční banku, doposud spravovali banku v duchu finanční bezúhonnosti.
<P>
Půjčky a záruky byly poskytovány s opatrností, a proto měla Evropská investiční banka ve svém účetnictví vedeno velmi málo špatných půjček.
<P>
Nicméně cílem této zprávy je snížit odbornou kulturu Evropské investiční banky a rozšířit rozsah její působnosti pro zahrnutí řady politických cílů. Komisař to řekl velmi jasně.
<P>
Zmírnění obchodních kritérií, na jejichž základě banka doposud rozhodovala, nevyhnutelně povede k požadování záruky, za což ovšem zaplatí daňový poplatník. Opět se musím ptát, zda vysoce zatížení daňoví poplatníci v Evropě a ve Spojeném království skutečně chtějí, aby jejich peníze byly použity na plnění čistě politických cílů mimo EU?
<SPEAKER ID="014" NAME="George Sabin Cutaş" LANGUAGE="RO">
Pane předsedající, záměrem záruky nabízené Evropské investiční bance dle této zprávy je rozvíjet sociální a hospodářské struktury a zmírnit změnu klimatu ve třetích zemích a zároveň podporovat demokracii, právní stát a lidská práva. Proto považuji za pozitivní návrh rozšířit obecný mandát nabízený bance i vzhledem k tomu, že země, pro které je tato záruka určena, zahrnují země, které jsou kandidáty na přistoupení, a země, které s Evropskou unií podepsaly dohody o partnerství.
<P>
Aby však banka mohla lépe plnit své závazky ve třetích zemích, potřebuje značné finanční prostředky a více odborníků. V této souvislosti musí EIB zvážit podporu určitých projektů se strategickým významem pro Evropskou unii, jako je ropovod Nabucco a jiné velké projekty týkající se silniční, námořní a energetické infrastruktury.
<P>
Konečně bych chtěl zdůraznit, že banka musí provádět určité sledování financování projektů, jak během jejich realizace, tak při jejich dokončení, pro ověření dodržování sociálních a environmentálních kritérií.
<SPEAKER ID="015" NAME="Giovanni Collino" LANGUAGE="IT">
Pane předsedající, dámy a pánové, nejdříve bych chtěl poděkovat zpravodaji, panu Kalfinovi, za jeho práci. Dnešní hlasování obnovuje záruku EU pro EIB na ztráty z úvěrů pro investice v projektech mimo Evropskou unii. Toto opatření má ještě větší význam v současné hospodářské situaci, pro kterou jsou typické hluboké změny nejen na trzích, ale také v metodách výroby a přístupech k ekonomice.
<P>
Na jedné straně hraje EIB pro Evropskou unii zásadní roli, na straně druhé Unie posiluje svou politickou a hospodářskou váhu za hranicemi 27 členských států. S ostatními politickými skupinami bylo dosaženo kompromisu pro změnu původního textu Komise. V diskusích se brala v úvahu řada názorů a diskuse byly konstruktivní jak v Rozpočtovém výboru, tak během příprav na dnešní zasedání.
<P>
Při jednáních a politických rozpravách se projednávala následující témata: podpora pro místní malé a střední podniky; maximální koordinace v oblasti rozvojové spolupráce, aby se zabránilo zdvojení našich snah v jižních zemích a plýtvání prostředky; povaha EIB, která zůstává investiční bankou poskytující půjčky, soutěží na mezinárodních trzích a neposkytuje nezabezpečené finanční prostředky; geografické zaměření investic EIB, které bylo rozšířeno na země jako je Libye a Irák, ale ne na země jako Bělorusko, kde musí být dodržování lidských práv, jak je stanoveno v Evropské úmluvě o lidských právech, minimálním požadavkem pro plánování akcí.
<P>
Je velmi pravděpodobné, že na základě práce Parlamentu velmi rychle dospějeme k souhlasu Rady a Komise. Vzhledem k vykonané práci předloží zpravodaj ústní pozměňovací návrh pro zvýšení finančních rezerv jakožto záruk pro investice EIB ve Středomoří. Tyto investice mohou pomoci tuto oblast stabilizovat, v neposlední řadě vzhledem k problémům spojeným s proudy přistěhovalců v posledních týdnech.
<P>
(Řečník souhlasil s položením otázky postupem modré karty podle čl. 149 odst. 8 jednacího řádu.)
<SPEAKER ID="016" NAME="William  Dartmouth" AFFILIATION="The Earl of">
poslanec. - Pane předsedající, chci požádat řečníka, aby zvážil, kolik toto všechno bude stát daňového poplatníka.
<SPEAKER ID="017" NAME="Giovanni Collino" AFFILIATION="PPE">
(IT) Pane předsedající, co přesně má tázající na mysli, celou operaci nebo jeden určitý bod?
<SPEAKER ID="018" NAME="Göran Färm">
jménem skupiny S&D. - (SV) Pane předsedající, chtěl bych upřímně poděkovat zpravodaji, panu Kalfinovi, který odvedl vynikající práci. Pracoval společně s Evropskou investiční bankou i se stínovými zpravodaji z pěti různých výborů v Parlamentu, kterých se tato otázka týkala. Skutečně se domnívám, že dosáhli výborného výsledku.
<P>
Finanční krize ukazuje, nakolik je důležité mít stabilní veřejné instituce zodpovědné za poskytování úvěrů v klíčových oblastech investic v době, kdy soukromý finanční trh kolísá. Proto nyní diskutujeme o vytvoření nových finančních nástrojů v mnoha různých kontextech, ale také o rozvoji stávajících nástrojů, v tomto případě činností EIB mimo Evropu.
<P>
Rád bych vyzdvihl tři body, které, jak doufám, projedná jak tento Parlament, tak Rada. První bod se týká větší úrovně shody mezi činnostmi EIB a pokyny EU v oblasti rozvoje a zahraniční politiky. Ten druhý se vztahuje na zvýšení stropů pro projekty týkající se boje proti změně klimatu a třetí bod se vztahuje ke zvýšení stropů půjček, což si vyžaduje zvýšené záruky od členských států.
<P>
Většina činností EIB se zaměřuje na Evropu, ale pokud spočítáme země, které obdržely půjčky, většina z nich jsou ve skutečnosti rozvojové země. Proto dnes hlasujeme, mimo jiné, o požadavku na přísnější vyhodnocování projektů a o žádosti, aby EIB předem prováděla hloubkový přezkum toho, zda investice skutečně přispěje k plnění našich rozvojových cílů. Opravdu vyzývám každého, aby tyto žádosti podpořil. Abychom tohoto dosáhli, musíme také zvýšit transparentnost činností EIB v těchto zemích, uskutečňovaných v rámci vnějšího mandátu. V současné situaci máme často dlouhý, složitý řetězec finančních transakcí, který transparentnost velmi ztěžuje. Také klademe důraz na ještě větší pozornost vůči vlastním pravidlům EIB vztahujícím se na činnosti v daňových rájích.
<P>
Zdravý finanční systém je nezbytným předpokladem pro fungující hospodářství ve zranitelných částech světa. Těší mne tedy, že nyní můžeme také podpořit ústní pozměňovací návrh, který, doufám, získá podporu ode všech a na jehož základě získáme více finančních prostředků, které budeme moci poskytnout zemím jako Egypt nebo Tunisko.
<P>
Tato zpráva představuje důležitý krok směrem, který, doufám, podpoří i Rada při nadcházejících jednáních.
<SPEAKER ID="019" NAME="Carl Haglund">
jménem skupiny ALDE. - (SV) Pane předsedající, nejprve bych chtěl poděkovat zpravodaji za jeho vynikající a profesionální práci na této zprávě. Skupiny dobře spolupracovaly a myslím, že výsledek je velmi dobrý.
<P>
Moji kolegové poslanci z druhé strany politického spektra vyjádřili obavy, že ohrozíme dosavadní dobrou práci Evropské investiční banky. Myslím, že tyto obavy jsou zcela nepodložené. Ve skutečnosti nyní vyhodnocujeme současný mandát v polovině období a banku posuneme lepším směrem.
<P>
Je dobré zapamatovat si několik nových a rozumných nápadů, které je dobré v této fázi použít. Na druhé straně je však také dobré si uvědomit, že dříve nebo později budeme muset začít jednat o mandátu EIB pro příští finanční rámec, jinými slovy pro období, které začne v roce 2014. V té fázi budeme muset rozhodnout, jakým směrem chceme, aby se banka ubírala, jaké nové úkoly jí můžeme případně přidělit a jakým způsobem mají být nové úkoly plněny na základě možného poskytnutí nových finančních prostředků bance. Na to je důležité pamatovat.
<P>
V této souvislosti bych chtěl zmínit dva detaily. Prvním je to, co zmínil pan Färm, tedy fakt, že se zjevně budeme moci dohodnout na navýšení prostředků, které může EIB použít v severní Africe, což je myslím velmi pozitivní vzhledem k tamní stávající politické situaci. Přesně proto by měla EIB mít vnější mandát, tedy proto, abychom mohli jednat v souladu s cíli Unie.
<P>
Rád bych také zdůraznil to, co jistě také zmíní pan hrabě Lambsdorff, totiž že skupina Aliance liberálů a demokratů pro Evropu požadovala, abychom použili vnější mandát EIB na poskytování půjček Bělorusku. Je to součástí politiky, kterou chceme vykonávat, a zásad, které v Evropské unii zastáváme a které musí v zásadě být dodržovány naším důležitým nástrojem, EIB.
<P>
V souhrnu, myslím si, že jsme s politickými skupinami dobře pracovali a že zpravodaj odvedl vynikající práci nalezením řešení, která znamenají, že se nám s největší pravděpodobností dostane široké podpory pro zprávu, až o ní takřka za hodinu budeme hlasovat. Myslím, že to je dobrý základ pro naše jednání s Radou. Doufám, že Evropská rada má vůli k tomu, aby nahlížela na dobré nápady Evropského parlamentu pro pozměňovací návrhy v pozitivním světle.
<SPEAKER ID="020" NAME="Helga Trüpel">
jménem skupiny Verts/ALE. - (DE) Pane předsedající, dámy a pánové, nejdříve bych také chtěla poděkovat panu Kalfinovi za jeho ambiciózní zprávu a chtěla bych vám znovu připomenout, že schválení vnějšího mandátu postupem spolurozhodování požadoval Evropský soudní dvůr. Jinými slovy, jde o větší pravomoci Parlamentu - a jakožto sebevědomí poslanci Evropského parlamentu to samozřejmě vítáme.
<P>
Evropská unie si v Lisabonské smlouvě stanovila celou řadu chvályhodných cílů: chránit přírodní zdroje, bojovat s chudobou a podporovat demokracii, právní stát a lidská práva. Je tedy jenom správné, aby EIB jednala jako nástroj pro dosažení těchto cílů, aby nejednala proti nim, ale aby se učinilo vše pro zajištění dosažení těchto cílů za pomoci EIB. Zejména máme na mysli environmentální infrastrukturu, lepší zásobování vodou a zdravotnická zařízení a více prostředků na zdraví a vzdělávání, protože jistě víme, že tyto záležitosti přispívají k zajištění budoucnosti ve třetích zemích a velmi přispívají k boji proti chudobě.
<P>
Z hlediska ochrany životního prostředí je také velmi pozitivní doplňkový mandát v oblasti změny klimatu. Musí být aktivována dodatečná částka ve výši 2 miliard, a pokud máme brát své vlastní cíle v oblasti politiky ochrany klimatu vážně, pak musíme přirozeně pracovat s EIB v této oblasti. Dále mě těší, že pan Kalfin nyní navrhl, že by EIB měla také pomáhat s hospodářským rozvojem a demokratickými změnami ve Středomoří - zejména nyní v Tunisku a Egyptě. Považujeme tedy tyto pozměňovací návrhy, o kterých budeme za chvíli hlasovat, za správné.
<P>
Máme velký zájem na tom, aby EIB dosáhla větší transparentnosti. Komise musí nyní předložit každý rok zprávu. To samo o sobě však nestačí; požadujeme skutečnou transparentnost. Byli bychom také rádi, aby byly nevládní organizace a ostatní kvalifikované orgány zapojeny do rozhodnutí před tím, než budou přijata. Domníváme se, že taková transparentnost přispěje k pozitivnímu vnímání EIB a neohrozí ji.
<P>
V souvislosti se všemi dobrými nápady, které byly zde v tomto Parlamentu předložené, také doufáme, že Rada nezůstane pozadu, ale že podpoří tento ambiciózní politický postoj EIB a Parlamentu. Doufáme tedy, že bude procedura brzy ukončena, abychom mohli společně uskutečňovat politiky i ve prospěch občanů třetích zemí.
<SPEAKER ID="021" NAME="Kay Swinburne">
jménem skupiny ECR. - Pane předsedající, když poskytujeme záruku za půjčky tohoto druhu pro projekty v rámci Unie nebo samozřejmě mimo ni, musíme pamatovat na to, že tyto půjčky mají finanční dopady. I když se to může zdát jako dobrý způsob, jak zaslat peníze EU dál, musíme být velmi opatrní a zajistit, aby byly stanoveny přiměřené kontroly řízení rizik pro spravování tohoto typu půjček a s tím souvisejících dopadů na účetní rozvahu.
<P>
Jako poslanci si musíme být plně vědomi rizik, kterým vystavujeme rozpočet EU a tedy rozpočty členských států. Kontrolní systémy a transparentnost budou zásadními aspekty při používání rozvahy pro aktivaci finančních zdrojů, jak ukázala finanční krize, kdy si banky ne vždy plně uvědomovaly šíři svých závazků.
<P>
Musíme si vzít ponaučení z finančního průmyslu a ujistit se, že přesně víme, za co EU poskytuje záruku a zda je zachována přiměřená úroveň demokratického dohledu.
<P>
V základu si musíme být jisti, že lidé v EIB a Komisi pověření řízením těchto finančních produktů a přijímáním takových rozhodnutí s širokosáhlým dopadem mají přiměřené odborné znalosti pro řízení takových záležitostí.
<P>
Jsou to peníze daňových poplatníků. Musíme je utrácet opatrně.
<SPEAKER ID="022" NAME="Miguel Portas" LANGUAGE="PT">
Pane předsedající, domnívám se, že zde dnes hovoříme zároveň o rozšíření a o objasnění mandátu Evropské investiční banky (EIB) spojeného se systémem záruk, které jsou nutné pro finanční operace banky.
<P>
Domnívám se, že navrhované rozšíření nebo objasnění mandátu představuje krok správným směrem. Umožní to EIB lépe dosahovat jejích vlastních cílů vztahujících se ke spolupráci a rozvojové pomoci. Pokud si EIB a Evropská unie přejí nadále podléhat ratingovým agenturám, budou mít problém se zárukami; to je jasné.
<P>
Někteří lidé říkají, že toto možná zvyšuje riziko a že bychom tedy měli být opatrní při investování do zdraví, vzdělání, boje s chudobou a do rozvojových cílů tisíciletí, protože nic z toho není zvláště výnosné; je ovšem třeba říci něco jiného. Je třeba říci: diskutujme o svém vztahu vůči ratingovým agenturám. Diskutujme také o něčem jiném, a to hned teď: jak je možné být natolik opatrný ve vztahu k zárukám, který by daňový poplatník musel zaplatit pro boj s chudobou, a natolik zapomnětlivý vůči tomu, jak se Evropská unie nesnažila regulovat soukromé banky nebo předejít finančním zločinům, kterých se tyto banky po celé ty roky dopouštěly, a za které nyní platíme miliony nezaměstnaných? Otázka by měla ve skutečnosti být nastavena takto.
<P>
V každém případě je tu problém, vůči kterému mám výhrady. Mé výhrady jsou zcela jasné: zaprvé, máme Evropskou unii, která používá dvojí normy v mezinárodní politice. Ve skutečnosti není z hlediska lidských práv důvod, proč by měla EIB v Libyi projekty financovat, ale v Bělorusku nikoliv.
<P>
Jaká jsou ve skutečnosti tato kritéria? Musíme si to ujasnit, protože mám výhrady ještě k jedné otázce: Evropská služba pro vnější činnost má velice široký mandát, který zahrnuje vojenské operace. Ptám se, zda se tyto aspekty nepřekrývají a jak je možné, že se EIB nemůže jednoduše odklonit od svých vlastních cílů a od mandátu, pro který byla zřízena?
<SPEAKER ID="023" NAME="Marta Andreasen">
jménem skupiny EFD. - Pane předsedající, Evropská investiční banka používá veřejné prostředky od evropských států pro ručení za půjčky, buď finančním zprostředkovatelům, nebo konečným příjemcům v 74 zemích. Když to srovnáme s ostatními mezinárodními institucemi s podobnými funkcemi, nemá EIB dobrou pověst ohledně transparentnosti a politika zpřístupňování informací se stále nevztahuje na hodnotící zprávy.
<P>
Zejména v případě půjček EIB poskytovaných malým a středním podnikům přes zprostředkovatelské banky veřejnost stále neví, kam peníze odcházejí. Tato zpráva nepožaduje zpřístupnění informací ze strany těchto zprostředkovatelských bank. S ohledem na to, že EIB poskytuje půjčky ručené EU, jejíž rozpočet je financován evropskými daňovými poplatníky, vás všechny vyzývám, abyste hlasovali proti této zprávě, která nedostatečně chrání zájmy daňových poplatníků.
<SPEAKER ID="024" NAME="Lucas Hartong" AFFILIATION="NI">
(NL) Pane předsedající, EIB podporuje zahraniční politiku Evropské unie, zejména rozvojovou politiku. To čteme ve zprávě pana Kalfina, mého kolegy poslance ze skupiny Pokrokové aliance socialistů a demokratů v Evropském parlamentu. Nicméně delegace nizozemské Strany pro svobodu (PVV) nechce, aby EU měla jakoukoliv zahraniční politiku a jistě ani žádnou banku, která by plnila politickou roli.
<P>
EIB je aktivní mimo EU, nemám ponětí proč, ale za rozpočet EIB ručí rozpočet EU a prostředky mu dodává daňový poplatník. Tyto prostředky EIB dostávají skutečně báječné země, jako jsou palestinská území, pásmo Gazy, Libye, Kuba, Venezuela, Turkmenistán a Maledivy. Ani jedna z těchto zemí není doslova zářným příkladem demokracie.
<P>
Nyní však chce Komise zvýšit finanční strop EIB. Samozřejmě to také znamená, že budeme investovat do změny klimatu v těchto zemích. Umíte si to představit? V pásmu Gazy, na Kubě? Hodilo by se to spíše do dalšího pokračování filmu Mr. Beana, ale skutečně se to děje!
<P>
PVV se bude zuby nehty bránit tomuto návrhu a bude tedy také zcela upřímně proti němu hlasovat.
<P>
(Řečník souhlasil s položením otázky postupem modré karty podle čl. 149 odst. 8 jednacího řádu.)
<SPEAKER ID="025" NAME="Thijs Berman" AFFILIATION="S&amp;D">
(NL) Pane předsedající, pan Earl of Dartmore nerozumí rozdílu mezi půjčkami a dotacemi, paní Andreasenová by si znovu měla přečíst výroční zprávu EIB a pan Hartong zase nepochopil, že Evropa není ostrov uprostřed světa a že pokud si přejeme mír a stabilitu i na svém kontinentě, musíme investovat i do jiných zemí.
<P>
Toto nefinancujeme jen prostřednictvím dotací, ale především, a to je lepší řešení, prostřednictvím půjček. Jsem si jistý, pane Hartongu, že mi toto potvrdíte, že?
<SPEAKER ID="026" NAME="Lucas Hartong" AFFILIATION="NI">
(NL) Pane předsedající, pan Berman bezpochyby ví, že politika je o politických volbách. Vybrali jsme si, že chceme investovat peníze našich daňových poplatníků mnohem rozumnějším způsobem, v rámci zahraniční politiky členských států, spíše než v rámci zahraniční politiky Evropské unie.
<SPEAKER ID="027" NAME="Barbara Matera" AFFILIATION="PPE">
(IT) Pane předsedající, dámy a pánové, chtěla bych poblahopřát panu zpravodaji k práci o vnějším mandátu Evropské investiční banky. Finanční nástroj Unie dnes hraje velmi významnou roli z hlediska politických závazků, které si Evropa přeje uskutečňovat vůči zemím na jižním pobřeží Středozemního moře. Vytváření trvalých demokratických institucí si vyžaduje obrovské úsilí od obyvatel, a Evropa, která s EIB v těchto oblastech mnoho let pracuje, jim může poskytnout cennou podporu během tohoto přechodného období vytvořením infrastruktury a posílením místních podniků.
<P>
Zpráva, o níž dnes hlasujeme, navrhuje zvýšení stropů, se kterými banka operuje mimo Unii, a to téměř o 2 miliardy EUR. Toto rozhodnutí umožní bance dopomoci k úspěchu některým důležitým projektům, které jsou ohroženy nedostatkem financí, ale které jsou také strategické pro stabilizaci Středomoří, i pro země, které se připravují na vstup do Unie. Pro dosažení těchto cílů je však nutná vysoká úroveň koordinace mezi Evropskou komisí, novou Evropskou službou pro vnější činnost a Evropskou investiční bankou.
<P>
Domnívám se, že je velice důležité, aby tito tři hráči rozvíjeli společnou správu v zemích Unie, kde působí, a těším se tedy na to, až Komise a EIB vytvoří platformu pro analýzu - ve spolupráci s Parlamentem a Radou - způsobu, jak nejlépe odpovědět na výzvy vnější politiky Unie s finančními nástroji a inovativními metodami.
<SPEAKER ID="028" NAME="Edit Herczog" AFFILIATION="S&amp;D">
(HU) Pane předsedající, pane komisaři, dámy a pánové, jako stínová zpravodajka pro udělení absolutoria Evropské investiční bance považuji se svým kolegou, panem Audym, poskytnutí záruk Evropské investiční bance (EIB) za velice důležitou otázku. Evropská investiční banka je klíčovým subjektem ve finančních projektech velkého významu jak v rámci EU, tak mimo ni, a bude hrát stále větší roli. Zároveň nad EIB nemá žádný evropský orgán, na základě platných ustanovení, právo vykonávat dohled, a to bychom chtěli v budoucnu změnit, abychom zamezili tomu, že se tato skutečnost stane překážkou dalšího rozvoje.
<P>
Půjčky poskytnuté zemím mimo EU vyžadují větší pozornost a péči, než projekty, jež mají být uskutečněny v rámci EU, nejen z právě uvedených důvodů, ale i proto, že stupeň kontroly, jež může být vykonávána u projektů vnějšího rozvoje, je mnohem nižší než u investic v rámci EU. Řešení této situace spočívá v tom, že tyto projekty vyžadují mnohem lepší přípravu. Zároveň jsou vnější projekty převážně nasměrovány do strategicky významných, ovšem politicky ne vždy stabilních regionů.
<P>
Jako členka Výboru pro průmysl, výzkum a energetiku chci objasnit otázku energetiky v souvislosti s projekty uskutečňovanými v těchto regionech. Více než 50 % vnějších investic financovaných z prostředků EIB je nasměrováno do zemí Východního partnerství a Ruska. Bezpečí a pokrok těchto zemí slouží přímo zájmům EU, jelikož převážná část dovozu zemního plynu a významná část dovozu elektřiny do zemí střední a východní Evropy a Pobaltí pochází právě odtamtud. EIB se tedy musí nezbytně zaměřit na podporu těchto projektů, které přímo či nepřímo ovlivňují nárůst bezpečnosti a zabezpečení dodávek.
<P>
Souhlasím tedy se zpravodajem, panem Kalfinem - kterému chci poblahopřát - že v oblasti půjček mimo EU musí být podporována užší spolupráce mezi EIB a Evropskou bankou pro rekonstrukci a rozvoj i Světovou bankou. Můžeme dosáhnout vysoké míry spolupráce.
<SPEAKER ID="029" NAME="Alexander Graf Lambsdorff" AFFILIATION="ALDE">
(DE) Pane předsedající, Lisabonská smlouva klade nové požadavky na zahraniční a rozvojovou politiku Evropské unie. Byla zde zmíněna jedna věc: soudržnost. Jinými slovy, naše různé nástroje, Evropská služba pro vnější činnost, Evropská investiční banka a Komise musí jednat soudržně. Lisabonská smlouva také zajišťuje rozsáhlejší kontrolu ze strany Parlamentu, větší transparentnost a společná rozhodnutí v těchto otázkách. To vše navýší kvalitu diskuse o zahraniční politice, zejména když jsme docílili větší transparentnosti díky účasti příslušných výborů - zejména Výboru pro zahraniční věci a Výboru pro rozvoj - v tomto Parlamentu.
<P>
Jedním z důsledků této transparentnosti je rozhodnutí tohoto Parlamentu, že Bělorusko stáhne ze seznamu zemí, ve kterých může Evropská investiční banka působit bez předešlé další diskuse zde v této sněmovně. Jsou dodržována lidská práva? Byli opoziční politikové propuštěni? Respektuje stát vlastnictví svých občanů? Existuje svoboda tisku? Mohou podnikatelé volně působit? Existují svobodné odborové organizace? V rámci našeho vztahu s tak důležitou sousedskou zemí - jež se nachází přímo na hranici s Evropskou unií - se o těchto všech otázkách musí nejprve diskutovat, než tam začne působit Evropská investiční banka. Velmi mne těší, že Parlament tento návrh projednal, a vyzývám Radu, aby učinila totéž.
<P>
Včera jsme diskutovali o Egyptě. Debatovali jsme o nástrojích a o tom, co můžeme dělat. Baronka Ashtonová vyzvala k tomu, aby byl navýšen strop pro Evropskou investiční banku. Parlament jí v tom rád vyhoví. Potřebujeme zlepšit způsob naší spolupráce s Egyptem a Tuniskem, se severní Afrikou. To je jen správné. Je to také ukázka toho, jak tento Parlament umí jednat rychle. Nyní žádáme totéž od Rady, která musí náležitě jednat.
<P>
Domnívám se, že nástroje naší bezpečnostní politiky, zvláště pokud jsou tržně orientované, mohou spolu s půjčkami od Evropské investiční banky významně pomoci k rozvoji a hospodářskému růstu v severní Africe. Přesně to je zapotřebí. Pokud dojde v této oblasti k růstu, pokud tam bude zajištěna demokracie, pak bude také k našim hranicím přicházet méně migrantů. Pokud se mohu zvláště obrátit na naše kolegy z extrémní pravice, chtěl bych říci, že vaše argumenty jsou skutečně až příliš školácké a zjednodušující - ne-li primitivní.
<SPEAKER ID="030" NAME="Heidi Hautala" AFFILIATION="Verts/ALE">
(FI) Pane předsedající, Evropská investiční banka má výborné cíle, zahrnující snížení chudoby a pravidlo, že operace banky musí být v souladu s cíli v oblasti vnějších vztahů EU. Má-li to být skutečně možné ověřit, je velmi důležité, aby aktivity banky byly transparentní. S touto představou předložila Skupina Zelených/Evropské svobodné aliance pozměňovací návrhy č. 6 a 7, které kladou důraz na to, že všechny dokumenty pro posuzování musí být zveřejněny a, navíc, že všechny dokumenty týkající se různých projektů musí být zpřístupněny veřejnosti. Chtěla bych zdůraznit, že od vstoupení Lisabonské smlouvy v platnost se na Evropskou investiční banku, jako na všechny ostatní agentury EU, vztahuje nařízení o přístupu veřejnosti k dokumentům.
<SPEAKER ID="031" NAME="Ryszard Czarnecki" AFFILIATION="ECR">
(PL) Pane předsedající, Evropská investiční banka je de facto institucí Evropské unie, protože je v důsledku financována z peněz daňových poplatníků z členských států Evropské unie. Je tedy nezbytné, aby to byla banka naprosto transparentní a ukazovala, jakým způsobem jedná, a aby tak činila do všech detailů a podrobností. Chtěl bych velice jasně zdůraznit, že jakožto zástupce země, jež hraničí s Běloruskem, jsem osobně pro to, aby Evropská investiční banka blokovala jakoukoliv možnost poskytování půjček a úvěrů podporujících Lukašenkův režim. Musíme ukázat, že lidská práva na východě Evropské unie jsou pro nás stejně tak důležitá jako lidská práva v Africe nebo Asii. Nicméně souhlasím s kolegou poslancem, který řekl, že bychom vůči Libyi a Bělorusku neměli uplatňovat dvojí normu.
<SPEAKER ID="032" NAME="Claudio Morganti" AFFILIATION="EFD">
(IT) Pane předsedající, dámy a pánové, cílem této zprávy je dohodnout se na zárukách Unie pro vnější investice Evropské investiční banky (EIB). Mnoho investic EIB je vynakládáno v zemích, které byly v posledních několika týdnech ohniskem historických změn v podobě svržení autoritářských režimů na základě lidových povstání.
<P>
Záměrem zprávy je rozšířit záruky Unie také na ostatní země, o kterých máme pochyby vzhledem k jejich nedostatečné vnitřní demokracii. Domnívám se, že ubírat se tímto směrem by bylo paradoxní, a rád bych věděl, zda by místo toho nebylo užitečnější, kdyby EIB navýšila investice v rámci Evropy, například v podobě financování malých a středních podniků v širším měřítku, v což dle svého pondělního vyjádření zde v tomto Parlamentu doufá i samotný komisař Tajani.
<P>
Konečně, jsem velice zklamaný zahrnutím Turecka do zemí usilujících o přistoupení k EU. Potvrzuji, že my v Lize Severu nikdy - a myslím skutečně nikdy - v tomto ohledu nebudeme souhlasit s jakýmikoliv ústupky.
<SPEAKER ID="033" NAME="Dimitar Stoyanov" AFFILIATION="NI">
(BG) Pane předsedající, jasně vidíte, že při přípravě této zprávy bylo vynaloženo tak velké úsilí na to, aby peníze evropských daňových poplatníků byly přerozděleny do tolika různých zemí, včetně Turecka. Pokud by se pan Kalfin, v době, kdy byl ministrem, a jeho kolegové ministři stejně tak činili při obraně práv bulharských občanů, myslím, že by jejich strana stále možná vládla Bulharsku.
<P>
Pokud jde o podstatu zprávy, chci jednoznačně vyjádřit svůj souhlas s tím, co řekl lord Dartmouth. Vypadá to, že anglický lord má více sociální zodpovědnosti, než socialista Kalfin. Zvolili nás evropští občané a peníze vybrané od nich prostřednictvím daní musíme využívat nejdříve na řešení jejich problémů, a po jejich vyřešení poskytneme peníze Turecku a ostatním zemím mimo EU.
<SPEAKER ID="034" NAME="Georgios Stavrakakis" AFFILIATION="S&amp;D">
(EL) Pane předsedající, i já bych chtěl poblahopřát našemu zpravodaji, panu Kalfinovi, k jeho vynikající zprávě. Není pochyb, že současná hospodářská krize jasně upozornila na důležitou práci Evropské investiční banky v Evropské unii. Role Evropské investiční banky je také významná mimo EU, i když méně známá, a to díky podpoře vnější činnosti EU prostřednictvím jejího vnějšího poslání, o kterém dnes debatujeme.
<P>
Návrhy obsažené ve zprávě: zaprvé, navýšit transparentnost; zadruhé, zavést doložku flexibility pro možné přerozdělení regionálních zdrojů; zatřetí, sladit činnosti EIB se zahraniční politikou EU; začtvrté, rozšířit seznam způsobilých zemí, a zapáté, zvýšit strop pro financování, toto vše jsou pozitivní návrhy, které jsou velice užitečné a potřebné. Souhlasím s těmito návrhy a podporuji je, protože zvyšují účinnost práce Evropské investiční banky a zároveň zlepšují pozitivní obraz Evropské unie ve světě a posilují její schopnost zasáhnout.
<SPEAKER ID="035" NAME="Jan Mulder" AFFILIATION="ALDE">
(NL) Pane předsedající, pokud je situace taková, jak vypadá, bude role Evropské investiční banky čím dál významnější. Nejdůležitější věcí je, podle mého názoru, aby rating AAA banky nikdy nebyl ohrožen jakýmkoliv úkolem, jehož by se mohla zhostit.
<P>
Pokud se podíváme na debaty o finančních perspektivách, zdá se, že částka peněz, kterou uvolní členské státy, nebude o moc vyšší, než je nyní. Myslím, že tedy musíme zvláště zvážit, jak můžeme používat Evropskou investiční banku k dosažení některých evropských cílů. Dělali jsme to i v minulosti a vždy považuji za zvláště důležité následující: jaký byl multiplikační dopad záruk, které jsme poskytli Evropské investiční bance?
<P>
Myslím, že by tedy bylo užitečné, kdyby banka vydala zprávu, v níž označí, které záruky byly nejúspěšnější a ke kterým z nich se nejvíce váží multiplikační faktory. To nám umožní činit při přípravě finančních perspektiv lepší volby, pokud jde o to, jaké prostředky použít jako záruky pro Evropskou investiční banku.
<SPEAKER ID="036" NAME="Tomasz Piotr Poręba" AFFILIATION="ECR">
(PL) Pane předsedající, optimismus vyplývá z faktu, že v minulých letech byla evropská politika a podpora vnějších vztahů rozšířena a posílena o nové finanční nástroje, jako je nástroj předvstupní pomoci a evropský nástroj sousedství a partnerství. Není pochyb, že by se ve svých činnostech měla Evropská investiční banka zvláště zaměřovat na integraci dopravních a energetických sítí, jako je například projekt plynovodu Nabucco a jiné projekty s plynovody, které mají pro Evropskou unii zvláštní význam. V naší práci v rámci východního partnerství nesmíme zapomínat na to, že principy demokracie, právního státu a dodržování lidských práv musí být podporovány ve všech zemích partnerství, včetně Běloruska. Nicméně dokud tamní orgány nepochopí, že dodržování lidských práv musí být jedním z jejich nejdůležitějších závazků, nemůže Evropská investiční banka Bělorusku finanční prostředky poskytnout.
<SPEAKER ID="037" NAME="Seán Kelly" AFFILIATION="PPE">
Pane předsedající, nemám problém s tím, že Evropská unie investuje do projektů mimo EU, zejména v oblastech jako je boj se změnou klimatu. Nicméně, jako irský poslanec Evropského parlamentu považuji za paradoxní, že zde dnes dopoledne diskutujeme o tom, jak může EU poskytovat záruky proti ztrátám z půjček a záruky na projekty mimo EU, když se samotná Evropská unie snaží těžit z půjček Irsku v rámci režimu pomoci - z nichž má zisk nejméně ve výši 3 %, což se rovná 5 miliardám EUR.
<P>
To nelze obhájit, není to spravedlivé a nemyslím si, že je to legální. Je také neuvěřitelně těžké pochopit, že jsme byli zatíženi úrokem 5,8 %, když u půjček pro ostatní země v Evropské unii byl stanoven úrok na 3,2 %.
<P>
Chci jen říci, že s novou vládou budeme požadovat přehodnocení...
<P>
(Předsedající řečníka přerušil)
<SPEAKER ID="038" NAME="Jaroslav Paška" AFFILIATION="EFD">
(SK) Pane předsedající, prodloužení mandátu Evropské investiční banky na další období potvrzuje, že současné partnerství mezi Evropskou unií a Evropskou investiční bankou (EIB) přináší pozitivní výsledky pro plnění politických cílů EU prostřednictvím nástrojů EIB.
<P>
Součástí nového mandátu je i navýšení rozpočtové záruky Evropské investiční banky, která pokrývá rizika státního nebo politického charakteru spojená s operacemi mimo Evropskou unii. Při těchto činnostech je nesmírně důležité dbát na rozpočtovou a interní disciplínu, aby finanční prostředky poskytnuté na činnosti zaměřené na podporu politických cílů Evropské unie přinesly i přiměřené, finančním objemům odpovídající výsledky.
<P>
Proto je třeba mít k dispozici dobrý a přehledný mechanismus pro stálé monitorování podporovaných činností. Transparentnost zacházení s finančními ...
<SPEAKER ID="039" NAME="Sidonia Elżbieta Jędrzejewska" AFFILIATION="PPE">
(PL) Pane předsedající, podle mého názoru by činnost Evropské investiční banky mimo Evropskou unii měla probíhat v souladu s hodnotami závaznými v samotné Evropské unii a se zásadami stanovenými v rámci evropské politiky sousedství. V současné situaci Evropská unie podle mého názoru nemůže povolit začlenění Běloruska do skupiny potenciálních příjemců půjček Evropské investiční banky. Pokud chce režim v Minsku používat finanční prostředky Evropské investiční banky, musí dodržovat principy demokracie, právního státu a lidských práv. Evropská unie by v této věci měla zaujmout jasné stanovisko zavedením jak politických, tak finančních sankcí.
<SPEAKER ID="040" NAME="Jean-Pierre Audy" AFFILIATION="PPE">
(FR) Pane předsedající, Evropská investiční banka je mezivládní nástroj. Členské státy poskytují záruku v rámci Unie a Evropská unie poskytuje záruku mimo Unii. Je naprosto zásadní, aby si EIB uchovala svůj rating AAA; taková záruka je nadmíru užitečná. Navíc, jednoho dne se Unie bude muset stát podílníkem nebo partnerem EIB, aby mezivládní aspekt a aspekt Společenství mohly být v souladu.
<P>
Navrhuji zaměřit se v diskusi na splacení této záruky - 29 miliard. Protiplnění by činilo přibližně 100 milionů EUR a zároveň bychom EIB mohli poskytnout dotaci v závislosti na projektech, které nám představí. Pokud jde o záruky, upozorňuji na skutečnost, že s fondem stability - 60 miliard EUR - a těmito 30 miliardami prakticky dosáhneme na slíbený roční rozpočet EU pro záruky.
<SPEAKER ID="041" NAME="Jan Kozłowski" AFFILIATION="PPE">
(PL) Pane předsedající, chtěl bych poblahopřát zpravodaji, panu Kalfinovi, k jeho vynikající zprávě, která podle mého názoru v plné míře představuje stanovisko Evropského parlamentu. Rozšíření mandátu pro záruku pro Evropskou investiční banku je velice důležité a doufám, že dohodovací řízení bude korunováno úspěchem. Také vítám návrh navýšit částky kryté zárukou ve vztahu k Unii pro Středomoří. Pokud jde o nedávné události v tomto regionu - v Tunisku a Egyptě nebo například, nověji, v Libyi -, jsem toho názoru, že bychom měli podpořit demokracii, která se tam právě rodí. Na druhé straně si také myslím, že rozhodnutí neposkytovat půjčky Bělorusku je správné - dřívější řečníci se o tomto zmínili -, jelikož tam nejsou dodržována lidská práva, jak ukázala nedávná volba prezidenta a s ní spojené události.
<SPEAKER ID="042" NAME="Ingeborg Gräßle" AFFILIATION="PPE">
(DE) Pane předsedající, dámy a pánové, stojíme před novou vlnou provádění finančních prostředků EU prostřednictvím EIB.
<P>
V současnosti má EIB závazky ve výši 20 miliard EUR v rozpočtu EU. Pokud by tyto závazky byly splatné, měli bychom problém. Navrhovala bych tedy velmi opatrně a přesně prověřit budoucí provádění finančních prostředků EU prostřednictvím EIB.
<P>
EIB nemá ve třetích zemích ani 500 zaměstnanců; Evropská komise jich má 3700. Stále platí, že by Komise ve skutečnosti měla mnohem lepší pozici pro to, aby sama kontrolovala finanční prostředky EU, spíše než aby to činila EIB. Podle mého názoru zůstává mnoho aspektů skutečné motivace k udělení mandátu EIB nejasných. Naléhám na tento Parlament, aby si přestal myslet, že můžeme dovolit, aby zisky ostatních byly privatizovány a ztráty zestátněny. Budeme to muset daňovým poplatníkům a voličům ve svých zemích zdůvodnit.
<P>
(Předsedající řečnici přerušil)
<SPEAKER ID="043" NAME="Siim Kallas">
místopředseda Komise. - Pane předsedající, chtěl bych učinit několik krátkých poznámek.
<P>
Zaprvé chci zdůraznit význam dodržování časového rozvrhu. Trialog mezi orgány bude zahájen na základě zprávy, která bude dnes pravděpodobně schválena. Společným cílem je schválit rozhodnutí do léta a zabránit tak riziku, že do října 2011 nebude žádné rozhodnutí přijato, což by vedlo k pozastavení vnějších aktivit EIB po tomto datu. Chci tedy zdůraznit, že jde o velice významnou otázku.
<P>
Mohu také říci, že EIB působí v mnoha zemích, které jsou nyní velmi důležité. Egyptské projekty patří v EIB mezi ty nejčetnější. Od počátku svého působení EIB poskytla finanční prostředky ve výši 4,3 miliard EUR, nejčastěji soukromému sektoru.
<P>
Také bych chtěl objasnit, že EIB a rozpočet jsou dvě rozdílné věci. Banka jedná s penězi akcionářů, v tomto případě s kapitálem poskytnutým členskými státy. Banka musí být zodpovědná za to, že všechny půjčené peníze budou splaceny. Součástí bankovní kultury je, že jsou banky vyhodnocovány pomocí ratingů. Již dvakrát zde bylo zmíněno, že EIB má nejvyšší rating. Tyto ratingy se nesmí zhoršit. To je velice důležité. Banka musí na základě svého profesionalismu zajistit, že tento rating, jenž je také symbolem evropských financí, bude zachován.
<P>
Pokud jde o způsob, jímž je EIB kontrolována, existuje výbor, jehož členem je Komise a všechny členské státy. EIB může být zkoumána Evropským úřadem pro boj proti podvodům (OLAF) a samozřejmě Účetní dvůr předkládá své stanovisko o EIB. Existují tedy demokratické mechanismy a banka musí jednat v tomto rámci. Záruka EU kryje pouze největší a politická rizika a nikdy od svého vytvoření v roce 1960 nezpůsobila ztrátu pro rozpočet EU.
<P>
EIB je solidní instituce. Samozřejmě existuje široký výběr v rozhodovacím procesu - komu půjčit a jak půjčit - a tyto politické směry, o kterých tu dnes diskutujeme, i vaše názory, jsou velice cenné. Budou jistě zohledněny.
<SPEAKER ID="045" NAME="Ivailo Kalfin">
zpravodaj. - Pane předsedající, mám jen tři komentáře.
<P>
Zaprvé, Evropská investiční banka je evropskou institucí. Je součástí Lisabonské smlouvy. Jako taková by se měla podílet na dosahování cílů Evropské unie, ať už cílů v rámci Unie, či mimo ni. Chci upozornit ty, kteří řekli, že EIB by neměla působit mimo Unii, na skutečnost, že Evropská unie má vnější politiku a že Evropská investiční banka může pomoci uskutečnit její cíle.
<P>
Zadruhé, Evropská investiční banka je finanční instituce s nejvyšším ratingem. Jde o velice stabilní finanční instituci a všechny pozměňovací návrhy, které jsme předložili, byly zaměřené na zachování její stability na trhu. Zároveň to není v rozporu s možností podávání zpráv a posuzování rozvoje a dopadu na klima, pokud jde o projekty Evropské investiční banky. Opět nejde o nárůst rizika, ale o zvýšení transparentnosti banky.
<P>
Velice oceňuji, co řekl pan komisař. Má pravdu. Myslím, že jsme se dotkli citlivých otázek, o nichž Rada diskutovala a dosud nepřijala rozhodnutí, včetně otázky směšování půjček EU a dotací od banky a toho, jak učinit evropskou rozvojovou pomoc účinnější. Evropská unie je největším dárcem - nejen z hlediska Unie, ale i z hlediska členských států - s velice nízkou viditelností.
<P>
Máme dvě možnosti: buď se té otázky nedotýkat, protože je citlivá, nebo se pokusit pracovat s Radou na lepším řešení a na zvýšení účinnosti všech finančních prostředků vynakládaných Evropskou unií.
<P>
Děkuji velice za vaši podporu. Očekávám širokou shodu a jasnou podporu při hlasování v Parlamentu, na jehož základě budeme moci zahájit jednání s Radou.
<SPEAKER ID="046" NAME="Předsedající">
Rozprava je ukončena.
<P>
Hlasování se bude konat zítra ve 12:00.
<P>
Písemná prohlášení (článek 149)
<SPEAKER ID="047" NAME="Zuzana Brzobohatá" LANGUAGE="CS">
Předložená zpráva se zaměřuje na několik aspektů činnosti Evropské investiční banky. Část jejích aktivit se soustřeďuje na naplňování rozvojové politiky EU v zemích, které mají potíže získat finance za přijatelných podmínek na kapitálových trzích. Touto politikou se snaží EU prostřednictvím EIB smazávat rozdíly mezi severem a jihem, neboť méně rozvinuté země mají zcela logicky horší přístup k financování rozvoje svých ekonomik. Považuji za zcela správné, aby byly zachovány a přiměřeně rozšířeny nástroje EU na pomoc třetím zemím jako výraz solidarity EU s třetími zeměmi a naplňování dílu odpovědnosti EU za fungování globální ekonomiky. Rozšíření mandátu EIB o operativní pokyny, který budou vypracovány Komisí společně s EIB po konzultaci s Evropskou službou pro vnější činnost, a to pro každý region v rámci mandátu pro poskytování úvěrů třetím zemím, považuji za správný krok pro naplňování cílů vnější politiky EU. Stejně tak považuji za přínosné aktivaci mandátu EIB pro poskytování úvěrů Islandu, Bělorusku, Libyi, Iráku a Kambodži. Zatímco u Islandu jde o podporu hospodářství, při poskytování úvěrů ostatním uvedeným zemím je ovšem třeba důrazně dbát na poskytnutí pomoci tak, aby finance směřovaly výhradně na podporu rozvoje demokracie a lidských práv.
<SPEAKER ID="048" NAME="Tamás Deutsch" AFFILIATION="PPE">
písemně. - (HU) Rozpočtová záruka poskytovaná Evropskou unií Evropské investiční bance (EIB) zajišťuje stabilitu banky a kryje politická nebo specifická rizika dané země, zejména v případě zemí a projektů, které by mohly získat finanční prostředky z kapitálových trhů jen s obtížemi, pokud vůbec. Rozhodnutí se týká obnovení mandátu pro záruku. Stanovuje strop pro financování, vyjmenovává způsobilé země a určuje šíři jim určené podpory. Systém regionálních cílů je nahrazen komplexními cíli na vysoké úrovni, platnými pro všechny regiony v souladu se zásadami stanovenými v rozhodnutí. Evropská komise, ve spolupráci s EIB a v rámci konzultací s Evropskou službou pro vnější činnost, připravuje provozní pokyny odrážející regionální strategii EU pro každý region, na nějž se mandát vztahuje. Společně s rozvojem bude v budoucnu kladen důraz na oblasti jako zdraví, vzdělání, environmentální infrastruktura, voda, zdravotnická zařízení, rozvoj udržitelné dopravy, zmírnění dopadů klimatických změn a přizpůsobení se jim. Zvláštním úkolem Výboru pro kontrolu rozpočtu bylo posílit funkce rozpočtové kontroly v rozhodování. Pro zvýšení transparentnosti je zejména významné to, aby měl Parlament v budoucnu přístup ke všem zprávám a informacím vztahujícím se k činnosti EIB, aby byly také ověřovány konkrétní výsledky projektů financovaných ze záruky EU a aby bylo zachováno právo Evropského účetního dvora prověřovat používání finančních prostředků z rozpočtu EU.
