<CHAPTER ID="013">
Uvolnění prostředků z Evropského fondu pro přizpůsobení se globalizaci: Belgie - textilní průmysl                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                               a Irsko - Dell - Přemísťování podniků v EU a úloha finančních nástrojů EU (rozprava) 
<SPEAKER ID="436" NAME="Předsedající">
Dalším bodem je společná rozprava o
<P>
zprávě, kterou vypracoval Reimer Böge, jménem Rozpočtového výboru, týkající se návrhu rozhodnutí Evropského parlamentu a Rady o uvolnění prostředků z Evropského fondu pro přizpůsobení se globalizaci podle bodu 28 interinstitucionální dohody ze dne 17. května 2006 mezi Evropským parlamentem, Radou a Komisí o rozpočtové kázni a řádném finančním řízení.
<P>
otázce k ústnímu zodpovězení na Komisi ohledně přemístění podniků v EU a úlohy evropských finančních nástrojů Pervenche Berèsové za Výbor pro zaměstnanost a sociální věci - B7-0226/2009).
<SPEAKER ID="437" NAME="Reimer Böge" LANGUAGE="DE">
Pane předsedající, pane komisaři, dámy a pánové, jako zpravodaj Rozpočtového výboru dnes předkládám návrh na uvolnění prostředků z Evropského fondu pro přizpůsobení se globalizaci ve vztahu ke dvěma zvláštním případům, první se zakládá na žádosti Belgie a druhý na žádosti Irska. Na začátek bych však chtěl opět upozornit, že Rozpočtový výbor je odpovědný za to, aby přezkoumal, zda byly splněny podmínky k uvolnění prostředků z Evropského fondu pro přizpůsobení se globalizaci a rád bych na tomto místě zdůraznil, že v posledních měsících probíhala výborná spolupráce, včetně podobných případů, mezi Rozpočtovým výborem a Výborem pro zaměstnanost a sociální věci. Snažili jsme se vzít v úvahu připomínky a kritické návrhy Výboru pro zaměstnanost a sociální věci a s tímto cílem je třeba řešit ústní dotaz Výboru pro zaměstnanost vzhledem k naléhavosti dotazů na toto téma.
<P>
Je Vám známo, že maximální roční částka Evropského fondu pro přizpůsobení se globalizaci činí 500 milionů EUR a že je určen výhradně pro účely poskytování dodatečné podpory pro zaměstnance postižené globalizací, kteří ztratili práci a kteří byli postiženi v důsledku dalekosáhlých změn ve struktuře světového obchodu. V usnesení jsme znova objasnili, že pro nás nadále zůstává problémem opakované využívání prostředků z Evropského fondu pro přizpůsobení se globalizaci a trvám na tom, pane komisaři, abyste dnes ještě jednou potvrdil, že to nakonec nebude na náklady plateb z Evropského sociálního fondu.
<P>
Velmi rád bych opět vyzval Komisi, aby dnes znovu zdůraznila závazek, který nám byl přislíben v Rozpočtovém výboru, totiž nepředkládat v budoucnu žádosti o uvolnění prostředků z fondu společně, ale odděleně, neboť každý případ je trochu jiný a mělo by být zabráněno možnosti, kdy by složitý případ oddálil schválení jiného případu. Doufám, že to dnes můžete znovu potvrdit.
<P>
Co se týče okolností těchto dvou případů, a to i na základě změněných předpisů - vzhledem k tomu, že tyto dvě žádosti byly podány po 1. květnu 2009 - jedná se o uvolnění prostředků v celkové výši přibližně 24 milionů EUR. Cílem je zajistit krytí ztráty pracovních míst v textilním průmyslu v Belgii a ve výrobě počítačů v Irsku. V Belgii došlo k celkové ztrátě 2199 pracovních míst u 46 firem v textilním průmyslu, které se nacházejí ve dvou přilehlých regionech NUTS 2, a to ve Východních a Západních Flandrech a v jediném regionu NUTS 2, Limburgu. Za tímto účelem požádaly belgické orgány o přidělení částky ve výši 9,2 milionů EUR z fondu. Pokud jde o žádost Irska, bylo ze strany Výboru pro zaměstnanost a sociální věci správně vzneseno pár následných dotazů, které jsou projednávány nebo již byly částečně vyjasněny prostřednictvím dodatečných informací. Žádost se vztahuje na ztrátu 2840 pracovních míst ve společnosti Dell v hrabství Limerick, Clare a severním Tipperary jakož i ve městě Limerick, z nichž 2400 bylo zaměřeno na pomoc. Plánuje se na to vyčlenit celkem 14,8 milionů EUR. Po intenzivní rozpravě v Rozpočtovém výboru jsme schválili uvolnění prostředků z fondu v obou případech. Chtěl bych však připomenout můj úvodní komentář, ve kterém jsem žádal Komisi, aby znovu zaujala k této věci jasné stanovisko, a velmi vítám skutečnost, že zásadní otázky ohledně využití finančních nástrojů z evropského rozpočtu byly zařazeny na dnešní pořad jednání Rozpočtového výboru.
<P>
Chtěl bych tedy požádat plenární zasedání, aby podpořilo tuto zprávu.
<SPEAKER ID="438" NAME="Pervenche Berès" LANGUAGE="FR">
Pane předsedající, pane komisaři, Výbor pro zaměstnanost a sociální věci chce spojit otázku k ústnímu zodpovězení na téma přemístění společností, zejména nadnárodních společností, s posuzováním těchto dvou žádostí o čerpání z Fondu pro přizpůsobení se globalizaci, protože v případě Irska jsme zjistili problém a rozpory, které by mohly vzniknout v důsledku využívání takového fondu. Nikdy se žádný z členů Výboru pro zaměstnanost a sociální věci nesnažil využít irské pracovníky jako rukojmí nebo vyhrožovat, že nepomůže irským pracovníkům, kteří se v současnosti nacházejí v kritické situaci kvůli průmyslové strategii a přemístění společnosti Dell.
<P>
Jen připomínáme, že v daném případě, ačkoli předseda Barroso dne 19. září oznámil, že poskytne balíček podpory ve výši 19 milionů EUR - o kterém diskutujeme dnes večer - společnosti Dell nebo spíše pracovníkům propuštěným ze společnosti Dell, aby jim pomohl vyrovnat se s obdobím rekvalifikace, které je čeká, tak v ten samý den v New Yorku odkoupil Perot System, což mu umožnilo zvýšit si ceny akcií. O několik dní později, dne 23. září, komisařka Kroesová schválila 54 milionů EUR státní podpory na vznik závodu Dell v Polsku.
<P>
V této věci jsme se dotazovali jak pana komisaře Špidly, tak paní komisařky Kroesové. V dlouhém dopise nám sdělili, že podle nich by společnost Dell měla mít dvě místa výroby k zásobování evropského trhu. Já si však myslím, že jakmile se Dell vzdal jednoho místa výroby, nezměnili jsme na celkové strategii společnosti nic.
<P>
K jakému závěrům můžeme dospět? Že ve společnosti Dell není respektován žádný z evropských právních předpisů, o kterých hovoříme každý den a které se týkají práv pracovníků nebo odborů. Je tedy opravdu těžké vidět, jak je evropský rozpočet skutečně využíván- v době, kdy jsme si vědomi obtíží spojených s rozpočtovým procesem, obtíží spojených s financováním plánu obnovy - dostat se do této paradoxní situace, kdy napomáháme americkým akcionářům zvýšit míru návratnosti investic, ale postavíme irské zaměstnance v rámci Evropské unie proti polským zaměstnancům. Toto rozhodně není filozofie, kterou jsme podporovali, když jsme podpořili zavedení Fondu pro přizpůsobení se globalizaci.
<P>
Komisař Špidla není určitě jediný, kdo nese vinu, ale domnívám se, že tento případ vyžaduje, abychom se pozorně zaměřili na podmínky, za kterých jsou prostředky na podporu strategií velkých podniků z rozpočtu Společenství čerpány. To platí tím spíše, že v plánu obnovy, který vypracoval současný předseda Komise Barroso, bylo jedním z klíčových opatření oznámených v oblasti zaměstnanosti zajistit jako prioritní záležitost, aby si zaměstnaní pracovníci udrželi svá pracovní místa.
<P>
Komisi byla známa strategie společnosti Dell týkající se existence dvou míst výroby, když předložila perspektivy výběru mezi těmito dvěma místy, proto věřím, že proaktivnější strategie ze strany Komise by vedla k jednání se společností Dell, jehož cílem by byla transformace výroby v Irsku vzhledem k tomu, že strategie firmy byla přeměnit místo výroby stolních počítačů, jaké již existovalo v Irsku, na místo výroby laptopů, jaké je v současnosti v Irsku. Náš názor je, že pokud bude Komise pomáhat nadnárodním společnostem v situaci, jako je tato, měli bychom mít ucelenější právo mluvit.
<P>
Myslím si, že všechny tyto úvahy by měly vést příští Komisi, a zejména pana Montiho v rámci úkolu, který mu byl svěřen - k vypracování mnohem proaktivnějších návrhů na způsob využívání finančních prostředků Společenství ve chvíli, kdy se musíme vypořadát s přemísťováním podniků, které, ještě jednou, staví pracovníky, zaměstnance jednoho členského státu proti těm, kteří jsou z jiného členského státu, a to vše je součástí nadnárodní strategie, která nerespektuje ducha právních předpisů v sociální oblasti tak, jak si je přejeme provádět v souvislosti s koncepcí sociálního tržního hospodářství.
<SPEAKER ID="439" NAME="Vladimír Špidla" LANGUAGE="CS">
Vážený pane předsedo, vážené paní poslankyně, vážení páni poslanci Evropského parlamentu, nejprve bych rád poděkoval panu zpravodajovi za jeho podporu návrhu Komise na mobilizaci Evropského fondu pro přizpůsobení se globalizaci v důsledku propouštění v odvětví textilu v Belgii a v odvětví výroby počítačů v Irsku. Vážený pane zpravodaji, Vaši podporu doprovází několik komentářů a já se zde omezím na otázky rozpočtové povahy, neboť budeme mít později příležitost věnovat se v diskusi dalším bodům, jež ve své zprávě zmiňujete.
<P>
První rozpočtový bod, kterého se dotýkáte, se týká zdrojů financování. Připomínáte nám, že Evropský sociální fond nesmí být jediným zdrojem financování. Evropský fond pro přizpůsobení se globalizaci je z rozpočtového hlediska zvláštním nástrojem, neboť nemá vlastní prostředky. Jeho mobilizace se odehrává přes účetní období, přičemž jde především o určení dostupných rozpočtových položek a na druhém místě o to, aby se rozpočtovému orgánu navrhla mobilizace částek prostřednictvím opravného rozpočtu. Tato práce se provádí případ od případu, v závislosti na potřebách. Je pravda, že až doposud byl technicky hlavním zdrojem financování Evropský sociální fond. Tady chci jasně konstatovat a zdůraznit ono slovo "technicky", čili na konci účetního období Evropský sociální fond nebude nijak krácen. To je principiální otázka.
<P>
Druhý bod, který zmiňujete, není výlučně rozpočtové povahy, je povahy spíše rozhodovací, neboť požadujete, aby Komise předložila své návrhy na mobilizaci Evropského fondu pro přizpůsobení se globalizaci v samostatných dokumentech. Komise si je dobře vědoma výhod tohoto individuálního přístupu, který sníží naprosto na nulu rizika kolize nebo toho, aby byl fond využíván jako rukojmí.
<P>
Je však také nutné přihlédnout k novým kritériím způsobilosti, o kterých jsme letos diskutovali a která jste schválili. S těmito novými kritérii bude třeba v nadcházejících měsících očekávat významné zvýšení počtu žádostí a není jisté, že projednání příslušných dokumentů bude rychlejší, jestliže budou předkládány jednotlivě. Avšak v každém případě Komise konstatuje, že výhodnější přístup bez ohledu na toto riziko, na jistou technickou komplikaci práce je přístup případ od případu, který je kvalitnější, a proto Komise zaznamenala Váš zájem a zcela souhlasí s tím, aby přizpůsobila své postupy na základě příštích účetních období. Čili v obou dvou případech se, myslím, mohu vyjádřit jasně, tak jak jsem se vyjádřil.
<P>
Pokud jde o druhou otázku, Komise je potěšena, že Parlament přijal rozhodnutí mobilizující Evropský fond pro přizpůsobení se globalizaci na podporu pracovníků, kteří byli propuštěni pro nadbytečnost v textilním průmyslu v Belgii a v počítačovém odvětví v Irsku. V souvislosti s tím byla položena otázka možného spojení mezi přemísťováním podniků v rámci Evropské unie, úlohou finančních nástrojů Evropské unie a kontrolou státní podpory ze strany Komise.
<P>
Zaprvé je třeba říci, že Komise si uvědomuje a citlivě vnímá negativní důsledky přemísťování podniků pro pracovníky, jejich rodiny a region. Není však na Komisi, aby zasahovala do rozhodování společností, pokud nebylo porušeno právo Společenství. Komise rovněž připomíná, že nemá pravomoc zabránit jednotlivým společnostem v jejich rozhodnutích nebo je odložit a společnosti nemají žádnou všeobecnou povinnost informovat Komisi, pokud jde o oprávněnost jejich rozhodnutí. V této souvislosti si Komise rovněž uvědomuje znepokojení ohledně toho, že by regionální státní podpora včetně možných příspěvků ze strukturálních fondů mohla být využita jako prostředek k odlákání obchodních investic z ostatních regionů.
<P>
Komise připomíná, že cílem pravidel Společenství, která se týkají státní podpory, je mimo jiné zajistit, aby pomoc, jejímž cílem je ovlivnit rozhodování společností o umístění investic, směla být poskytována pouze znevýhodněným regionům a aby tato pomoc nebyla používána ke škodě ostatních regionů. Tento problém se rovněž řeší v nařízení, kterým se stanoví všeobecná ustanovení pro strukturální fondy a Fond soudržnosti, a v pokynech k regionální podpoře na období 2007-2013 s cílem zajistit, aby tyto investice představovaly reálný a udržitelný přínos k regionálnímu rozvoji.
<P>
Podle článku 57 všeobecného nařízení o strukturálních fondech musí členské státy zajistit, že projekt zachová investici, na kterou byl grant poskytnut, po dobu pěti let po jeho dokončení a po dobu tří let u projektů v malých a středních podnicích. V případě, že je projekt pozměněn v důsledku změny vlastnictví infrastruktury nebo ukončení výrobní činnosti a tato změna ovlivní charakter projektu nebo podmínky, za kterých je prováděn, případně tato změna poskytuje firmě nebo veřejnému orgánu nepřiměřenou výhodu, musí se grant vrátit. Od členských států se požaduje, aby o takových zásadních změnách informovaly každý rok Komisi ve svých zprávách o provádění operačních programů. Komise musí uvědomit ostatní členské státy.
<P>
V programovém období 2007-2013 bylo navíc zavedeno zvláštní právní ustanovení, které má zajistit, aby podniky, na které se vztahoval postup pro vrácení neoprávněně vyplacených částek po přesunu výrobní činnosti v rámci členského státu nebo do jiného členského státu, nemohly dostat příspěvek z fondů. Podobně bod 40 pokynů k regionální podpoře stanoví, že podmínkou podpory musí být zachování dotyčné investice v příslušném regionu po dobu minimálně pěti let od jejího dokončení. Pokud se navíc podpora vypočítává na základě nákladů na mzdy, musejí být pracovní místa obsazena během tří let od dokončení projektu. Všechna pracovní místa vytvořená díky investici musí být zachována v rámci dotyčného regionu po období pěti let od data, kdy byla tato pracovní místa poprvé obsazena. V případě malých a středních podniků mohou členské státy toto období omezit na tři roky.
<P>
Tato ustanovení mají za cíl vyhnout se honbě za dotacemi a uzavírání továren motivovanému výhradně vyšší úrovní veřejné podpory někde jinde, přičemž se bere v úvahu, že státní podpora představuje pouze jeden z faktorů, který ovlivňuje rozhodnutí společnosti ohledně přemístění, a že ostatní faktory, jako např. mzdy, dovednosti, daně a zeměpisná poloha obvykle hrají významnější úlohu.
<P>
Dámy a pánové, myslím, že je jasné, že o otázkách využití evropských peněz na strategické úrovni je správné a přirozené diskutovat, o tom nelze pochybovat. Dovolte mi, abych na závěr konstatoval, že peníze, které byly nebo budou použity v rámci Evropského fondu pro přizpůsobení se globalizaci jdou ve prospěch lidí, kteří jsou postiženi, čili ve prospěch jednotlivých pracovníků jak v Belgii, tak v Irsku nebo v kterémkoli jiném evropském státě, a nikoli ve prospěch firmy. Jsou to prostředky určené na podporu lidí, jednotlivých osob, nikoli firem.
<SPEAKER ID="440" NAME="Elisabeth Morin-Chartier" LANGUAGE="FR">
Pane předsedající, pane komisaři, dámy a pánové, rád bych se vrátil k případu, který musíme řešit v rámci Fondu pro přizpůsobení se globalizaci. V tomto ohledu pracujeme samozřejmě v zájmu zaměstnanců, abychom zvýšili jejich vyhlídky na zaměstnání, když jsou postiženi nezaměstnaností ve svém hospodářském odvětví.
<P>
Vraťme se však nyní k případu Dell, o kterém byla paní Beresová nucena mluvit. Podnik v Irsku se zaměřuje na produkci stolních počítačů. Okamžik, kdy Komise podporovala vytvoření podniku stejné společnosti zaměřené na výrobu laptopů v Polsku, byl okamžikem-protože trh tímto způsobem funguje a protože poptávka po laptopech je mnohem vyšší- který naznačoval pád výrobního závodu v Irsku.
<P>
Volba mezi dvěma místy produkce byla náznakem obtíží, kterým musíme čelit ve prospěch irských pracovníků. Proto když jsme posuzovali oba dané případy v naší pracovní skupině zabývající se Fondem pro přizpůsobení se globalizaci, požádali jsme Komisi, aby pozorně sledovala všechny podpory poskytnuté oběma podnikům, a to buď na evropské, nebo regionální úrovni, protože evropské politiky podpory, které rozvíjíme, nesmějí být používány nevyváženým způsobem a nesmí být obráceny proti zaměstnancům.
<P>
Z toho důvodu chceme věnovat větší pozornost těmto problémům na počátku, aby se s nimi nemuseli vypořádávat zaměstnanci.
<SPEAKER ID="441" NAME="Alan Kelly">
jménem skupiny S&D. - Pane předsedající, dne 8. ledna 2009 středozápad Irska, a zejména Limerick, Tipperary a North Kerry, zažily ekonomické trauma jako nikdy předtím. Oznámení o ukončení 2000 pracovních pozic u společnosti Dell v regionu představovalo společně s tisíci pomocnými pracovními místy ztrátu historických rozměrů.
<P>
EU přidělila finanční prostředky z Evropského fondu pro přizpůsobení se globalizaci na okamžitou pomoc ekonomicky citlivým oblastem. Až budeme zítra hlasovat, bude 14,8 milionů EUR pouze schváleno, nikoli rozdáno, více než 2400 lidem k tomu, aby začali nový život. To bude velmi vítáno.
<P>
Peníze budou použity na rekvalifikaci pracovníků, pomoc se zakládáním podniků a zajištění pracovních uplatnění, které jsou velmi potřebné. Sama skutečnost, že zde dnes večer jsou zástupci výboru zaměstnanců společnosti Dell, ukazuje, jak silně tento fond zasahuje pracovníky společnosti Dell a jak moc ho vítají.
<P>
Musím však zdůraznit, že jsme jen v půli cesty. V současnosti máme 18 měsíců, ve kterých je utratit, a já dnes vyzývám našeho místního ministra v Irsku, pana ministra pro podnikání Coughlana, aby osobně zasáhl a pochopil, že existuje plán, jak utratit peníze. Je to jeden z fondů pro řadové pracující lidi a tato příležitost se jim už nikdy nenaskytne. Pane ministře Coughlane, prosím, prosím Vás zařiďte a využijte této jedinečné příležitosti pro středozápad Irska.
<P>
Rád bych poděkoval pánům poslancům a především mým kolegům za jejich podporu žádosti ze společnosti Dell a také požádal, aby podpořili další žádosti za podobných událostí, které přijdou v budoucnu od společností Waterford Crystal a SR Technics.
<SPEAKER ID="442" NAME="Marian Harkin">
jménem skupiny ALDE. - Pane předsedající, moje první připomínka je, že Evropský fond pro přizpůsobení se globalizaci je skutečným vyjádřením solidarity mezi občany EU a státy. Za druhé, jako irská členka jsem potěšena, že pracovníci společnosti Dell, kteří byli propuštěni, mají alespoň výhled a možnost plánovat do budoucna. Jak však zmínil Alan Kelly je velmi důležité, aby všechny programy nebo vzdělávací školení, které jsou zaváděny, byly přizpůsobeny požadavkům zaměstnanců a aby možnost opětovného vstupu na trh práce nebo zahájení vlastního podnikání byla jednoznačným cílem jakékoli pomoci.
<P>
Na závěr bych chtěla potvrdit význam Parlamentu při schvalování finančních prostředků pro zaměstnance společnosti Dell. I přes některé velmi závažné problémy, které zde byly tento večer vzneseny, jsme nepoužili pracovníky jako rukojmí a schválili jsme žádost o 14,8 milionů EUR. Komise však musí zajistit, aby byla mezi evropskými průmyslovými politikami a evropským rozpočtem koordinace a aby evropský rozpočet nebyl využíván ke zvýšení hodnoty akcionářů v některých společnostech, pokud by za to zaplatili zaměstnanci.
<SPEAKER ID="443" NAME="Marije Cornelissen" LANGUAGE="NL">
Žádost Irska o evropské fondy pro ty, kteří zůstali bez práce poté, co společnost Dell uzavřela své závody v Irsku, ukázala na řadu otázek, které je nutné zodpovědět.
<P>
Skutečnost, že společnost jako Dell uzavřela svůj závod v jedné zemi a otevřela ho v jiné, je v zásadě důsledkem obvyklých tržních sil. Různé druhy dotyčné státní podpory však mění věci. Společnost Dell se usadila v Irsku před několika lety za pomoci státní podpory. V současnosti tam zavírá obchod a otevírá závod v Polsku, opět za pomoci státní podpory. Místo toho, aby byli zaměstnanci z Irska placeni ze sociálního plánu společnosti, používají mezitím tito lidé Evropský fond pro přizpůsobení se globalizaci. To podle mého názoru odhaluje závažné nesrovnalosti v průmyslové politice a politice zaměstnanosti. Kolik bylo v konečném důsledku vytvořeno pracovních míst za pomoci veškeré státní podpory, kterou Irsko, Polsko a Evropská unie napumpovaly do společnosti Dell?
<P>
Proto je otázkou, jak Komise a členské státy zajistí soulad jejich politik. Jak můžeme kromě toho zajistit, aby globalizační fond podporoval úsilí, které vytváří firma ve prospěch svých zaměstnanců místo toho, aby je z velké části nahrazoval?
<SPEAKER ID="444" NAME="Ilda Figueiredo" LANGUAGE="PT">
Pane předsedající, vždy jsme zastávali názor, že politika přemísťování podniků by měla být přezkoumána a vždy jsme věřili, že Evropský fond pro přizpůsobení se globalizaci je více zmírňující pro zaměstnance, kteří jsou oběťmi strategií mezinárodních společností nebo nevhodné průmyslové politiky, která se zaměřuje na výrobu a dobré pracovní místa s právy. Proto chceme prosazovat nové politiky v oblasti sociálního rozvoje a pokroku.
<P>
Rovněž se domníváme, že zaměstnanci v Irsku by neměli být podruhé zasaženi strategii zaměřenou na zisk a sociální dumping nadnárodní společnosti Dell, která skončila v Irsku a získala podporu na to, aby se etablovala v Polsku.
<P>
Proto podporujeme tuto zprávu.
<P>
Vyžadujeme však nějaké odpovědi ze strany Komise ohledně budoucnosti. Vyžadujeme radikální změnu v politikách, účinnou kontrolu podpory poskytované nadnárodním společnostem, skutečnou průmyslovou politiku a silné investice k vytváření pracovních míst s právy.
<SPEAKER ID="445" NAME="Seán Kelly" AFFILIATION="PPE">
(GA) Pane předsedající, v první řadě bych rád vyjádřil své upřímné poděkování Komisi za poskytování této velkorysé finanční podpory pro nezaměstnané pracovníky společnosti Dell. Zejména bych chtěl přivítat Gerryho a Denise, kteří jsou tu dnes večer s námi.
<P>
Není pochyb o tom, že Evropská unie, a zejména Komise, má velkou zásluhu na podpoře zaměstnanců společnosti Dell a chtěl bych jim vzdát hold.
<P>
Rovněž také bývalým kolegům, z nichž dva z nich, Marian Harkin a Brian Crowley, jsou dnes večer zde, a také mému bezprostřednímu předchůdci Colmu Burkovi za zavedení fondu již v květnu.
<P>
Komise učinila dvě zásadní rozhodnutí, které byly pro nás velmi důležité: snížila model financování 50/50 z 35 pro národní vlády a 65 pro Komisi a také snížila počet z 1000 na 500, což snad zpřístupní finanční prostředky lidem ve Waterford Crystal a SR Technics v řádném termínu.
<P>
Mám zde dvě výhrady, které bych rád dodal. Jedna z nich je, že prodloužení časové lhůty o dva roky by mělo být rozšířeno na tři, protože mnoho lidí bude dělat kurzy na úrovni třetího stupně, které obvykle trvají tři roky, a druhá připomínka je, že den zahájení by neměl být v den podání žádosti, ale v den odhlášení se zde v Parlamentu a Radě.
<P>
Za tohoto předpokladu mám ještě dvě připomínky, které bych chtěl zmínit. Lidé jsou velmi vděční za to, co se stalo. Poskytli jste naději tam, kde bylo zoufalství. Prokázali jste solidaritu namísto izolace a tento fond bude dobře využíván a nemám pochyb o tom, že by mohl být doposud nejlepším fondem a nejlepším způsobem financování, který sjednala Komise. Opravdu Vám mnohokrát děkuji.
<SPEAKER ID="447" NAME="Frédéric Daerden" AFFILIATION="S&amp;D">
(FR) Pane předsedající, pane komisaři, dámy a pánové, bylo vzneseno několik připomínek, ale využívání Evropského fondu pro přizpůsobení se globalizaci ve mně vzbuzuje dva pocity.
<P>
Za prvé jsem rád, že existuje. Evropští pracovníci potřebují vědět, že Evropa je tady v nepříznivém období, jakým procházíme nyní, pro ně. Za druhé jsem potěšen, že Belgie byla oceněna za kvalitu spolupráce mezi sociálními partnery při přípravě této záležitosti.
<P>
Bohužel je mi také trochu líto, jakým způsobem EGAF funguje. Za prvé je jeho úspěch odrazem složité hospodářské situace v Evropě se všemi až příliš známými důsledky pro společnost.
<P>
Za druhé byl v případě společnosti Dell zpochybněn soulad fondu s ostatními nástroji pomoci. V tomto ohledu plně podporuji připomínky, které vznesla má kolegyně paní Beresová.
<P>
Konečně, pokud jde o rozpočet, položky plateb k přidělení prostředků z fondu musí být převedeny z jiných položek rozpočtu, a pokud je mi známo, musí být převedeny systematicky z Evropského sociálního fondu. Ačkoli je toho dosaženo prostřednictvím platební sazby ze strukturálních fondů, která není tak vysoká, jak by bylo žádoucí, je třeba využívat strukturální fondy k zamýšlenému účelu.
<P>
Na závěr žádám, aby se věnovala zvýšená pozornost financování EGAF a mám dojem, že Komise je tomu nakloněna, pokud přímo nepřidělit EGAF plný finanční základ společně s ostatními fondy, tak alespoň zajistit, aby nebyl výhradně financován ze strukturálních fondů.
<SPEAKER ID="448" NAME="Ivo Belet" AFFILIATION="PPE">
(NL) Chtěl bych učinit stručnou poznámku ke strukturálním účinkům fondu. Jsme přirozeně potěšeni projekty, které byly navrženy a které čekají na schválení. Je samozřejmě stále třeba je všechny vylepšit, což je důvodem mé stručné poznámky.
<P>
Dámy a pánové, fond někdy překročí svůj cíl z prostého důvodu, že postup je příliš náročný, pane Komisaři. Základní cíl fondu je pro pracovníky, kteří jsou postiženi a ztratili své zaměstnání, aby využili rychlé podpory a pomoci při hledání nového zaměstnání. To v současnosti ne vždy funguje vzhledem k tomu, že nejsme schopni jednat dostatečně rychle, a to je velmi nepříjemné, zejména pro starší pracovníky. Rekvalifikace a úleva vyžadují rychlý a nesmlouvavý postoj, který v současnosti zcela chybí.
<P>
Globalizační fond trpí nedostatkem pružnosti, a pokud jste zaměstnancem, který byl propuštěn, a bohužel jste ze společnosti, která není na seznamu, nebudete mít jednoduše nárok na podporu. Každodenně se setkáváme s příběhy, jako je tento, u pracovníků, kteří byli postiženi, ale nemají nárok na podporu a snažíme se vysvětlit - protože je to tak složité - proč to není možné.
<P>
Můj názor je, že musí být nalezeno praktické řešení co nejdříve, pane komisaři, a že potřebujeme mnohem rychlejší přístup a také, pokud to bude možné, vzorec, který nám umožní přijmout "obálkový” způsob práce. Podle mého názoru je nutné přijmout opatření v této oblasti během několika příštích týdnů a měsíců.
<SPEAKER ID="449" NAME="Markus Pieper" AFFILIATION="PPE">
(DE) Pane předsedající, pane komisaři, dámy a pánové, Fond pro přizpůsobení se globalizaci pomáhá lidem k dosažení dalšího vzdělání a kvalifikace. To je sociální stránka Evropy a je to dobrá stránka. Komise však také prověřila dotace poskytnuté společnosti Dell v Polsku z hlediska jejich souladu s pravidly státní podpory. Bylo schváleno 54 milionů EUR polské státní podpory pro společnost Dell, jelikož tato pomoc údajně slouží k prospěchu regionální hospodářské pomoci.
<P>
To vyvolává úvodní otázku, zda musíme mezi sebou v Evropě soutěžit, pokud jde o veřejné peníze. Odpověď je "ne”! Měli bychom změnit pravidla státní podpory, aby dotace na přemísťování společností nebyly vypláceny, a to i členskými státy.
<P>
Mám další otázku, na kterou bych se chtěl dotázat Komisi přímo: zahrnuje částka 54 milionů EUR pro společnost Dell v Polsku peněžní prostředky z evropských strukturálních fondů? Z jakého důvodu, pane komisaři, k tomu Komise nevyjádřila jasné stanovisko? Vyzývám Komisi, aby brala svou kontrolní povinnost podle nařízení o strukturálních fondech skutečně vážně. Žádné finanční prostředky Evropské unie by neměly být vypláceny na přemísťování společností v rámci Evropské unie. To, co jste nám dnes řekl, pane komisaři, byla vyhýbavá odpověď. Schováváte se za zprávy polské vlády. Přímo jste však neposoudili, zda bylo dodrženo evropské nařízení o strukturálních fondech.
<P>
Dosáhněme průhlednosti a zveřejňujme každou dotaci v rámci strukturálních fondů jednotlivě, jako je tomu u zemědělské politiky. To je jediný způsob, jakým můžeme skutečně získat důvěru ve strukturální fondy.
<SPEAKER ID="450" NAME="Csaba Őry" AFFILIATION="PPE">
(HU) Velmi dobře si vzpomínám, když jsme zřídili Fond pro přizpůsobení se globalizaci a i tehdy došlo k rozsáhlým diskuzím o tom, jak by nebylo dobré, kdyby místo zmírňování důsledků ztrát zaměstnání, byla umožněna podpora z fondu pracovníkům, kteří byli propuštěni, aby se opětovně začlenili na trh práce, čímž takříkajíc podněcovat společnosti, aby snadno využily zařízení na přemísťování podniků tak, že fond pokrývá náklady na ztráty stran.
<P>
Případ společnosti Dell je pro to příznačný, protože naše zkušenosti ukazují, že namísto zmírňování důsledků ztrát zaměstnání a prokázání solidarity, působí patrně jako pobídka, jelikož společnost Dell získala podporu jak na propouštění zaměstnanců, tak na přemísťování podniků. Jedná se o prostě o nedostatečnou koordinaci evropských fondů. Fond pro přizpůsobení se globalizaci je součástí politiky hospodářské soutěže a strukturálních fondů. Nemá význam a nebylo by vůbec přínosné, kromě toho by bylo v rozporu s účelem tohoto fondu, kdybychom využívali tyto zdroje protichůdně bez jakékoli koordinace, proto bych rád upozornil Komisi na skutečnost, že je třeba se zamyslet nad koordinovaným využitím evropských veřejných prostředků u tohoto typu případu, aby se předešlo nejasnostem v budoucnosti.
<SPEAKER ID="451" NAME="Silvia-Adriana Ţicău" AFFILIATION="S&amp;D">
(RO) Pane předsedající, pane komisaři, hospodářská a finanční krize zasáhla a bude i nadále vážně negativně ovlivňovat jak ocelářský, tak loďařský průmysl. Galati, město, ze kterého pocházím, bylo zasaženo tisícovými ztrátami pracovních míst v oblasti metalurgie a loděnic.
<P>
Využívání Evropského fondu pro přizpůsobení se globalizaci je krátkodobým a střednědobým řešením k podpoře pracovníků, kteří se nacházejí v těžké situaci po ztrátě pracovního místa. Chtěla bych zdůraznit, že je třeba investovat do modernizace společností v těžkém průmyslu, aby mohly snížit úroveň znečištění v budoucnosti. To nám umožní zachovat pracovní místa a chránit tak pracovníky z dlouhodobého hlediska.
<SPEAKER ID="452" NAME="Brian Crowley" AFFILIATION="ALDE">
Pane předsedající a také páni kolegové, chtěl bych poděkovat panu komisaři a panu zpravodaji za jejich práci v této věci. Komise si bude pamatovat leden, kdy jsem se setkal s mým bývalým kolegou, Colmem Burkem, abychom se pokusili a odstartovali Fond pro přizpůsobení se globalizaci pro zaměstnance společnosti Dell.
<P>
Domnívám se, že to je jasnou známkou toho, jak moc jsme do toho na evropské úrovni investovali, pokud se jedná o přednostní zacházení s lidmi, zajištění, aby lidé byli jádrem politik, snahy o zajištění ochrany jejich životů a v případě problémů nebo potíží, aby Evropská unie byla schopna rychle reagovat.
<P>
Na osobní úrovni bych chtěl poděkovat panu komisaři za jeho aktivní účast v této věci, a to nejen zde v Parlamentu nebo se mnou osobně, ale také za to, že odjel do Limericku, aby se setkal se zaměstnanci.
<P>
A pokud bych mohl sdělit ostatním kolegům, kteří se občas pokoušejí o nemožné, co se týče dalších otázek, že Fond pro přizpůsobení se globalizaci je přes všechny své nedostatky pozitivní z Evropské unie a měli bychom podporovat jeho další rozvoj a prosperitu a především se vrátit ke starému přísloví: Dej člověku rybu a dáš mu jídlo na jeden den. Nauč ho lovit ryby a dáš mu obživu na celý život. Přesně to nám Fond pro přizpůsobení se globalizaci umožňuje.
<SPEAKER ID="453" NAME="Elisabeth Schroedter" AFFILIATION="Verts/ALE">
(DE) Pane předsedající, ráda bych se vrátila k druhému prohlášení pana komisaře Špidly. Prohlásil, že nemůžeme ovlivnit obchodní rozhodnutí. To prostě není pravda. Samozřejmě můžeme ovlivnit obchodní rozhodnutí vyplácením subvencí, platbami z evropského strukturálního fondu a vyplácením podpory.
<P>
Z tohoto důvodu, když Parlament jednal o nařízení, projednal i samotnou otázku přemístění. V konečném důsledku Parlament ustoupil, bohužel, spolu s hlasy skupiny Evropské lidové strany (Křesťanských demokratů), pane Pieper, a stanovil pouze pět let v nařízení o strukturálních fondech, které nejsou dostatečné, pokud vezmeme v úvahu rozsah dotací. Skupina zelených/Evropská svobodná aliance byla jediná skupina, která tehdy prohlásila, že je potřeba alespoň 10 let na tu část nařízení, kterou pan komisař uváděl a která se vztahuje ke splácení ze strany společností, které odejdou. Mohu pouze říci, že tento případ ukazuje, že skupina zelených/ Evropská svobodná aliance měla pravdu.
<SPEAKER ID="454" NAME="Joanna Katarzyna Skrzydlewska" AFFILIATION="PPE">
(PL) Pane předsedající, následkem uvolnění prostředků z Evropského fondu pro přizpůsobení se globalizaci se Evropská unie opět společně potýká s hospodářskými potížemi. Tentokrát jsou to potíže, které vyplývají ze strukturálních změn ve světovém obchodě. Stejně jako v případě finanční krize může být v boji s dopady globalizace účinná pouze integrovaná činnost.
<P>
Prostřednictvím finančních prostředků získaných pro lidi, kteří ztratili zaměstnání, měli jak zaměstnanci v textilním průmyslu v Belgii, tak zaměstnanci společnosti Dell v Irsku okamžitě příležitost, aby se rekvalifikovali a našli si nové zaměstnání. Fond je rovněž určený na podporu podnikání a samostatné výdělečné činnosti. Tato pomoc pro jednotlivé odvětví v různých zemích je vhodným vyjádřením sociální solidarity v rámci Evropské unie.
<P>
Je skutečností, že společnost Dell, která obhajovala přemístění výroby z Irska potřebou najít zemi, ve které jsou nižší výrobní náklady, našla takovou zemi, která je ještě na území Evropské unie, pro společnost Dell to bylo umístění v Polsku ve městě Lodž. Oblast Lodže je ve složité situaci kvůli úrovni zaměstnanosti a společnost Dell zde vytvořila asi 2 000 nových pracovních míst. Tato investice bude mít významný dopad na zlepšení situace v Lodži a jeho okolí a zvýší tempo rozvoje v celém vojvodství.
<SPEAKER ID="455" NAME="Pervenche Berès" LANGUAGE="FR">
Pane předsedající, ráda bych ujistila mého kolegu pana Crowleyho. Žádný člen Výboru pro zaměstnanost a sociální věci nezpochybnil účinnost, užitečnost Fondu pro přizpůsobení se globalizaci. Domníváme se jen, že by mohl být lépe využíván.
<P>
Chtěla bych se také vrátit k jedné z připomínek pana komisaře, kdy nám sdělil, že musí být zabráněno nakupování z fondu. To je právě ten problém, kterému nyní čelíme.
<P>
Když si představím, že předáváte odpovědnost za tuto věc, co byste sdělil budoucímu panu komisaři, který bude mít na starosti Fond pro přizpůsobení se globalizaci? Vzhledem k tomu, že v případě společnosti Dell můžeme jasně vidět nebezpečí zneužití řízení, finančních prostředků Společenství a oprávnění, které bylo uděleno v rámci politiky hospodářské soutěže.
<SPEAKER ID="456" NAME="Vladimír Špidla" LANGUAGE="CS">
Dámy a pánové, myslím si, že diskuze se v zásadě dá zformulovat do dvou paralelních linií. První z nich konstatuje, že fond pro přizpůsobení se globalizaci funguje, ale že existují důvody pro optimalizaci jeho nasazení. Byla zmiňována otázka času, i když si myslím, že otázka času je do určité míry překonána tím, že členský stát může reagovat okamžitě a náklady získat zpět. Přesto si myslím, že to je věc, o které je třeba diskutovat, a že je třeba v tomto směru hledat řešení.
<P>
Stejně tak se otevřela otázka samostatné rozpočtové položky. Je pravdou, že v okamžiku vzniku tohoto fondu to nebylo reálně možné. Přesto fond v této konstelaci funguje. Čili po mém soudu je třeba si položit všechny otázky, které je možné si položit, a nalézt na ně případně lepší řešení, než jsme nalezli doposud. To všechno však nezpochybňuje základní princip, že v případě krize tento fond funguje a reálně pomáhá.
<P>
Druhá otázka, o které se vedla debata, je daleko složitější otázka. Je to otázka delokalizací, otázka případné dotační konkurence a řada dalších otázek, které jsou s tím spojené a které jsou mimořádně komplexní. Myslím si, že je správné se jim věnovat a že je správné se jim věnovat na základě hlubokého pochopení faktů a dovolte mi, abych v této debatě zmínil některé fakty, které souvisejí s případem Dell a které souvisejí také s některými našimi úvahami o celkovém problému.
<P>
První faktem je, že na rozdíl od převládajícího jsou mínění mzdové náklady v Polsku podle OECD na jednotku produkce výrazně vyšší než v Irsku. Čili mzdové náklady v Polsku nejsou nižší, nýbrž vyšší než v Irsku. I to je věc, kterou je třeba si dobře uvědomit, protože vyvozovat závěry z přímých porovnání v komplexních situacích není žádná spolehlivá metoda. Chci zdůraznit, že chceme-li debatovat o těchto věcech, je třeba velmi prohloubit, resp. v některých momentech prohloubit některé naše pohledy.
<P>
Druhá otázka je otázka případu Dell samotného. Je pravda, že Dell zahájil svou činnost v Limericku v roce 1991, tzn. před osmnácti lety. Je také pravdou, že není zaznamenáno, že by pro tuto činnost získal z evropských fondů jakoukoliv podporu. Žádná takováto informace není, i když nevylučuji, že získal podporu z regionálních fondů, protože v té době, v roce 1990, neexistovaly povinnosti a metody, které by nám umožnily, abychom tuto informaci obdrželi. Je také faktem, že rozhodnutí přesunout se do Lodže padlo na úrovni Dellu v roce 2007. Je také faktem, že peníze, které byly použity jako státní pomoc, jsou polské peníze a že tato pomoc byla oznámena v prosinci 2007. Nejsou to tedy prostředky z evropských strukturálních fondů. V tomto případě - není to ve všech případech, ale v případech, které jsou nad padesát milionů eur, a toto byl ten náš případ - probíhá posuzování velmi podrobně a zabývá se taky otázkami pracovního trhu. Závěr Komise byl, že tyto dvě operace, které jsou odděleny tak výrazně v čase, spolu nesouvisí. To však nic neznamená a nijak to nezpochybňuje skutečnost, že otázky používání evropských prostředků musí být znovu a znovu hluboce diskutovány na základě našich nových poznatků a že zajistit vyšší míru koherence je nepochybně správné. Myslím si, že případ Dell posloužil jako dobrý odrazový můstek a že je jistě správné v této diskuzi pokračovat.
<P>
Dámy a pánové, děkuji za debatu a za možnost se spolu s vámi zamyslet nad některými aspekty použití Evropského fondu pro přizpůsobení se globalizaci a dovolte mi, abych na závěr jednoduše konstatoval, že v řadě našich politik jistě existuje riziko neúčelného nebo ne zcela optimálního použití a toto inherentní riziko bude v našich politikách tak, jak se budou vyvíjet, přítomno trvale. Je tedy na nás, abychom si toho byli vědomi, abychom se odvážili podívat se na některé zažité principy novýma očima a nalezneme-li intelektuální a technické řešení a politickou shodu, abychom tyto staré, zažité, možná že až přežité metody změnili.
<SPEAKER ID="457" NAME="Reimer Böge" LANGUAGE="DE">
Pane předsedající, rád bych znova zdůraznil, že jsme ve spolupráci mezi Rozpočtovým výborem a Výborem pro zaměstnanost a sociální věci v posledních měsících usilovali o to, abychom co nejdříve zavedli postupy podle stanoviska druhého výboru, který dokonce ustanovil zvláštní pracovní skupinu za tím účelem, aby byly finanční prostředky po co nejpřesnějším zkoumání a co nejrychleji k dispozici ve prospěch postižených pracovníků a jejich blízkých rodin.
<P>
Za druhé bych rád sdělil, že v rámci přezkumu víceletého finančního rámce a nových nástrojů v průběhu přezkumu a revize rozpočtu musíme také prověřit fungování a přínos Evropského fondu pro přizpůsobení se globalizaci, stejně jako ostatní nástroje, zvláště pokud jde o dopady na řízení a interakci institucí na národní a evropské úrovni. Musíme zvážit, jak by tato interakce s Evropským sociálním fondem (ESF) mohla být lépe formována. Měli bychom proto být otevření všem možným diskuzím, které by vedly ke zlepšení.
<P>
Co se týče zdrojů financování, pane komisaři, měl jste z čistě technického hlediska naprosto pravdu v tom, co jste řekl o položkách plateb z ESF. V konečném důsledku bych však chtěl, aby celkový obraz závazků a plateb podle víceletého finančního rámce jak pro strukturální fondy, tak pro ESF vycházel z toho, jak jsme dohodli v celkových částkách. Nesmí se stát, že v důsledku nedostatečného provedení, obtížím v kontrole a řízení systému a opožděnému provedení těchto fondů, zůstanou finanční prostředky nevyužité a že každý rok použijeme část těchto prostředků na další programy jako je tento. To není v zájmu tvůrců.
<P>
Prozatím zohledníme to, co jste prohlásil o otázkách státní podpory. Samozřejmě jsme podobnou otázku ohledně společnosti Nokia v Bochumi a jejího přemístění do Rumunska položili na jiném místě. I přesto musím říci, že je nutné zaměřit se na součinnost Komise a informačních povinností členských států. Někdy mám dojem, že pokud se jedná o tyto otázky, záležitosti se odehrávají podobným způsobem jako při kontrole rybolovných kvót: jedna strana tlačí tak trochu na druhou a v konečném důsledku neexistuje žádný účelný systém. V tomto ohledu zůstaneme u míče a budeme podrobně sledovat tyto otázky v podobných situacích a trvat na tom, aby Komise jednala v souladu s nařízeními a pravidly, které jsme schválili v roce 2007.
<P>
Konečně, moje žádost na Vás všechny: prosím Vás hlasujte zítra ve prospěch tohoto uvolnění prostředků z Evropského fondu pro přizpůsobení se globalizaci.
<SPEAKER ID="458" NAME="Předsedající">
Rozprava je ukončena. Hlasování se bude konat ve středu dne 25. listopadu 2009.
<P>
Písemná prohlášení (článek 149 jednacího řádu)
<SPEAKER ID="459" NAME="Iosif Matula  " AFFILIATION="PPE">
písemně. - (RO) Pane předsedající, podporuji zprávu, kterou předložil můj kolega pan Böge, jelikož jsem přesvědčen, že mnozí pracovníci v Evropě, kteří byli propuštěni, vyžadují pomoc zahrnující i pomoc z evropských fondů. Více než 37 milionů EUR bylo poskytnuto 10 275 pracovníkům v roce 2009, což je zdaleka nejblíže maximálnímu stropu 500 milionů EUR, který se na tento evropský fond poskytuje. Musím zdůraznit, že tyto finance jsou určené pro propuštěné zaměstnance nikoli pro společnosti. Evropská unie nesmí finančně podporovat strategii společností, které se přemístí a propustí pracovníky, zejména pokud se společnosti přemístí mimo EU nebo ve stejnou dobu získají podporu od jiného členského státu.
<P>
Je pro nás nezbytné velmi podrobně sledovat způsob, jakým probíhá přemísťování společností. Zátěž sociálních nákladů spojených s uzavřením nebo přemístěním podniků nesmí být přesunuta na daňové poplatníky v Evropě. Nezapomínejme, že fond byl vytvořen k poskytování dodatečné podpory pracovníkům, kteří byli propuštěni v důsledku velkých strukturálních změn v celosvětovém podnikovém sektoru a také pro ty, kteří byli propuštěni v důsledku světové finanční a hospodářské krize po 1. květnu 2009. Věřím, že přístup k evropským fondům může poskytnout novým členským státům značnou pomoc, která jim umožní překonat obtíže způsobené hospodářskou krizí a přizpůsobit se struktuře hospodářské soutěže na jednotném evropském trhu
