<CHAPTER ID="007">
Návrh nařízení Komise o registraci, hodnocení, povolování a omezování chemických látek (REACH), pokud jde o soulad s přílohou XVII (rozprava)
<SPEAKER ID="030" NAME="Předsedající">
Dalším bodem rozpravy je ústní otázka, kterou pan Ouzký a pan Sacconi položili Komisi jménem Výboru pro životní prostředí, veřejné zdraví a bezpečnost potravin týkající se návrhu nařízení Komise o registraci, hodnocení, povolování a omezování chemických látek (REACH) pokud jde o soulad s přílohou XVII - B6-0230/2009).
<SPEAKER ID="031" NAME="Guido Sacconi">
autor. - (IT) Pane předsedající, dámy a pánové, naše dnešní rozprava je obzvláště důležitá, jak víme, ze dvou důvodů: za prvé proto, že hovoříme o látce, která způsobila mezi občany a pracovníky továren, kde je používána a vyráběna, největší újmy a nejvíce úmrtí, a sice o azbestu. Za druhé proto, že jednáme o jednom z prvních opatření, které má uplatňovat toto nesmírně důležité nařízení, jenž určitým způsobem poznamenalo toto funkční období tohoto Parlamentu, a sice nařízení REACH.
<P>
Abych uklidnil Komisi a místopředsedu Tajaniho, který ji zde dnes zastupuje, dovolte mi rovnou říci, že svým dotazem, který jsme položili, a návrhem usnesení, o kterém budeme dnes hlasovat, se nestavíme proti návrhu prováděcího nařízení, který Komise v této záležitosti přijala. Odkazuji na bod 2.6 tohoto návrhu opatření obsahující chybějící přílohu 17, která měla zreprodukovat ustanovení přílohy 1 směrnice 76 - směrnice o nebezpečných látkách, která bude nahrazena směrnicí REACH, a proto byla zrušena - tento bod 2.6 rozšiřuje zákaz na prodej azbestových vláken a výrobků obsahujících azbest na trhu.
<P>
Pravdou však je, že ve stejném rozhodnutí jsou výjimky, které mají být uděleny určitým členským státům - pro přesnost mohu uvést, že jsou čtyři - které si mohou ponechat zboží prodávané na trhu před rokem 2005 a rovněž membrány obsahující chrysotilový azbest používaný při výrobě stávajících zařízení na elektrolýzu. Možnost uplatnění těchto výjimek je samozřejmě podmíněna tím, že dotyčné členské státy budou dodržovat všechny předpisy Společenství o ochraně zaměstnanců, což fakticky znamená, že tato zařízení, vzhledem k tomu, že se blíží ke konci své životnosti, nepředstavují problémy pro zdraví zaměstnanců.
<P>
Existuje důvod, proč se proti tomuto nestavíme: tyto výjimky sice existují, ale musíme vzít na vědomí, že Komise zajistila takříkajíc mechanismus, podle něhož budou tyto výjimky v určité době - přesněji řečeno v roce 2012 - přezkoumány na základě zpráv, které mají být vypracovány dotyčnými členskými státy a podle nichž Evropská agentura pro chemické látky vypracuje dokumentaci stanovující postupné rušení těchto výjimek.
<P>
Nevyslovujeme tedy svůj nesouhlas, ale svým usnesením chceme zcela jistě poskytnout vám, členům Komise, silný podnět k tomu, abyste byli trochu smělejší, postoupili řekněme kousek dále a trochu rychleji, a abyste především pamatovali na to, že již existují alternativy ke chrysotilovému azbestu, přinejmenším pro vysokonapěťová zařízení, a že dotyčné firmy ve skutečnosti již zahájily slibné výzkumné programy, jejichž cílem je nalézt alternativy rovněž pro nízkonapěťová zařízení.
<P>
Náš podnět a příspěvek má dvojí cíl. Prvním cílem je stanovit si datum, termín - my navrhujeme rok 2015 - do kterého budou tyto výjimky zrušeny, vytvořit skutečnou strategii pro rušení výjimek, včetně opatření, kterých bude poté zapotřebí pro bezpečnou demolici těchto zařízení a také pro zajištění bezpečnosti vývozu.
<P>
Závěrem bych chtěl říci, že druhá věc, na kterou se Komise ptáme - a také na toto bychom rádi dostali odpověď - se týká bodu, který je pro nás kriticky důležitý. Jedná se o to, že dosud nebyl přijat seznam výrobků obsahujících azbest, pro které bude ve Společenství platit výjimka, a tak samozřejmě žádáme, aby byl tento seznam vyhotoven co nejdříve, do roku 2012, aby byla umožněna lepší kontrola a lepší informovanost.
<SPEAKER ID="033" NAME="Antonio Tajani" LANGUAGE="FR">
Pane předsedající, dámy a pánové, nejprve bych se rád omluvil jménem svých kolegů, místopředsedy Verheugena a pana Dimase, kteří zde žel dnes ráno nemohou být a zúčastnit se této rozpravy. Vím, že pan Verheugen vede intenzivní a plodné debaty se zpravodajem panem Sacconim, kterému bych rád poděkoval za jeho skvělou práci - a říkám to také v osobní rovině.
<P>
Komise se plně hlásí k cíli, o nějž usilují odborníci zabývající se lidským zdravím a životním prostředím, a to tím, že na jedné straně brání veškerému styku s azbestem a na druhé straně usiluje o naprostý zákaz používání azbestu ve všech jeho podobách
<P>
V rámci Evropské unie existují velmi přísné předpisy o prodeji azbestových vláken na trhu a o používání, vývozu a likvidaci azbestových vláken. Prodej všech azbestových vláken na trhu a používání všech azbestových vláken již bylo vyloženě zakázáno směrnicí 1999/77/ES.
<P>
Pokud jde o další způsoby použití, členské státy mohou povolit používání určité formy chrysotilového azbestu v zařízeních pro elektrolýzu, která byla v provozu již v roce 1999, a to do konce životnosti těchto zařízení a do doby, dokud nebudou zajištěny vhodné bezazbestové náhrady.
<P>
Této výjimky využívají čtyři členské státy. Přezkoumání v letech 2006 a 2007 ukázalo, že všechny limity pro styk s azbestem na pracovišti jsou dodržovány a že v dané době neexistovala pro určité velmi specifické procesy žádná alternativa. Tento stávající limit bude začleněn do přílohy XVII nařízení REACH a výjimka pro membrány obsahující chrysotil bude znovu přezkoumána v roce 2011.
<P>
V červnu 2011 budou muset členské státy předložit zprávu o svých snahách vyvinout membrány bez chrysotilu, o opatřeních přijatých na ochranu zaměstnanců a o zdrojích a množstvích používaného chrysotilu. Komise poté požádá Evropskou agenturu pro chemické látky, aby prozkoumala tyto zaslané informace za účelem zrušení této výjimky.
<P>
Směrnice 87/217/EHS o předcházení a snižování znečištění životního prostředí azbestem stanoví opatření pro omezování azbestových emisí při určitých demoličních, dekontaminačních a likvidačních akcích s cílem zajistit, aby tyto činnosti nezpůsobily znečištění azbestovými vlákny nebo azbestovým prachem.
<P>
Směrnice 83/477/EHS, změněná směrnicí 2003/18/ES, o ochraně zaměstnanců před riziky spojenými s expozicí azbestu při práci, obsahuje řadu opatření pro zajištění dostatečné ochrany zdraví zaměstnanců v případech, kdy jsou zaměstnanci vystaveni rizikům spojeným se stykem s azbestovými vlákny. Firmy musí poskytnout důkaz o své schopnosti provést demoliční práce nebo práce spočívající v odstranění azbestu. Před demolicí nebo odstraněním azbestu musí vypracovat plán stanovující opatření potřebná k tomu, aby bylo zajištěno, že zaměstnanci nebudou vystaveni vyšší koncentraci azbestu ve vzduchu než 0,1 vláken azbestu na cm3 v průběhu průměrné osmihodinové směny.
<P>
Rámcová směrnice 2006/12/ES o odpadu a směrnice 1999/31/ES o skládkách odpadů v souladu s rozhodnutím Rady o kritériích pro odpady přijatelné pro skládky zavazují členské státy, aby zajišťovaly kontrolovanou likvidaci azbestových vláken a zařízení obsahujících azbestová vlákna. Členské státy musí zajistit, aby byl odpad recyklován nebo zničen, aniž by bylo ohroženo lidské zdraví a aniž by to vyžadovalo použití procesů nebo metod, které by mohly poškodit životní prostředí.
<P>
Existují podrobné požadavky týkající se postupu pro likvidaci a skládkování azbestu; například skladovací prostor musí být znovu zakrýván každý den a před každým zhutňováním. Skládka musí být znovu zakryta konečnou vrstvou s cílem zabránit rozptýlení vláken. Musí být přijata opatření, která zabrání jakémukoli používání dotyčného pozemku po uzavření skládky. Jakýkoli případný vývoz azbestových vláken je upraven nařízením (ES) č. 689/2008 a od roku 2005 byl zaznamenán pouze jeden případ vývozu azbestových vláken z Evropské unie do třetí země.
<P>
Navíc jsou rozhodnutí týkající se azbestu, která jsou obsažena v příloze XVII nařízení REACH, formulována tak, že zakazují výrobu azbestových vláken v Evropské unii, což znamená, že vývoz bude vyloučen. Odpad obsahující azbest je nebezpečný odpad. Basilejská úmluva a nařízení (ES) č. 1013/2006 o přepravě odpadů zakazují vývoz azbestového odpadu do zemí, které nepatří do OECD. Pokud jde o přepravu mezi členskými státy Evropské unie a OECD, na tuto přepravu se vztahuje stanovený postup pro předchozí písemné oznámení a schválení.
<P>
Závěrem chci říci, že vzhledem k těmto bodům vás mohu ujistit, že Komise bude zkoumat, zda existují důvody k navržení dalších legislativních opatření ohledně kontrolované likvidace azbestových vláken a ohledně dekontaminace nebo likvidace zařízení obsahujících azbestová vlákna, která by šla nad rámec platné legislativy, a to pro nakládáni s odpady i pro ochranu zaměstnanců.
<P>
místopředseda Komise. - (IT) Pane předsedající, dámy a pánové, pokud jde o seznam výrobků obsahujících azbest, které mohou být schváleny na trhu použitého zboží, dosud není k dispozici - abych ihned odpověděl na otázku pana Sacconiho - avšak Komise plánuje přezkoumat tuto situaci v roce 2011 s cílem vypracovat harmonizovaný seznam platný v rámci celé Evropské unie. Proto doufám, že jsem vaši žádost splnil.
<SPEAKER ID="035" NAME="Anne Ferreira">
jménem skupiny PSE. - (FR) Pane předsedající, pane komisaři, dámy a pánové, jak již bylo řečeno, v roce 1999 Evropská unie přijala směrnici zakazující azbest od 1. ledna 2005, avšak povolující výjimku pro membrány používané pro stávající elektrolytické články, dokud neskončí jejich životnost.
<P>
Tato výjimka, která musela být přezkoumána před 1. lednem, měla za účel umožnit dotyčným firmám vypracovat plány, jak přestat používat azbest. Dnes tu máme zpoždění 18 měsíců; je proto načase, abychom pokročili. Je pravdou, že v rámci přezkoumání přílohy XVII k nařízení REACH Komise navrhuje rozšířit současný zákaz na používání a prodej azbestových vláken a výrobků obsahujících tato vlákna, avšak zachovává možnost používat azbest v továrních zařízeních pro elektrolýzu bez stanovení časového limitu, přestože existují bezazbestové alternativy a mnohé firmy je používají.
<P>
Komise navíc přijímá ustanovení, které dovoluje prodávat na trhu výrobky obsahující azbest v souladu se systémem, který by se mohl lišit podle jednotlivých zemí. To je nepřijatelné, protože používání tohoto výrobku způsobuje velký počet nemocí spojených se stykem s azbestovými vlákny. Navíc počet lidí podléhajících těmto nemocem pravděpodobně v dalších několika letech nadále poroste, neboť tento výrobek byl ještě před několika málo lety používán. Vliv azbestu na zdraví je znám již dlouho.
<P>
Ráda bych dodala, že rozhodnutí Komise oslabuje některá ustanovení v nařízení REACH, v neposlední řadě zásadu nahrazení; je to špatný signál, který byl vyslán ostatním firmám. Současná ekonomická krize nemůže toto rozšíření omlouvat.
<P>
Navíc toto stanovisko Komise, které je podporováno většinou členských států v Radě, není v souladu se stanoviskem Evropské unie, která se snaží zavést celosvětový zákaz azbestu.
<P>
Než skončím, chtěla bych zmínit jeden poslední bod: Evropská konfederace odborových svazů dnes tvrdí, že nebyla v této záležitosti konzultována a naznačuje, že byl vyslechnut a zohledněn pouze názor některých firem. Komise za sebe tvrdí opak. Mohl byste nám tento bod nějak osvětlit?
<SPEAKER ID="036" NAME="Satu Hassi">
jménem skupiny Verts/ALE. - (FI) Pane předsedající, dámy a pánové, historie azbestu je smutným a varovným příběhem o tom, co se může stát, když je ignorována zásada obezřetnosti. Azbest byl nejprve používán jako materiál, který měl výborné technické vlastnosti a pak, o něco později, se zjistilo, že zabíjí lidi. Například v mé zemi počet úmrtí, k nimž dochází každý rok kvůli azbestu, dosud neklesl. Koneckonců, může to trvat až 40 let, než se dotyčná nemoc rozvine.
<P>
Účelem tohoto usnesení, které máme před sebou, není zrušit rozhodnutí o komitologii, o kterém se zmiňuje. Myslím, že jeho nejdůležitějšími body jsou odstavce 8 a 9, které se týkají myšlenky, že by Komise měla někdy letos předložit legislativní návrh o tom, jak provést úplné zničení azbestu, azbestových vláken a zařízení a konstrukcí obsahujících azbestová vlákna.
<P>
Samozřejmě, stále máme velké množství budov, včetně veřejných budov, lodí, továren a elektráren, které mají konstrukce obsahující azbest a lidé jsou například působení azbestu vystaveni, když se budovy renovují, pokud nejsou přijata přísná ochranná opatření. Tyto konstrukce obsahující azbest musí být zjištěny a musí být provedena jejich demolice a azbest musí být zlikvidován bezpečně a takovým způsobem, aby lidé již nebyli znovu vystaveni jeho působení.
<P>
Měli bychom si vzít ponaučení ze smutného příběhu azbestu a z našich zkušeností s ním, když se zabýváme novými a současnými zdravotními riziky. Například výzkumníci zabývající se karbonovými nanotrubicemi říkají, že jejich vliv na zdraví je velice podobný vlivu azbestu. Z tohoto důvodu se musíme poučit ze svých zkušeností a jednat v souladu se zásadou obezřetnosti například tehdy, když přijímáme základní legislativní nástroje týkající se nano-materiálů.
<SPEAKER ID="037" NAME="Vittorio Agnoletto">
jménem skupiny GUE/NGL. - (IT) Pane předsedající, pane Tajani, dámy a pánové, skutečně se zdá, jako by to, že azbest způsobil již tisíce úmrtí a že desetitisícům lidí hrozí v příštích letech smrt způsobená vystavením účinkům azbestu - jak víme, latentní období může být až 15 nebo dokonce 20 let -vůbec nic neznamenalo.
<P>
Zdá se, že soudní proces s firmou Eternit, který byl zahájen v Turíně v souvislosti s událostmi v Casale Monferrato, kde není ani jedna rodina, která by neutrpěla ztrátu, neznamená nic. Azbest měl být účinně zakázán členskými státy uplatňujícími směrnici z roku 1999. Tyto státy měly přijmout veškerá možná preventivní opatření, aby chránily zaměstnance vystavené účinkům azbestu uplatňováním směrnice z roku 2003, zavíráním továren, zneškodňováním kontaminovaných míst a odškodňováním obětí a místních obyvatel. To nebylo provedeno všude. Bylo vykonáno málo nebo vůbec nic.
<P>
Již jsem zmínil soudní proces v Turíně, kde jsou obviněni švýcarští a belgičtí majitelé. Každý o tom věděl, ale bylo vykonáno jen málo, a především průmysl se vyhýbal své odpovědnosti, pracoval v rámci mezer vytvořených liknavostí státních orgánů. Tuto liknavost lze pozorovat na událostech v Itálii, v Brioni, kde azbest nebyl odstraněn, v Porto Marghera a v Cengio, kde stále dochází k úmrtím. Dnes tento průmysl žádá Komisi, aby přijala další výjimku z nařízení REACH z roku 2006, která již byla udělena na omezenou dobu, pro chrysotilová azbestová vlákna.
<P>
Je pravdou, že nízkonapěťová zařízení pro elektrolýzu představují omezenou oblast využití a takovýchto zařízení existuje pouze málo, avšak v případech, kdy průmyslníci tvrdí, že je nemožné použít alternativu, by měly být provozovny zavřeny. Může to znít jako vydírání, ale alternativy k tomuto procesu byly ve Švédsku nalezeny s použitím bezazbestové membránové technologie jako náhrady při nízkém napětí a podobné řešení bylo také přijato pro výrobu vodíku. Proč "ano" v některých státech a "ne" v jiných? Protože v té dlouhé bitvě za zákaz polychlorovaných uhlovodíků došlo k nesčíslným opomenutím a byly použity nesčíslné zdržovací techniky, které dokonce podporovalo generální ředitelství Evropské komise pro podniky a průmysl. Také v tomto případě nebyl ostatním dán dobrý příklad.
<P>
Směrnice z roku 1999 zakazující azbest stanovila, že před přezkoumáním tohoto povolení by mělo být vypracováno stanovisko vědeckého výboru pro toxikologii, které však nikdy vypracováno nebylo. Takto Komise dodržuje směrnice? Nemluvě o odborových svazech, které říkají, že nikdy nebyly konzultovány.
<P>
Evropský parlament koná svůj díl práce, aby vykompenzoval selhání druhých. Toto usnesení vyzývá Komisi, aby do roku 2009 vyplnila legislativní mezeru týkající se zákazu již použitých výrobků obsahujících azbest; střešních krytin, dílů letadel a všeho dalšího, co by mělo být jednou provždy zlikvidováno. Opět jsou však stanovována přesná data pro strategii pro zákaz všech druhů azbestu do roku 2015, avšak tyto cíle byly stanoveny již v roce 1999. Uplynulo deset let a umírání pokračuje.
<P>
Mezi prvními iniciativami tohoto funkčního období tohoto Parlamentu byla výzva Skupiny konfederace Evropské sjednocené levice a Severské zelené levice k vytvoření fondu Společenství pro odškodnění obětí a pro zajištění příležitostných prostředků na dekontaminaci. Toto byla konkrétní žádost adresovaná Komisi, která se dnes namísto toho sklání před vůlí nadnárodních firem. Musíme se však pohnout kupředu k praktickým činům a závazkům. Pouze až budou tyto vykonány a přijaty, počínaje požadavky tohoto usnesení, můžeme být chápavější. Dnes není tato ochota patrná, a proto budeme hlasovat proti udělení této výjimky.
<SPEAKER ID="038" NAME="Předsedající">
Slovo má pan Bowis. Máme jej velmi rádi a vážíme si jej a jsme rádi, že se uzdravil.
<SPEAKER ID="039" NAME="John Bowis">
jménem skupiny PPE-DE. Pane předsedající, jste velmi laskav. Děkuji vám za vaše slova. Je dobré být zpátky na můj poslední týden v tomto Parlamentu - vlastně jakémkoli parlamentu. 25 let ve volených politických funkcích myslím stačí.
<P>
Chci jen při této poslední příležitosti říci, že mnozí z nás v této sněmovně se výrazně podíleli na procesu REACH: Guido Sacconi a mnozí kolegové položili základy bezpečnějšího, lepšího rámce pro chemické látky. Mé poselství pro další Parlament zní: "Buďte bdělí; hlídejte tento proces".
<P>
Podobně, jak řekla Satu Hassi, se již dlouho zabýváme azbestem a máme velmi silný dojem, že si na něj musíme dávat pozor. Když jsem ležel na nemocniční posteli po operaci srdečního bypassu a litoval jsem se, díval jsem se v televizi na zemětřesení v Itálii a to mi umožnilo podívat se na své problémy s patřičným nadhledem. Ale také mi to samozřejmě v této souvislosti připomnělo, že když dojde k takovéto katastrofě, může se do atmosféry uvolnit azbest. Azbest je velmi často neškodný, dokud je přikrytý. Nebezpečí nastává teprve tehdy, když se dostane ven, takže jedním z úkolů musí být to, že se musíme podívat na ohrožené oblasti naší Evropské unie, abychom zjistili, kde bychom měli na toto riziko klást důraz a propříště jej sledovat.
<P>
Po této své řeči bych chtěl nyní již jen poděkovat svým kolegům za jejich přátelství, jejich podporu a jejich zprávy v posledních týdnech. Budu si cenit oněch 10 let, které jsem strávil v tomto Parlamentu, a budu se zájmem sledovat, jak příští Parlament naváže na projekty, které se nám zde snad podařilo zahájit.
<P>
(Potlesk)
<SPEAKER ID="040" NAME="Předsedající">
Děkuji vám velice, pane Bowisi. Mohu vás ujistit, že mnozí z nás na vás nikdy nezapomenou a budou vděční za vaše úsilí a obětavost v tomto Parlamentu.
<SPEAKER ID="041" NAME="Guido Sacconi">
autor. - (IT) Pane předsedající, dámy a pánové, to jsou přesně mé pocity. Také bych rád vyslovil osobní poznámku.
<P>
Nejprve však musím uznat, že odpověď Komise na konkrétní otázky, které klademe ve svém usnesení, byla z větší části pozitivní. Bude samozřejmě na novém Parlamentu, aby kontroloval a zajistil, aby byly nastíněné závazky splněny, a to ve stanovených termínech.
<P>
V osobní rovině bych rád řekl dvě věci. Za prvé přeji jen to nejlepší panu Bowisovi, se kterým jsem rozsáhle spolupracoval. Možná bychom my dva mohli založit klub pozorovatelů Evropského parlamentu, zejména pro sledování těch záležitostí, na kterých jsme společně vykonali tolik práce a které, jak se domnívám, přinesly skvělé plody.
<P>
Za druhé musím říci, že je poněkud symbolické, že můj poslední projev v této sněmovně se týká nařízení REACH a jeho uplatňování, čímž jsem se zabýval již od počátku tohoto funkčního období tohoto Parlamentu, kdy se zdálo, že nikdy nedojdeme na konec této legislativní cesty. Ukazuje se, že jsem šťastlivec; mám také štěstí v tom, že jsem poznal lidi jako jste vy kolegové poslanci a jako jste vy pane předsedo; při spolupráci jsme si opravdu rozuměli a dosáhli jsme, domnívám se, skutečně významných výsledků pro evropské občany.
<SPEAKER ID="042" NAME="Předsedající">
Děkuji vám, pane Sacconi. Ujišťuji vás, že vás také budeme postrádat kvůli vaší práci a obětavosti. Rád bych vám popřál mnoho štěstí a zdaru ve vaší budoucí činnosti, o níž jsem si jistý, že bude pokračovat ve stejném stylu, na jaký jsme si zde zvykli.
<SPEAKER ID="043" NAME="Antonio Tajani" LANGUAGE="IT">
Pane předsedající, dámy a pánové, také já bych před ukončením této rozpravy rád poděkoval panu Sacconimu a panu Bowisovi a činím tak jako jejich starý spolužák, neboť pracuji v tomto Parlamentu již tolik let.
<P>
Chtěl bych jim poděkovat za jejich práci, kterou vykonali, a za účast na různých koalicích, které dělají tomuto Parlamentu čest. Takže jako poslanec Evropského parlamentu a dnes jako komisař a místopředseda Komise jim děkuji za jejich nesmírně cenný podíl na práci tohoto Parlamentu a za to, že - navzdory tomu, co někteří novináři někdy říkají - ukázali, že mohou existovat dobří zástupci, kteří se starají a skutečně slouží institucím, jež reprezentují půl miliardy Evropanů. Z tohoto důvodu jsem jim chtěl poděkovat v tomto mém posledním projevu, který pronáším v tomto funkčním období tohoto Parlamentu jako komisař.
<P>
Jak jsem říkal, chtěl jsem poděkovat panu Sacconimu, každopádně jako členovi Výboru pro životní prostředí, veřejné zdraví a bezpečnost potravin za to, že tuto klíčovou otázku předložil k jednání, a panu Bowisovi, jehož projev a poznámky ukázaly, jak důležité je toto téma pro všechny občany. Myslím a doufám, že se této rozpravě podařilo rozptýlit jakékoli pochybnosti a obavy: Komise bude Parlamentu podávat pravidelné zprávy o uplatňování příslušného nařízení a dovolte mi jasně říci, že v ochraně zaměstnanců, zdraví a životního prostředí nebudeme dělat žádné kompromisy.
<P>
Pokud jde o poznámky, které pronesla paní Ferreirová a pan Agnoletto, rád bych jménem Komise poukázal na to, že Konfederace evropských odborových svazů konzultována byla a zejména pracovníci v chemickém průmyslu prohlásili, že souhlasí se zachováním výjimky.
<P>
Rád bych také zdůraznil, že není pravdou, že neexistují žádné časové limity, protože tato výjimka se zruší, až bude k dispozici alternativní výrobek. Dále mi dovolte připomenout, že Komise v roce 2011 provede komplexní přezkoumání. Děkuji vám ještě jednou za vaše poznámky a za veškerou pilnou práci, kterou jste věnovali tak citlivé záležitosti týkající se nejen zdraví zaměstnanců, ale řekl bych, že zdraví všech občanů EU.
<SPEAKER ID="044" NAME="Předsedající">
Závěrem této rozpravy uvádím, že jsem obdržel jeden návrh usnesení předložený v souladu s pravidlem 108(5) Jednacího řádu.
<P>
Rozprava je ukončena.
<P>
Hlasování se bude konat dnes ve 12:00.
<P>
Písemná prohlášení (Článek 142)
<SPEAKER ID="045" NAME="Richard Seeber  " AFFILIATION="PPE-DE">
písemně. - (DE) Další snížení množství azbestu v Evropě musí být bezvýhradně uvítáno.
<P>
Vzhledem k tomu, že karcinogenní účinky azbestových vláken jsou známy již celá desetiletí a že EU také v roce 2003 zavedla zákaz používání této škodlivé látky v nových výrobcích, poslední zbytky azbestu by nyní měly z Evropy pomalu mizet.
<P>
Většina členských států již volí alternativní metody. Zejména v oblasti zařízení pro elektrolýzu lze často jako náhradu za azbest použít jiné materiály.
<P>
Vzhledem ke zvýšené informovanosti Evropanů o zdravotních otázkách a velmi vysoké úrovni ochrany životního prostředí a zdraví v Evropě je nepřijatelné, že jsou v Evropě ještě stále v oběhu karcinogenní látky.
