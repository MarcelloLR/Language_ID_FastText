<CHAPTER ID="021">
Zákaz vývozu a skladování kovové rtuti (rozprava) 
<SPEAKER ID="497" NAME="Předsedající">
Dalším bodem programu je doporučení společného stanoviska Rady na přijetí nařízení Evropského parlamentu a Rady o zákazu vývozu a skladování kovové rtuti do druhého čtení, předložené Výborem pro životní prostředí, veřejné zdraví a bezpečnost potravin
<P>
(11488/1/2007 - C6-0034/2008 - (zpravodaj: Dimitrios Papadimoulis).
<SPEAKER ID="498" NAME="Dimitrios Papadimoulis" LANGUAGE="EL">
Vážený pane předsedající, dovolte mi začít poděkováním stínovým zpravodajům ze všech politických skupin. Bez jejich pomoci a přispění bych s Radou nemohl dosáhnout uspokojivého kompromisu.
<P>
Pokud se text schválí přesně v takovém znění, jak byl dohodnut s Radou a bez pozměňujících a doplňujících návrhů, kompromisní text může představovat významný krok směřující k realizaci strategie Společenství týkající se rtuti. Text ukončí nejen vývoz kovové rtuti, ale i určitých důležitých sloučenin rtuti, které se v EU vyrábějí ve velkých množstvích.
<P>
Hlavní evropští vývozci rtuti dodávají každoročně přibližně 1 000 tun ze současných celosvětových 3 600 tun. Navrhované nařízení, o němž jednáme, se zabývá 12 000 tunami rtuti, které se v následujících letech stanou přebytečnými a připraví cestu dalším opatřením přijímaným na mezinárodní úrovni. Nezapomínejme, že rtuť je celosvětově znečišťující látka, která nezná žádné hranice. Zabývat se jí je prioritní záležitostí a mezinárodním zájmem. Nařízení významně přispěje k posílení vedoucí úlohy EU v rozhovorech vedených pod záštitou programu OSN pro životní prostředí a také k přijetí mezinárodní dohody o rtuti.
<P>
Nejdůležitějšími ustanoveními kompromisního textu jsou tato:
<P>
Rozšiřuje rozsah zákazu na vývozy zahrnující nejen kovovou rtuť, ale i rumělku, chlorid rtuťnatý, oxid rtuťnatý a směsi s obsahem rtuti nad 95 hmotnostních %.
<P>
Výslovný zákaz byl zaveden na míšení kovové rtuti s dalšími vyváženými látkami.
<P>
Byl předložen zákaz vývozu rtuti a určitých sloučenin rtuti.
<P>
Společnostem, které působí v průmyslu alkalických chloridů a čištění plynů byla uložena povinnost oznamovat Komisi a uveřejňovat informace o množstvích uskladněné rtuti nebo rtuti odeslané na likvidaci.
<P>
Byla zavedena doložka o přezkoumání, která požaduje, aby Komise přezkoumala situaci a aby nejpozději do 15. března 2013 předložila zprávu Evropskému parlamentu a Radě. Tato doložka obsahuje návrhy na další opatření.
<P>
Odsouhlasilo se, že se mají přijmout opatření na výměnu informací do 1. ledna 2010, s uvážením zákazu vývozu všech výrobků obsahujících rtuť.
<P>
A na závěr, podle odsouhlaseného textu se kovová rtuť, která se již nepoužívá v průmyslu alkalických chloridů nebo vyrobená v jiných průmyslných podnicích, bude považovat za odpad a bezpečně se uskladní. Podařilo se nám zavést i podmínky pro přijímání kovové rtuti před její konečnou likvidací na základě výzkumu jejího tuhnutí.
<P>
Dámy a pánové, na závěr mi dovolte říci, že podle mne je důležité, aby se kompromisní text, kterého jsme dosáhli s Radou, schválil beze změn a doplnění, které by nás vrátily zpět na začátek a značně by zpozdily přijetí opatření na ochranu životního prostředí a veřejného zdraví. Věřím, že zítřejším hlasováním uděláme krok vpřed, který zabezpečí dostatečnou úroveň ochrany veřejného zdraví a životního prostředí.
<SPEAKER ID="499" NAME="Stavros Dimas" LANGUAGE="EL">
Vážený pane předsedající, dámy a pánové, chtěl bych vyjádřit díky a poblahopřát zpravodaji, panu Papadimoulisovi, k jeho vynikajícímu příspěvku k nařízení o zákazu vývozu kovové rtuti, a také členům Výboru pro životní prostředí, veřejné zdraví a bezpečnost potravin za jejich pozitivní a konstruktivní přístup.
<P>
Toto nařízení uplatňuje dva postupy, které uvedla Komise ve sdělení Radě a Evropskému parlamentu z roku 2005 o strategii Společenství týkající se rtuti. Přijetí tohoto nařízení bude významnou etapou při uplatňování této strategie, protože zakáže vývoz kovové rtuti ze Společenství, který tvoří přinejmenším 25 % celosvětových dodávek.
<P>
Hlavním cílem navrhovaného nařízení je omezit celosvětové dodávky rtuti zákazem vývozu kovové rtuti z EU a jejím bezpečným uskladněním.
<P>
Nařízení se zabývá zejména 12 000 tunami rtuti, které se v následujících letech stanou přebytečnými, protože se postupně vyřadí z činnosti technologie rtuťových článků v průmyslu elektrolýzy alkalických chloridů.
<P>
Nařízení zabrání vývozu přebytečné rtuti do třetích zemí a jejímu používání při těžbě zlata a podobných nezákonných činnostech, které výrazně přispívají k akumulaci rtuti v životním prostředí.
<P>
Úsilí Parlamentu o další rozšíření působnosti a zlepšení textu této legislativní iniciativy přineslo ovoce. Zabezpečilo, aby se nařízení v jeho odsouhlasené podobě stalo účinným prostředkem na ochranu veřejného zdraví a životního prostředí.
<P>
Chtěl bych poděkovat institucím a všem, kteří se zúčastnili tohoto procesu s cílem dosáhnout dohody ve druhém čtení. Chtěl bych vyzdvihnout zejména konstruktivní úlohu Evropského parlamentu při formovaní této uspokojivé dohody.
<P>
V případě některých důležitých bodů Parlament trval na překročení rámce původního návrhu Komise. Dovolte mi zdůraznit zejména tři otázky, které byly ústředními body jednání:
<P>
· Rozsah zákazu vývozu.
<P>
· Datum nabytí účinnosti.
<P>
· Bezpečné a hospodářsky výhodné konečné zneškodnění kovové rtuti.
<P>
Komise chápe záměr Parlamentu zajistit pro tyto základní body optimistické cíle a je ochotná navrhované změny přijmout.
<P>
Komise bude samozřejmě pozorně hlídat správné uplatňování a dodržování všech ustanovení nařízení a bude též zkoumat nutnost přijetí dalších opatření.
<P>
Tento návrh významně přispívá k cíli snížit riziko vystavení lidí a životního prostředí rtuti. Připravuje cestu na přijetí dalších opatření na mezinárodní a celosvětové úrovni. V každém případě pokračují mezinárodní jednání pod záštitou programu OSN pro životní prostředí. Přijetím tohoto nařízení vyšleme jasný signál týkající se závazku EU na vyřešení tohoto problému.
<P>
Kromě již schválených pozměňujících a doplňujících návrhů č. 42 až 63, bylo předloženo pět nových pozměňujících a doplňujících návrhů týkajících se využití oblasti Almadén v Španělsku jako prioritní oblasti na bezpečné uskladnění kovové rtuti. Komise chápe pravděpodobný hospodářský vliv uzavření rtuťových dolů na tento region. Výzkumný program koordinovaný společností MAYASA, která tuto oblast vlastní, dostává v rámci financovaní z fondu LIFE více než 2 miliony EUR. Tento program zkoumá metody bezpečné likvidace kovové rtuti. Jeho zjištění budou užitečná při stanovení podmínek na přijímání rtuti na konečnou likvidaci uvedených v pozměňujícím a doplňujícím návrhu č. 56 k navrhovanému nařízení.
<P>
V případě, že oblast Almadén splní uložené podmínky a získá potřebná povolení, mohlo by se o ní zřejmě uvažovat jako o místě na bezpečné uskladnění rtuti. Komise však nemůže odůvodnit upřednostnění výhradně jedné oblasti navrhované v pozměňujících a doplňujících návrzích č. 37 až 41, a proto tyto pozměňující a doplňující návrhy nemůže přijmout.
<P>
Abych to shrnul, Evropská komise je schopná přijmout kompromisní balíček, který byl odsouhlasen na trojstranných jednáních, tj. pozměňující a doplňující návrhy č. 42 až 63. Komise je spokojena s dohodou o nařízení v druhém čtení. Pozměňující a doplňující návrhy č. 37 až 41 však nebyly schváleny a nemohou být přijaty.
<SPEAKER ID="500" NAME="Martin Callanan">
jménem skupiny PPE-DE. - Vážený pane předsedající, nejdříve chci poděkovat panu Papadimoulisovi za to, že tuto zprávu dostal do Parlamentu. V plné míře chápu, že to musel být velmi těžký a časově náročný proces.
<P>
Musím však vyjádřit svou nespokojnost se závěrečnou etapou tohoto procesu, konkrétně neformálními setkáními, která se konala s Radou s cílem dosáhnout dohody ve druhém čtení. Vedl je pan Papadimoulis sám, bez pozvání ostatních stínových zpravodajů. Myslím si, že to je politováníhodná situace.
<P>
Moje skupina vcelku podporovala společné stanovisko původně přijaté Radou, protože si dobře uvědomuji potřebu pokusit se dohodnout na rychlém provedení tohoto nařízení. Moje skupina souhlasí s hlavními body, které byly předmětem obav některých členských států, zejména s potřebou zachovat možnost bezpečného trvalého uskladnění a potřebou dodržet přibližně dohodnuté datum provedení.
<P>
Většina těchto otázek se řešila a vyřešila. Dvě specifické otázky však nejsou vyřešeny. Především je to postavení Almadénu, které uváděl komisař. Nemyslíme si, že kompromisní pozměňující a doplňující návrhy jsou dostatečně daleko: domníváme se, že by se měly uvést konkrétní údaje o problémech způsobených v Almadénu, jedné z primárních oblastí pro těžbu rtuti ve Společenství, a myslíme si, že by se měly řešit. Parlament o nich hovořil v obou etapách a myslíme si, že by měly být ve společném stanovisku.
<P>
Další záležitost, kterou jsem zklamaný, je, že do kompromisního balíčku se konkrétně zahrnul odkaz na možný zákaz vývozu tlakoměrů. Toto ve společném stanovisku nebylo a moje skupina to nepodpořila. Jsem zklamaný, že Rada při jednání panu Papadimoulisovi připustila tento bod. Proto jsem znovu předložil pozměňující a doplňující návrh na jeho vypuštění z konečného balíčku.
<P>
A nakonec bych chtěl poděkovat Komisi a panu Papadimoulisovi a zejména slovinskému předsednictví, které, jak vím, na tom tvrdě pracovalo. Není jejich chybou, že naše parlamentní postupy potřebují podle mého názoru v těchto záležitostech vážnou reformu.
<SPEAKER ID="501" NAME="Miguel Angel Martínez Martínez">
jménem skupiny PSE. - (ES) Vážený pane předsedající, dámy a pánové, španělští socialisté budou hlasovat solidárně a soudržně s oblastí Almadén ve Španělsku, která bude vážně postižena textem, o kterém jednáme a o kterém budeme zítra hlasovat.
<P>
Oblast Almadén a její obyvatelé, moji krajané, žili po staletí z rtuti, která se získávala v jejich dolech, které jsou největšími doly na těžbu tohoto kovu v Evropě i na světě. V posledních letech překonaly značnou hospodářskou a sociální recesi, protože z různých důvodů se těžba rtuti postupně omezovala. Nyní rozhodujeme o zákazu jejího vyvážení.
<P>
My jsme se proti tomuto celému procesu nepostavili, protože chápeme zdravotní důvody, které jsou za tím, ale svoje úsilí jsme zaměřili jiným směrem, na rozvoj mechanismů umožňujících oblasti Almadén a jeho přilehlým oblastem pohnout se kupředu pomocí restrukturalizace jeho činnosti založené na zkušenostech a pracovních schopnostech jeho obyvatel a s využitím výjimečného přírodního prostředí.
<P>
V Almadénu jsme hovořili o Evropské unii jako o společenství solidarity. Vysvětlili jsme lidem, že instituce Společenství se o ně budou nadále starat, že dostanou pomoc, aby mohli pokračovat v úsilí, které uskutečňují s pomocí španělské vlády, regionální vlády Castile-La Mancha a provinční rady Ciudad Real, a tento závazek potvrdila všechna prohlášení Parlamentu.
<P>
Zaprvé, vždy se doporučovalo, aby Evropská unie a její Komise poskytly zdroje a mechanismy na podporu restrukturalizace činností v oblasti Almadén, aby v důsledku uzavření tradičního důlního průmyslu netrpěli lidé. Zadruhé se doporučovalo, aby se při posuzování místa na uskladnění rtuti, stanoveného ve směrnici pro tento kov, který se v Evropě objevil, nebo se objeví, přednostně uvažovalo o oblasti Almadén.
<P>
Tato doporučení vycházela ze zkušeností, které se zde nasbíraly při nakládání se rtutí, a z elementární skutečnosti, že v Evropě se většina rtuti již celkem bezpečně uskladňuje v oblasti Almadén. Toto se tehdy rozhodlo a nijak se to nezmění tím, co přijmeme zítra, ale pozměňující a doplňující návrh předkládaný parlamentními skupinami na základě dosaženého konsensu, který, jak se zdá, má též podporu Rady a Komise, znamená, aniž by se v něm uváděl Almadén, že předcházející závazky zůstávají plně v platnosti. I když bychom byli raději, kdyby to bylo uvedeno jednoznačněji a budeme proto hlasovat pro pozměňující a doplňující návrhy, které tak činí, chápeme, že text který bude přijatý, je dostatečně závazný a bude nadále podporovat takový výklad tohoto textu, který umožní oblasti Almadén konsolidovat společensko-hospodářskou obnovu, která je již v plném proudu.
<SPEAKER ID="502" NAME="Marios Matsakis">
jménem skupiny ALDE. - Vážený pane předsedající, chtěl bych poblahopřát panu Papadimoulisovi k vynikající zprávě a náročné práci, kterou vynaložil na zajištění dobré spolupráce se všemi stínovými zpravodaji i se zástupci Komise a Rady.
<P>
Cílem projednávaného návrhu je zákaz vývozu kovové rtuti ze Společenství a zabezpečení, aby se rtuť nevrátila na trh a bezpečně se uskladňovala v souladu s opatřeními č. 5 a 9 uvedenými ve strategii Společenství týkající se rtuti, v jejímž případě jsem měl tu čest být zpravodajem a kterou Parlament přijal před dvěma lety. Taková opatření jsou nevyhnutelná, aby se omezilo další přilévání tohoto velmi jedovatého těžkého kovu do globální nádrže.
<P>
Po složitých jednáních bylo dosaženo dohody s Radou a pokud vím, schválily ji všechny politické skupiny. Tato dohoda se zakládala na přijetí kompromisního balíčku všemi stínovými zpravodaji. Bohužel, po této dohodě byly předloženy pozměňující a doplňující návrhy jménem skupin PPE-DE a PSE, které, pokud se odhlasují, budou znamenat kolaps celého kompromisního balíčku a tato záležitost půjde do smírčího jednání, s nevyhnutelným dalším zpožděním přijetí opatření na ochranu veřejného zdraví a životního prostředí před pokračujícím znečišťováním rtutí.
<P>
Pokud jde o tyto pozměňující a doplňující návrhy, kromě principiální otázky návratu zpět k počáteční dohodě tu jsou také silné argumenty týkající se podstaty věci, které zpravodaj oznámil všem poslancům Parlamentu jasným způsobem, a proto nyní není potřebné jeho argumenty opakovat.
<P>
Stačí říci, že moje skupina návrh podporuje a dodrží svou dohodu se zpravodajem o kompromisním balíčku a může jen doufat, že ostatní politické skupiny učiní totéž. Uvědomme si, že malé, krátkodobé místní nebo národní výhody by neměly zastínit velké, dlouhodobé, globální úspěchy.
<P>
A nakonec mi dovolte ujistit španělské kolegy, že lidé v oblasti Almadén budou mít mou plnou podporu při svých oprávněných požadavcích, kterých je podle mého názoru možno plně dosáhnout prostřednictvím kompromisního balíčku, nikoli jeho odmítáním.
<SPEAKER ID="503" NAME="Carl Schlyter">
jménem skupiny Verts/ALE. - (SV) Vážený pane předsedající, chci poděkovat panu Papadimoulisovi za umožnění dobré spolupráce. Myslím si také, že spolupráce s Radou šla dobře, i když jsme měli spory o obsahu.
<P>
Nejdříve musíme připomenout, že rtuť je toxický a nebezpečný těžký kov. Na začátek trochu kritiky. Domnívám se, že je zvláštní, že zatímco zakazujeme vývoz nebezpečného odpadu a my sami prakticky úplně přestáváme používat rtuť, snažíme se odsunout zákaz vývozu, aby průmysl měl čas snížit svoje zásoby ještě dříve, než se definuje jako odpad. Je to nebezpečná chemikálie, kterou, jak víme, v přírodě rozptýlí rýžovači zlata a která zničí životní prostředí v dalších zemích. Ve skutečnosti jsem chtěl mnohem dřívější datum nabytí účinnosti zákazu.
<P>
Ale kompromis je kompromis. Místo toho mohu být rád, že dobrovolná opatření průmyslu jsou nyní zahrnuta do právních předpisů, takže se skutečně budou uplatňovat, a že zákazem vývozu se pokryjí všechny potřebné doplňky, například rumělková ruda, oxidy a chlorid rtuťnatý (kalomel). Tímto způsobem jsme získali alespoň úplný právní předpis.
<P>
Co se týče způsobu, jak vyřešit odpad, hovoříme o celkem malých množstvích. Představte si 10 000 tun kapalné rtuti. Nezabralo by to velký prostor, ve skutečnosti by se to vešlo do prostoru zde před pódiem, odpovídá to objemu 10 kubických metrů. Ne více. Přitom je to obrovské množství rtuti. Skutečně mnoho molekul. Ani jednu z nich nesmíme uvolnit do životního prostředí. Jediným způsobem, jak skutečně uplatňovat právní předpisy EU týkající se odpadu je neuskladňovat rtuť na trvalou likvidaci v tekutém skupenství. Na vyjasnění této záležitosti byl proto pro mou skupinu rozhodující článek 7, jinými slovy článek, v němž se vracíme k otázce tuhnutí odpadu. Bez přezkoumání této metody nemůžeme dosáhnout žádné trvalé likvidace. Dnes jsem měl radost, když jsem dostal e-mail od švédské organizace na zpracování odpadu (det svenska avfallsbylaget), v němž se hovoří o tom, že nyní se staví pokusný provoz, který již dokáže zpracovat 500 kg odpadu a převést ho na nerozpustnou, tuhou formu. Když se k této záležitosti vrátíme v roce 2010, zaručuji Vám, že likvidace v pevném skupenství bude bezpečnou metodou splňující právní předpisy EU.
<SPEAKER ID="504" NAME="Thomas Ulmer" AFFILIATION="PPE-DE">
- (DE) Vážený pane předsedající, pane komisaři, dámy a pánové, jak právě řekl pan Schlyter, 10 tisíc tun je velmi velké množství. Abych vám poskytl představu o tomto množství, stačí to na otrávení asi 4 milionů lidí denně.
<P>
Asi před rokem jsme o tomto materiálu diskutovali v prvním čtení. Dohodla se uspokojivá regulace kovových sloučenin rtuti a rtuti. Zabezpečilo se, aby se tento materiál nevracel zpět do Evropské unie. Dostatečně se zhodnotilo i bezpečné skladování. Vzhledem k rostoucí toxicitě rtuti mají aktuální omezení smysl, i když bych v mnoha oblastech rád viděl dalekosáhlejší omezení. Kompromis funguje velmi dobře a v této chvíli bych chtěl poblahopřát panu Papadimoulisovi k jeho práci. Nesplňuje všechna očekávaní, ale velké množství z nich splňuje.
<P>
Jako bývalý místní a regionální politik jsem měl též velké pochopení pro naše španělské poslance, kteří museli najít také řešení problému Almadén, které bude schůdné pro každého. Kompromis je však tak hodnotný, že nesmíme připustit, aby kvůli této otázce neuspěl. Před zítřejším hlasováním by Komise měla mít dost času na vypracování nějakého vhodného prohlášení. Je důležité přijmout kompromis nyní, protože v opačném případě tu je riziko, že nedosáhneme dohody v tomto funkčním období Parlamentu.
<P>
Chtěl bych připomenout další záležitost: strategie týkající se rtuti ještě není úplná. Dvě skupiny odborníků Komise nadále klasifikují amalgam jako bezpečný. S tímto názorem nemohu souhlasit.
<SPEAKER ID="505" NAME="Pilar Ayuso" AFFILIATION="PPE-DE">
(ES) Vážený pane předsedající, pane komisaři, skupina Evropské lidové strany (křesťanských demokratů) a evropští demokraté se vrátili k některým pozměňujícím a doplňujícím návrhům, které byly přijaty velkou většinou v prvním čtení a které se vztahují na Almadén, největší a nejstarší důl na světě.
<P>
Důl v Almadénu je uzavřen od roku 2003. Almadén je však hlavním vývozcem rtuti v Evropské unii a stále pokračuje ve významné hospodářské činnosti spojené se rtutí, protože ji prodává prostřednictvím smluv podepsaných společností Mayasa s dalšími společnostmi v odvětví elektrolýzy alkalických chloridů. Tyto smlouvy platí do května 2011.
<P>
Almadén by měl být v nařízení výslovně uveden, protože to je jediná oblast v Evropské unii, která je přímo a negativně zasažena zákazem vývozu a protože má nejlepší techniky a odborníky na manipulaci se rtutí.
<P>
Důl má též kapacitu na uskladnění veškeré kapalné rtuti v Evropské unii v hloubce 200 metrů v enklávě křemencové a sopečné skály s vysokou mírou nepropustnosti, kterou ověřil ředitel pro trvale udržitelný rozvoj a integraci GŘ pro životní prostředí Evropské Komise, pan Mäkelä, a slovinský ministr životního prostředí, kteří tuto oblast navštívili v březnu 2007.
<SPEAKER ID="506" NAME="Milan Gaľa   -" AFFILIATION="PPE-DE">
(SK) Děkuji za slovo pane předsedající. Zpráva kolegy Papadimoulise uvádí jako jeden ze zdrojů zásob rtuti v Evropě dentální amalgam. Dovolte mi uvést několik zajímavých čísel. Stomatologové v Evropské unii spotřebují ročně 125 tun rtuti. Ročně udělají více než 200 milionů rtuťových výplní. Naši občané nosí ve svých ústech více než 1 100 tun rtuti. Amalgamový odpad, který obsahuje 50 % rtuti, vzniká při zpracování dentálního amalgamu, při jeho aplikaci, při odvrtávání původních výplní, při kremaci zesnulých. Zdrojem rtuti jsou i extrahované zuby a možný průnik do spodních vod při pohřbívání.
<P>
Do ovzduší se stomatologická rtuť dostává i při spalování komunálního odpadu. To vše řadí stomatologické praxe na druhé až třetí místo v produkci rtuťového odpadu v Evropské unii. Jsem rád, že zpráva reflektuje i uvedené skutečnosti.
<SPEAKER ID="507" NAME="Bogusław Liberadzki" AFFILIATION="PSE">
(PL) Stanovisko socialistické skupiny v Evropském parlamentu a zároveň španělské stanovisko představil můj kolega, pan Martínez Martínez. Proto bych chtěl hovořit nikoli tolik o rtuti jako o specifickém příkladu regionu, jehož základní činnost prochází obrovskými změnami. Jako zástupce nové země, které prošla obdobím transformací začátkem devadesátých let, znám tuto bolest, kterou regiony prožívaly. Proto bych chtěl s největším uspokojením zdůraznit, že Evropská unie a také Parlament nechtějí ponechat Almadén jeho osudu. Jiná otázka již je, zda budou stačit 2 miliony EUR. I když nejdůležitější věcí je náš přístup k této záležitosti, a to je velmi cenné.
<SPEAKER ID="508" NAME="Avril Doyle" AFFILIATION="PPE-DE">
Vážený pane předsedající, chtěla bych poděkovat všem zainteresovaným za jejich příspěvky. Nechápu, proč zpravodaj vystavil riziku dohodu ve druhém čtení a přijetí nařízení před diskusemi UNEP v říjnu 2008, kde, doufejme, dosáhneme právně závazné dohody o této velmi důležité oblasti.
<P>
Vystavil ji riziku kvůli nedostatečné spolupráci při trojstranném dialogu a při diskusích. Možná pan komisař ví, proč se možnost využít diskuse v této etapě nerozšířila na všechny stínové zpravodaje nebo alespoň na klíčové stínových zpravodaje, kteří projevili zájem.
<P>
Mám vážné procedurální výhrady k tomu, co se stalo, co polarizovalo velmi důležitou rozpravu a zprávu, která by se v opačném případě mohla při zítřejším hlasování bez problémů ukončit.
<SPEAKER ID="509" NAME="Stavros Dimas" LANGUAGE="EL">
Vážený pane předsedající, dámy a pánové, podle dohodnutého textu hned poté, co zákaz vývozu nabude 15. března 2011 účinnost, se rtuť, která se již nebude používat v průmyslu elektrolýzy alkalických chloridů ani vyrábět v jiných průmyslových podnicích, bude považovat za odpad a bezpečně se uskladní.
<P>
Komise nejpozději do 1. ledna 2010 zorganizuje výměnu informací mezi členskými státy a dalšími zúčastněnými stranami s cílem posoudit vhodnost přijetí dalších opatření. Komise na základě dostupných vědeckých údajů a současného výzkumu možností bezpečné likvidace rtuti nejpozději do 1. ledna 2010 doporučí příslušné požadavky na podniky a podmínky přijímání kovové rtuti. Členské státy budou monitorovat uplatňování nařízení a jeho vliv na trh a oznámí to Komisi. Komise může, pokud to bude považovat za vhodné, navrhnout přezkum nařízení nejpozději do 15. března 2013.
<P>
Do navrženého kompromisního balíčku byla zařazena některá klíčová ustanovení. Nejdůležitějším z nich je rozšíření zákazu vývozu tak, aby pokrýval nejen kovovou rtuť, ale i rumělku a dvě běžné sloučeniny rtuti, chlorid rtuťnatý a oxid rtuťnatý. Jak již dříve řekl pan Papadimoulis, zakázán je i vývoz směsí s obsahem rtuti více než 95 hmotnostních %.
<P>
Výslovně bylo zakázáno míšení kovové rtuti s jinými látkami s cílem vyvážet kovovou rtuť. Dohodl se upravený časový plán, který je skutečně náročnější, než plán navrhovaný v původním návrhu, i když současně zabezpečuje dostatečný čas na přijetí vhodných opatření v každé etapě. Zabezpečilo se vynětí sloučenin rtuti používaných ve výzkumu a vývoji a pro lékařské nebo analytické účely.
<P>
Společnostem, které působí v průmyslu elektrolýzy alkalických chloridů a čištění plynů, byla uložena povinnost oznamovat Komisi a uveřejňovat informace o množstvích uskladněné rtuti nebo rtuti odeslané na likvidaci. Doložka o přezkoumání požaduje, aby Komise znovu přezkoumala situaci a nejpozději do 15. března 2013 o tom předložila zprávu Evropskému parlamentu a Radě, v níž, pokud to bude považovat za vhodné, navrhne další opatření. Komise může ubezpečit Parlament, že uplatňování nařízení se bude pečlivě monitorovat a veškerá další potřebná opatření se navrhnou v příslušném čase.
<P>
Komise zároveň realizuje ostatní postupy, na které se vztahuje strategie týkající se rtuti. Aktivně jedná o přijetí mezinárodních opatření v rámci programu OSN pro životní prostředí. Přijetím tohoto nařízení ještě před jednáními o navrhovaných mezinárodních opatřeních, která se plánují v říjnu 2008, prokáže EU svůj závazek a odhodlání. Přichází to v pravou chvíli a zvyšuje důvěryhodnost EU mezi partnery. Proto je důležité, abychom se na tomto kompromisním textu dohodli.
<P>
A na závěr, vážený pane předsedající, Komise je připravena přijmout navrhované kompromisní pozměňující a doplňující návrhy č. 42 až 63, které se odsouhlasily v rámci trojstranných rozhovorů. Jak jsem řekl, v případě, že oblast Almadén splní uložené podmínky a získá potřebná povolení, mohlo by se s ní zřejmě počítat jako s místem na bezpečné uskladnění rtuti. Komise však nemůže odůvodnit upřednostnění výlučně jedné oblasti navrhované v pozměňujících a doplňujících návrzích č. 37 až 41, a proto tyto pozměňující a doplňující návrhy nemůže přijmout.
<SPEAKER ID="510" NAME="Dimitrios Papadimoulis" LANGUAGE="EL">
Vážený pane předsedající, ještě jednou vřele děkuji zpravodajům ze všech politických skupin. Bez jejich účinné spolupráce při každém kroku tohoto dlouhodobého úsilí a při každé etapě úspěšných trojstranných rozhovorů (které byly velmi efektivní), bychom nemohli dosáhnout tohoto uspokojivého kompromisu.
<P>
Dámy a pánové, původní stanovisko Rady obsahovalo jen jeden pozměňující a doplňující návrh Evropského parlamentu. Předložený kompromis ukazuje, že do dohody s Radou se zahrnula důležitá stanoviska přijatá Evropským parlamentem v prvním čtení společně s konstruktivním příspěvkem Komise. Tento úspěch musíme chránit. Chápu obavy a požadavky našich španělských kolegů týkající se Almadénu: dovolte, abych vám připomněl, že toto znění jsme přijali v prvním čtení na moje vlastní doporučení. Musíme však být celkem realističtí. Tento návrh nepřijímá Rada ani Komise a takovou žádost nepředložila Radě dokonce ani španělská vláda. Pokud bude Parlament zítra v otázce Almadénu příliš horlivý, riskujeme, že přehlídneme významný pokrok, který Parlament učinil a nedokážeme využít uspokojivý kompromis. Zpozdíme též přijetí opatření na ochranu veřejného zdraví a životního prostředí, protože v průběhu roku končí současné parlamentní období. Existuje vážné nebezpečí, že Rada se vrátí zpět na začátek k svému původnímu stanovisku, které je velmi vzdálené od stanoviska, které jsme přijali v prvním čtení. Proto vás vyzývám, abyste zítra hlasovali ve prospěch této dohody. Ještě jednou děkuji stínovým zpravodajům, zástupcům Rady a Komise za společné úsilí, které jsme vynaložili na dosažení této dohody.
<SPEAKER ID="511" NAME="Avril Doyle" AFFILIATION="PPE-DE">
Vážený pane předsedající, byla bych ocenila, kdyby byla mohla na mou otázku odpovědět Komise nebo zpravodaj, ale vidím, že se tak nestalo. Možná, že to samo o sobě znamená odpověď.
<SPEAKER ID="512" NAME="Předsedající">
Možná to učiní písemně.
<P>
Rozprava je ukončena.
<P>
Hlasování se uskuteční zítra.
<P>
Písemná prohlášení (článek 142)
<SPEAKER ID="513" NAME="Gyula Hegyi  " AFFILIATION="PSE">
písemně. - (HU) Rtuť je jedním z nejznámějších a nejnebezpečnějších těžkých kovů. Poškozuje nervovou soustavu a imunitní systém a je škodlivá zejména pro novorozence a děti. Vítám podnět k zákazu vývozu rtuti, protože přes omezení zavedená v minulých letech její používání významně nekleslo. Místo toho se přesunulo z rozvinutého světa do rozvojových zemí. Evropská unie je největším světovým vývozcem, a proto můžeme doufat, že když toto nařízení nabude účinnosti, budeme svědky celosvětového snížení používání rtuti.
<P>
Když se používá rtuť, může se dostat též do potravin, které se poté objeví na trzích Evropské unie. Z tohoto důvodu máme nejen globální zodpovědnost za snížení znečišťování rtutí v rozvojovém světě, ale je to i v našem zájmu.
<P>
Považuji za osobní úspěch a za úspěch socialistické skupiny v Evropském parlamentu, že zákaz vývozu se vztahuje i na chlorid rtuťnatý (kalomel) vzhledem k tomu, že rtuť se dá snadno převést na kalomel a náklady na její převedení zpět na rtuť jsou minimální. Pokud bychom nezahrnuli toto ustanovení, vývozci kovové rtuti by mohli snadno obcházet dodržování tohoto nařízení.
