<CHAPTER ID="002">
Podpora pro rozvoj venkova z Evropského zemědělského fondu pro rozvoj venkova (EZFRV) - Program na podporu hospodářského zotavení poskytnutím finanční pomoci Společenství na projekty v oblasti energetiky - Změna Interinstitucionální dohody ze dne 17. května 2006 (rozprava)
<SPEAKER ID="006" NAME="Předseda">
Dalším bodem je společná rozprava o:
<P>
zprávě paní Petyi Stavrevy jménem Výboru pro zemědělství a rozvoj venkova týkající se návrhu nařízení Rady, kterým se mění nařízení (ES) č. 1698/2005 o podpoře pro rozvoj venkova z Evropského zemědělského fondu pro rozvoj venkova (EZFRV) - C6-0051/2009 -,
<P>
zprávě pana Eugenijuse Maldeikise jménem Výboru pro průmysl, výzkum a energetiku týkající se návrhu nařízení Evropského Parlamentu a Rady o vypracování programu na podporu hospodářského zotavení poskytnutím finanční pomoci Společenství na projekty v oblasti energetiky - C6-0049/2009 - 2009/0010(KOD)] a
<P>
zprávě pana Reimera Bögeho jménem Rozpočtového výboru týkající se upraveného návrhu rozhodnutí Evropského Parlamentu a Rady, kterým se mění Interinstitucionální dohoda ze dne 17. května 2006 o rozpočtové kázni a řádném finančním řízení, pokud jde o víceletý finanční rámec - C6-0508/2008 -.
<SPEAKER ID="007" NAME="Petya Stavreva">
zpravodajka. - (BG) Dnes v Evropském parlamentu zahajujeme důležitou rozpravu o poskytnutí dodatečných zdrojů z evropského rozpočtu venkovským oblastem ve Společenství s cílem pomoci jim vypořádat se s důsledky hospodářské krize. Musíme zmínit, že částka ve výši 1,02 miliardy EUR podpoří zemědělské odvětví Evropské unie v těžké době. Domnívám se, že zemědělci a obyvatelé Společenství pochopí toto důležité poselství, pokud jde o poskytnutí finančních prostředků na dodatečnou podporu.
<P>
Částka, kterou každá země obdrží, je určena na rozvoj širokopásmového připojení k internetu a vyřešení nových úkolů, které byly stanoveny v pravidelném přezkumu společné zemědělské politiky pro rok 2008. Věřím, že investice do infrastruktury připojení k internetu, restrukturalizace odvětví mléka a mléčných výrobků, obnovitelných zdrojů energie, ochrany biologické rozmanitosti a vodních zdrojů jsou klíčem k řešení velké částí problémů v těchto oblastech a poskytnou lidem, kteří zde žijí, alternativní možnosti.
<P>
Ve své zprávě navrhuji, aby ve vztahu k rozpočtu finančních prostředků vyhrazených na rok 2009 byla pro rozpočtovou linii určenou na rozvoj venkova poskytnuta dodatečná částka ve výši 250 milionů EUR. V důsledku této změny by celková částka prostředků, které jsou k dispozici pro rok 2009, dosáhla téměř 850 milionů EUR. Vzhledem k nutnosti reagovat na současnou hospodářskou krizí rychle by bylo dobrým nápadem začít s uskutečňováním plateb naplánovaných na rok 2010 a 2011 v roce 2009.
<P>
Chci zdůraznit možnost rozdělení zdrojů mezi členské státy podle jejich zvláštních požadavků. Tato pružnost jednotlivým zemím umožní, aby využily finanční prostředky podle potřeb svých zemědělců a obyvatel venkova.
<P>
Vzhledem k omezené dostupnosti úvěrů během finanční krize a s přihlédnutím k překážkám, které brání využití finančních prostředků z programů pro venkovské oblasti, se domnívám, že to představuje dobrou příležitost k tomu, aby byly některé z těchto zdrojů vyhrazeny pro fondy poskytující půjčky a úvěrové záruky. Pak můžeme skutečně pomoci lidem, kteří chtějí provádět projekty, nemají však potřebný počáteční kapitál.
<P>
Je důležité, aby členské státy dodržely naplánované časové rámce a zahrnuly do programů rozvoje venkova další činnosti, a tak umožnily využití těchto finančních prostředků. Čím rychleji se peníze dostanou zemědělcům a regionům, tím větší bude přínos této finanční pomoci. Další důležitou podmínkou úspěšného využití těchto zdrojů je, aby každá země poskytla regionálním a místním orgánům a možným příjemcům rychle příslušné, snadno dostupné informace o nových možnostech pro projekty v rámci revidovaných programů rozvoje venkova.
<P>
Ráda bych zdůraznila, že pro mě bylo velkým potěšením pracovat na zprávě, která vyzdvihuje aktivní přístup a podporu evropských orgánů pro budoucnost zemědělství a venkovských oblastí ve Společenství. Vždy jsem se domnívala, že pomoc je nejcennější v době, kdy ji lidé nejvíce potřebují, a v současnosti venkovské oblasti potřebují více zdrojů na rozvoj a modernizaci. To je jediný způsob, jak zastavit migraci, chránit přírodu a zaručit zaměstnanost a nové pracovní příležitosti.
<P>
Závěrem chci poděkovat svým kolegům z Výboru pro zemědělství a rozvoj venkova, kteří se podíleli na vypracování zprávy, a rovněž zástupcům Evropské komise a Rady za jejich užitečnou spolupráci. Rovněž chci poděkovat odvětvovým organizacím za předložené návrhy. Žádám vás, abyste tuto zprávu podpořili, abychom mohli poskytnout rozvoji venkovských oblastí v Evropské unii nový impulz.
<SPEAKER ID="008" NAME="Eugenijus Maldeikis" LANGUAGE="LT">
Komise předložila mimořádně důležitý dodatečný balíček k Plánu hospodářské obnovy pro projekty v oblasti energetiky, což je mimořádně důležité, jelikož hospodářská krize představuje výzvu pro evropskou energetiku.
<P>
Balíček se skládá ze tří částí. První z nich se týká plynárenské a elektrizační infrastruktury a projektů souvisejících s obzvláště důležitým propojením plynárenských a elektrizačních soustav. Víme, že to je velmi citlivý a starý problém. Vzhledem k současné krizi by financování projektů propojení soustav poskytlo velkou podporu regionálnímu rozvoji energetiky a spolupráce mezi regiony a posílilo by vytvoření společného evropského energetického trhu.
<P>
Druhá část balíčku se týká projektů v oblasti větrných elektráren na moři a třetí projektů v oblasti zachycování a ukládání uhlíku, které přihlížejí k potřebám v souvislosti se změnou klimatu a obnovitelnými zdroji energie, domnívám se, že vzhledem k hospodářské krizi musí evropské energetické odvětví zásadně reformovat svou strukturu a systémy. To bude skutečně velmi vhodným okamžikem k posouzení současné situace a novému uvážení mnoha problémů v oblasti energetiky.
<P>
Domnívám se, že tento balíček, tyto tři programy, významně posílí evropské energetické odvětví, budou mít dopad na ostatní odvětví a velmi napomohou hospodářskému oživení v Evropě.
<P>
Věřím, že hodnota tohoto balíčku ve výši 3,9 miliard EUR představuje velkou částku, která pomůže vyřešit obzvláště naléhavý problém související se zabezpečením dodávek energie v Evropě. Spolu s důsledky energetické krize a sociálně-ekonomickými důsledky existuje velké politické nebezpečí, že se jednotlivé evropské země budou potýkat s problémy v oblasti dodávek plynu. Toto riziko je vysoké i v současnosti.
<P>
Financování projektů propojení soustav významně posílí postavení Evropy a poskytne dodatečné záruky dodávek. Rád bych dodal, že při rozpravě o tomto dokumentu Evropský parlament navrhl doplnit do balíčku následující.
<P>
Parlament se za prvé zaměřil na možné přerozdělení finančních prostředků, které nebudou využity pro projekty. Jelikož navrhujeme stanovit pro přípravu a vypracování projektů velmi přísné lhůty, domníváme se, že pokud by měly určité peněžní prostředky zůstat nevyužity, měly by být přerozděleny na projekty, které jsou navrženy v oblasti energetické účinnosti a obnovitelných zdrojů energie.
<P>
Ve velmi krátkém čase se uskutečnily třístranné rozhovory a byli jsme s to dospět k dohodě s Radou. Rada zvážila návrhy Parlamentu a začlenila je do tohoto balíčku. Jsem tím velmi potěšen a chci zástupcům Rady, českému předsednictví a komisaři Piebalgsovi poděkovat za velmi úzkou a plodnou spolupráci. Ve velmi krátkém čase se nám podařilo dosáhnout dobrého výsledku.
<SPEAKER ID="009" NAME="Reimer Böge">
zpravodaj. - (DE) Pane předsedo, dámy a pánové, jakmile bylo dosaženo dohody o rozpočtu na rok 2009, předložila Komise návrh na revizi víceletého finančního rámce s cílem financovat transevropské energetické sítě a projekty širokopásmového připojení k internetu v rámci Evropského plánu hospodářské obnovy.
<P>
Zpětně musíme nejprve uvést, že to zkomplikovalo postup, jelikož jsme nepovažovali za správné a vhodné, aby byly nové návrhy předloženy jen pár dnů po dosažení dohody o rozpočtu, a za druhé, že při dokončení rozpočtu na rok 2009 bylo prakticky nemožné dosáhnout s Radou dohody jak o nástroji pro potravinovou pomoc, tak i těchto prvcích balíčku pro hospodářské oživení. V původním návrhu na poskytnutí pěti miliard prostřednictvím revidovaného finančního výhledu ve dvou tranších - 3,5 miliardy EUR v roce 2009 a 2,5 miliardy EUR v roce 2010 - se Komise poučila z rozpočtového krachu návrhu týkajícího se nástroje pro potravinovou pomoc. To, co Komise při této příležitosti předložila, neodpovídalo tomu, co bylo dohodnuto v rozpočtu. Stejně tomu je i v tomto případě.
<P>
Vítám skutečnost, že Komise přijala návrh Rozpočtového výboru, který jsme předložili v první rozpravě, a to omezit přezkum a ponechat záležitosti týkající se venkovských oblastí a širokopásmového připojení k internetu a modernizace těchto struktur ve venkovských oblastech v okruhu 2 rozpočtu na zemědělství a nepřesunovat je do okruhu 1a. To byl správný návrh, který přišel z Parlamentu a podle něhož jsme jednali.
<P>
V druhém kole jsme zjistili, že to byla Rada, která původně řekla, že Komise nemůže předložit tento návrh týkající se nástroje pro potravinovou pomoc a že se v zásadě jedná o přezkum. Rada jednoduše chtěla obejít rozpočtové podmínky a dohody. V jednání a třístranných rozhovorech dne 2. dubna jsme to napravili. Domnívám se, že svým návrhem poskytnout v první fázi částku ve výši 2,6 miliard EUR, zvýšit strop položek závazků pro rok 2009 v rámci položky 1a o částku 2 miliardy EUR, snížit strop okruhu 2 o stejnou částku a poskytnout částku ve výši 600 milionů EUR na rozvoj venkova jsme učinili první správný krok. Vynasnažíme se zajistit zbývající částku ve výši 2,4 miliardy EUR prostřednictvím vyrovnání při dohodovacím řízení o rozpočtu na rok 2010 a 2011 pomocí všech - cituji, jelikož je to důležité - "pomocí všech prostředků stanovených v příslušném právním rámci, aniž by byly dotčeny finanční obálky programů schválených postupem spolurozhodování nebo roční rozpočtový proces".
<P>
Bylo pro nás rovněž důležité, aby přijaté závazky nebyly dotčeny a kráceny napříč jednotlivými okruhy. Proto bylo rozdělení, o němž jsme rozhodli, tím, co bylo možno vyjednat v daném časovém rámci, jelikož jsme se všichni zavázali, že ještě v tomto volebním období posuneme kupředu téma energetické solidarity a modernizace infrastruktur ve venkovských oblastech, včetně opatření v rámci kontroly zdravotního stavu.
<P>
Je však rovněž jasné, že to, co jsme uvedli na plenárním zasedání Evropského parlamentu dne 25. března ohledně přezkumu víceletého finančního rámce, se musí ještě naléhavěji objevit na programu jednání. Žádáme Komisi, aby vzala v úvahu všechny tyto úvahy o flexibilitě a lepším vedení jednání v rámci rozpočtové politiky na ročním a víceletém základě při zvažování revize víceletého finančního plánování na podzim. Tato každoroční vleklá jednání s Radou o stejných záležitostech, do kterých zabředáváme, protože jedna strana nechce ustoupit, musí skončit, jelikož tomu nikdo zvenčí nerozumí. Ve víceletém rozpočtovém procesu potřebujeme větší pružnost, větší manévrovací prostor. Komise se tímto vyzývá, aby vyvodila ponaučení z těchto zkušeností za poslední dva tři roky a předložila na podzim příslušné návrhy. Neočekáváme nic jiného!
<SPEAKER ID="010" NAME="Andris Piebalgs">
člen Komise. - Pane předsedo, současný hospodářský pokles vyžaduje impulz rovněž na úrovni EU. To je naším společným přesvědčením od vypuknutí krize v minulém roce.
<P>
V listopadu 2008 Evropská komise navrhla ucelený Evropský plán hospodářské obnovy, který byl hlavami států a předsedy vlád schválen v prosinci. V návaznosti na to byl v lednu navržen "pětimiliardový balíček" k zajištění okamžitého impulzu pro hospodářství EU. Balíček směruje tento impulz na hlavní cíle, například rozvoj širokopásmového připojení k internetu, zabezpečení dodávek energie a nízkouhlíkové technologie.
<P>
Komise velmi vítá dohodu ohledně balíčku, jíž bylo dosaženo po obtížných, avšak konstruktivních jednáních ve velmi krátkém časovém rámci.
<P>
Chci poděkovat Parlamentu za podporu našeho návrhu a rovněž za jeho flexibilitu a smysl pro kompromis, který prokázal v průběhu interinstitucionálních jednání. Tento případ ukazuje, že EU je schopna jednat velmi rychle, vyžaduje-li krize okamžitou reakci.
<P>
Co se týká rozpočtové stránky - a nyní hovořím jménem místopředsedy pana Kallase - Komise může přijmout řešení v podobě, jak je nyní dohodnuto třemi orgány, ačkoli se jeho přístup liší od našeho původního návrhu z prosince 2008. Jsme přesvědčeni, že projekty budou realizovány podle plánu.
<P>
Rovněž chci potvrdit, že Komise náležitě zaznamenala očekávání Parlamentu, co se týká revize rozpočtu a posouzení fungování interinstitucionální dohody. Jak víte, na těchto záležitostech pracujeme a na podzim nebo nejpozději na konci roku předložíme své závěry.
<P>
Nyní se vrátím ke svému tématu: energetice. Nařízení o projektech v oblasti energetiky představuje významný nástroj k dosažení dvou cílů: reakce na klíčové záležitosti související se zabezpečením dodávek a environmentální problémy v odvětví energetiky a současně přispění k oživení naší ekonomiky. Balíček je rovněž příkladem solidarity v rámci Evropské unie. Zejména krize v souvislosti s dodávkami plynu vyžadují rychlou odezvu.
<P>
Nikdy předtím Evropská unie neschválila vyčlenění tak významné částky na klíčové projekty v oblasti energetiky.
<P>
Vím, že někteří z vás by v balíčku raději viděli více opatření pro projekty v oblasti obnovitelných zdrojů energie a energetické účinnosti, domnívám se však, že kompromis, k němuž se nakonec v této záležitosti podařilo dospět, je dobrý. Komise v celkovém prohlášení poskytuje opětovné ujištění, že v roce 2010 situaci znovu posoudí a výslovně odkáže na možnost navrhnout využití nepřidělených finančních prostředků na opatření v oblasti energetické účinnosti a obnovitelných zdrojů energie. Prohlášení bylo zasláno Parlamentu a bude zveřejněno v Úředním věstníku spolu s nařízením, takže je zde nebudu číst.
<P>
Vítám skutečnost, že zásada spočívající v navrhování nových projektů, zjistíme-li vážná rizika při provádění stávajících projektů, je uvedena rovněž v bodech odůvodnění a v jednom článku nařízení.
<P>
Mimoto vás mohu ujistit, že pokročíme rychle kupředu s mnoha dalšími iniciativami v oblasti obnovitelných zdrojů energie a energetické účinnosti, jak jsou uvedeny v našem prohlášení.
<P>
Po úspěšném a rychlém ukončení legislativního procesu se Komise zaměří na provádění balíčku. Mohu vám sdělit, že co se týká projektů v oblasti energetiky, do konce května hodláme zveřejnit výzvu k předkládání návrhů a první rozhodnutí o podpoře očekávám do konce tohoto roku.
<P>
Rád bych poděkoval zejména zpravodajům, paní Stavreva, panu Maldeikisovi a panu Bögemu, za jejich účast na hledání rychlého řešení pro tento velmi důležitý návrh.
<SPEAKER ID="012" NAME="Mariann Fischer Boel">
členka Komise. - Pane předsedo, chci se zmínit pouze o té části balíčku, která se týká rozvoje venkova. Především chci stejně jako pan Piebalgs poděkovat Parlamentu za jeho spolupráci, zejména Výboru pro zemědělství a rozvoj venkova. V posledním měsíci to byl velmi dobrý a konstruktivní dialog a je zřejmé, že pro úspěšný výsledek je zásadní vaše podpora v této záležitosti.
<P>
Právní předpisy musí být přijaty co nejdříve, aby bylo možno tyto peněžní prostředky investovat do rozvoje venkova v roce 2009 a aby je bylo možno vynaložit dobře, tj. programování i vynaložení peněžních prostředků.
<P>
Konečný výsledek nám ponechává o něco méně peněz na rozvoj venkova, než jsme chtěli. Původně jsme požadovali částku ve výši 1,5 miliardy EUR a skončili jsme s částkou ve výši 1,02 miliardy EUR. Prostor pro investice do širokopásmového připojení k internetu ve venkovských oblastech se rozšířil a členské státy mají nyní naprostou pružnost při výběru mezi širokopásmovým připojením a novými úkoly. Myslím, že to je dobrý nápad, jelikož neomezujete lidi, kteří se v některých částech Evropské unie potýkají se zvláštními problémy s ohledem na nové úkoly.
<P>
Komise rovněž vzala patřičně na vědomí pozměňovací návrhy. Požadujete rozšíření okruhu způsobilých činností souvisejících se širokopásmovým připojením k internetu na měkká opatření jako vzdělávání v oblasti IKT a investice do služeb a zařízení spojených s IKT. Chci poukázat na skutečnost, že tyto investice a činnosti jsou již široce podporovány v rámci strukturálních fondů i finančních prostředků určených na rozvoj venkova. Pozornost se soustředí na širokopásmové připojení k internetu, jelikož se má za to, že nejlepším možným způsobem podpoří technologický rozvoj a růst.
<P>
Co se týká podpory balíčku pro hospodářské zotavení, Komise souhlasí s tím, že je zapotřebí, bylo by však možno jej provést v rámci stávajících nástrojů v oblasti rozvoje venkova. Současný politický rámec rovněž umožňuje vynakládat peněžní prostředky na projekty již v roce 2009.
<P>
Prostudovali jsme taktéž návrh zahrnout do financování částku ve výši 250 milionů EUR, která byla Parlamentem přidána do rozpočtu na rok 2009 na rozvoj venkova v jeho závěrečném hlasování o rozpočtu minulý rok. Tento návrh však nebyl součástí dohody o financování balíčku pro hospodářské zotavení, jíž bylo dosaženo v třístranných jednáních. Aby se zamezilo případné prodlevě při konečném přijetí tohoto balíčku, domnívám se, že bychom měli využít příležitost vrátit se k tomu později v tomto roce, kdy bude nutno dohodnout zbytek financování balíčku pro hospodářské zotavení.
<P>
Jelikož se jedná o poslední plenární zasedání před volbami do Parlamentu, chci vyslovit své upřímné poděkování za vaši velmi dobrou spolupráci a výměnu názorů - někdy s přílišným patriotismem a přílišnou dynamikou, byla to však radost. Těm z vás, kteří nekandidujete znovu, chci říci, že mi bylo potěšením s vámi spolupracovat.
<P>
(Potlesk)
<SPEAKER ID="013" NAME="Předseda">
Velmi vám děkuji, paní komisařko. Je od vás velmi milé, že to zmiňujete. Vždy to byla a je radost spolupracovat s vámi a vašimi kolegy v Komisi. Samozřejmě existují určité rozdíly, avšak s vámi a s panem komisařem Piebalgsem to byla vždy radost a chci vám velmi poděkovat jménem Parlamentu i osobně.
<SPEAKER ID="014" NAME="Mario Mauro" LANGUAGE="IT">
Pane předsedo, dámy a pánové, v průběhu třístranných jednání dne 2. dubna bylo nakonec dosaženo dohody mezi Parlamentem a českým předsednictvím. Jako navrhovatele stanoviska Rozpočtového výboru mne tato dohoda, která umožní pokračovat v legislativním procesu u plánu obnovy v předpokládané lhůtě, velmi těší.
<P>
Způsoby financování pro rok 2009 jsou velmi jasné: z celkové částky ve výši 3,98 miliardy EUR budou 2 miliardy EUR vyčleněny na energetiku prostřednictvím vyrovnání v rámci okruhu 2 "Ochrana přírodních zdrojů a hospodaření s nimi". O zbývající částce ve výši 1,98 miliardy EUR přidělené na energetiku bude rozhodnuto v rámci rozpočtového procesu pro rok 2010 a v případě potřeby se k závěru dospěje v rámci rozpočtového procesu pro rok 2011.
<P>
Považuji však za důležité, aby vyrovnávací mechanismus uplatněný u různých okruhů neohrozil finanční balíček pro programy, na něž se vztahuje proces spolurozhodování, nebo roční rozpočtový proces. Domnívám se také, že vzhledem k nedostatku, který vyzdvihla stávající interinstitucionální dohoda, se musíme tématem zabývat hlouběji, abychom zajistili větší pružnost dohody, a mohli tak reagovat na další finanční potřeby.
<SPEAKER ID="015" NAME="Vicente Miguel Garcés Ramón">
navrhovatel stanoviska Rozpočtového výboru. - (ES) Pane předsedo, předkládám stanovisko Rozpočtového výboru, jehož jsem navrhovatelem, k návrhu na změnu nařízení o podpoře pro rozvoj venkova z Evropského zemědělského fondu pro rozvoj venkova. Návrh je součástí Evropského plánu hospodářské obnovy.
<P>
Evropská rada na zasedání koncem března 2008 navrhla přidělit odvětví energetiky částku ve výši 3,98 miliardy EUR a Fondu pro rozvoj venkova částku ve výši 1,02 EUR s cílem vytvořit novou infrastrukturu pro širokopásmové připojení k internetu na venkově, zlepšit stávající infrastrukturu a reagovat na nové úkoly: změnu klimatu, obnovitelné zdroje energie, biologickou rozmanitost a restrukturalizaci odvětví mléka a mléčných výrobků.
<P>
Rozpočtový výbor jednomyslně rozhodl, že referenční částka uvedená v legislativním návrhu je v souladu se stropem okruhu 2 stávajícího víceletého finančního rámce na období 2007-2013.
<SPEAKER ID="017" NAME="Rumiana Jeleva">
navrhovatelka stanoviska Výboru pro regionální rozvoj. - (BG) Jako navrhovatelka stanoviska Výboru pro regionální rozvoj bych ráda vyjádřila, jak jsem potěšena konečným zněním Evropského programu oživení energetiky. Parlament si během jednání s Radou uhájil silné postavení a získal pro evropské občany nejlepší možný výsledek.
<P>
Program oživení energetiky je mimořádně významný pro budoucnost našich evropských hospodářství. Stávající hospodářská a finanční krize ohrožuje různé programy v oblasti zabezpečení dodávek energie, což je škodlivé pro náš budoucí hospodářský růst a úspěch.
<P>
V důsledku toho je správným přístupem poskytnutí dodatečných finančních pobídek vztahujících se na projekty z odvětví energetiky, které napomohou k oživení našeho hospodářství a podpoří zabezpečení dodávek energie a které jsou rovněž zaměřeny na snižování emisí skleníkových plynů.
<P>
Tento nový program účinně posílí zabezpečení dodávek energie rovněž v mojí zemi, Bulharsku, a to díky ustanovení o financování plynovodu Nabucco a našemu propojení se sítěmi infrastruktury v Řecku a Rumunsku. To nás učiní méně zranitelnými v případě krizí obdobných té, která nás zasáhla minulou zimu.
<P>
Vážení kolegové poslanci, naše evropská hospodářství a naše infrastruktura závisí na dobrém přístupu k energii. V tomto ohledu představuje Evropský program oživení energetiky správnou cestu k účinnější a efektivnější energetické infrastruktuře v Evropě. Proto bych ráda ještě jednou zdůraznila potřebu společné energetické politiky Evropské unie. Pouze společně budeme moci dosáhnout většího úspěchu a našim občanům zabezpečíme dodávky energie, jaké si zaslouží. Na závěr bych ráda poblahopřála zpravodajce za její skvělou práci.
<SPEAKER ID="018" NAME="Domenico Antonio Basile" LANGUAGE="IT">
Paní předsedající, dámy a pánové, Výbor pro regionální rozvoj byl vyzván Výborem pro zemědělství a rozvoj venkova, aby předložil své stanovisko k návrhu nařízení Rady o podpoře pro rozvoj venkova z Evropského zemědělského fondu pro rozvoj venkova (EZFRV), který má být nyní předmětem rozpravy v Parlamentu v souvislosti s obecnějším balíčkem, který se týká částky 5 miliard EUR.
<P>
Dotčené opatření může být považováno za včasnou reakci Komise na potřeby, které tvoří základ rozhodnutí, jež bylo přijato Radou dne 11. a 12. prosince 2008 a jež schvaluje Plán evropské hospodářské obnovy, který obsahuje zvláštní opatření v mnoha odvětvích pravomoci Společenství a pravomoci členských států zaměřená na vypořádání se s hospodářskou a finanční krizí, kterou jsou evropské trhy postiženy od roku 2007.
<P>
V odvětví rozvoje venkova navrhuje opatření Komise, aby byly představeny odpovídající aktualizace nařízení Rady č. 1698/2005, které jsou zaměřeny na uplatňování pokynů stanovených v uvedeném evropském plánu.
<P>
Jako celek má návrh Komise, - který stanoví rozpočet ve výši 1,5 miliardy EUR, jež má být prostřednictvím evropského fondu pro rozvoj venkova dostupný všem členským státům za účelem rozvoje přístupu k širokopásmovému připojení k internetu ve venkovských oblastech a za účelem postavit se novým úkolům identifikovaným v rámci střednědobého hodnocení reformy společné zemědělské politiky a jež byl dohodnut v listopadu 2008 - plnou podporu Výboru pro regionální rozvoj, který se domnívá, že pokud budou navržená opatření uplatněna rychle a v plné míře, budou jistě moci přispět k zotavení vnitrostátních hospodářství a k tomu, že spotřebitelé znovu získají důvěru v daný systém, přičemž budou rovněž účinně sledovány cíle územní a sociální konvergence v regionech Unie. To vše platí především tehdy, pokud jsou daná opatření kombinována s požadavkem, který vyjádřila Rada a který usiluje o maximalizaci možnosti výdajů během prvních let.
<P>
Při vyjádření svého stanoviska se výbor neomezoval na pouhé hodnocení opatření navržených Evropskou komisí, ale rozhodl se sestavit svůj vlastní návrh tím, že do znění, které mu bylo předloženo, vložil určité pozměňovací návrhy. Hlavním aspektem, který si Výbor pro regionální rozvoj přál zdůraznit, je ten, jenž odkazuje na potřebu zvýšit transparentnost a informovanost o výsledcích dosažených v průběhu období 2009-2011 a poskytnout nástroje vhodné ke koordinaci projektů širokopásmového připojení k internetu financovaných z EZFRV a ze strukturálních fondů.
<P>
Výbor tak učinil prostřednictvím žádosti adresované Komisi, aby do každoroční monitorovací zprávy, která má být vypracovávána v souvislosti s Evropským zemědělským fondem pro rozvoj venkova, zařadila část věnovanou výhradně ověřování výsledků získaných v souvislosti s touto činností, a to v podobě zvláštního pozměňovacího návrhu začleněného do znění navrhovaného opatření.
<SPEAKER ID="019" NAME="Romana Jordan Cizelj">
jménem skupiny PPE-DE. - (SL) Vypořádání se s finanční a hospodářskou krizí představuje pro Evropu významnou zkoušku jednoty a solidarity. Musíme ukázat dvě věci: zaprvé, že budeme postupovat koordinovaně a že z toho dokážeme těžit, a zadruhé, že jsme schopni zachovat strategické priority, jež jsme stanovili v několika posledních letech: jsou to priority usnadňující posun směrem ke znalostní společnosti a inovativní společnosti s nízkými úrovněmi emisí skleníkových plynů.
<P>
Těší mě, že Evropa odpověděla na tuto výzvu rychlým a jednotným způsobem. Otevřeně jsme se vyjádřili proti protekcionismu a zřídili vnitřní trh, což představuje jeden z důležitých úspěchů Evropy, který musí být rovněž v době krize chráněn. Díky tomu jsme rovněž zvládli ochránit naši vizi a přijmout náležité kroky, aniž bychom pustili ze zřetele naše dlouhodobé úkoly, které zahrnují samozřejmě také změnu klimatu.
<P>
Dovolte mi rovněž stručně zmínit projekty v oblasti energetiky. V poměrně krátkém čase jsme zajistili dodatečné finanční zdroje, které chceme vyčlenit na budoucí vývoj nových, čistších technologií a na účely zvýšení spolehlivosti dodávek energie. Co je zde důležité, je to, že do tohoto balíčku zahrnujeme technologie zachycování a ukládání uhlíku, podporu větrné energie na moři a propojení plynárenských a elektrizačních přepravních soustav.
<P>
Ráda bych vás však upozornila na skutečnost, že navzdory velkému množství dobrých projektů, jimž bude udělena dodatečná pomoc, některé významné projekty v tomto dokumentu chybí. Z tohoto důvodu bych ráda požádala, aby byly tyto projekty pečlivě sledovány, aby bylo jejich uplatňování kontrolováno, a abychom rovněž nalezli dodatečné prostředky, jejichž prostřednictvím bychom financovali projekty, které podporují účinné využívání energie a dalších obnovitelných zdrojů energie.
<P>
Dovolte mi rovněž, abych v této souvislosti dodala, že geotermální energie je jistě další z hlavních možností, která je doposud nevyužitá. Považuji to za jeden z našich nejdůležitějších úkolů pro samotný začátek našeho příštího mandátu.
<SPEAKER ID="020" NAME="Hannes Swoboda">
jménem skupiny PSE. - (DE) Paní předsedající, dámy a pánové, zdá se, jakoby se zde rozléval klid Vánoc - všechno probíhá tak klidně. Bohužel musím tomuto jednání dodat trpkou příchuť.
<P>
Rada, která zde dnes není zastoupena, celé měsíce revidovala a znovu zvažovala návrhy předložené Komisí a k řešení dospěla v situaci, kdy máme obrovskou a rostoucí nezaměstnanost. Není to tedy chyba Parlamentu. V tomto případě byly osoby odpovědné za rozpočet dokonce o krok před námi v oblasti energetiky. To nám život jistě příliš neusnadnilo. Běžně jsou to oni, kdo postup blokuje. Poté jsme se ale snažili nalézt řešení a komisař nám byl velmi nápomocný, Rada však byla neústupná.
<P>
Naší obavou - a to by mělo být skutečně samozřejmé - je to, že veškeré rozpočtové prostředky, jež nemohou být vyčerpány, by měly být přiděleny na projekty, které podpoří vytváření pracovních míst, zejména pak na projekty zaměřené na zabezpečení dodávek energie, energetickou účinnost a úsporu energie. To by mělo být skutečně samozřejmé. Kdybychom se zeptali evropských občanů, zda by souhlasili s vyčleněním prostředků, které nejsou vyčerpány, na tuto zvláštní oblast, velká většina by řekla ano. Pouze Rada ještě neuznala, že je to opravdu to, co je třeba. V této souvislosti by měli všichni z nás - včetně poslanců Parlamentu v novém složení - trvat na tom, aby to bylo přesně to, co je třeba uplatnit.
<P>
Nevím, zda bude pan Piebalgs stále komisařem a zda bude stále odpovědný za tuto oblast, ale doufám, že Komise je rovněž toho názoru, že musíme zajistit, aby byly všechny rozpočtové prostředky, které nemohou být vyčerpány, převedeny do ostatních oblastí na projekty související se zaměstnaností týkající se energetické účinnosti a zabezpečení dodávek energie.
<P>
Na závěr bych rád poděkoval oběma komisařům za jejich spolupráci, a to jak osobně, tak jménem mojí skupiny. Zda byla tato spolupráce vždy potěšením, je jinou otázkou, ale vždy jste byli připraveni vést dialog, a doufám, že to můžete říci i vy o nás. Nacházíme se uprostřed volební kampaně, ale situace je pro vás nyní o něco klidnější. Domnívám se však, že bez nás, poslanců Evropského parlamentu, se obejdete.
<SPEAKER ID="021" NAME="Donato Tommaso Veraldi" LANGUAGE="IT">
Paní předsedající, dámy a pánové, návrh, který projednáváme, je součástí balíčku 5 miliard EUR vyčleněných na Plán evropské hospodářské obnovy, z toho je 1 040 EUR určeno na výstavbu a dokončení infrastruktur pro pokrytí širokopásmového připojení k internetu ve venkovských oblastech a na vývoj v souvislosti s novými výzvami, které vyšly najevo při kontrole stavu společné zemědělské politiky.
<P>
S cílem odpovědět na stávající finanční krizi musíme ve venkovských oblastech přijmout především taková opatření, která využijí nástroje určené k tomu, aby těmto oblastem pomohly vynořit se ze strukturální izolace, ve které se nacházejí. Je proto zásadní zajistit využití dostupných finančních prostředků Společenství, přičemž bude posílena jejich efektivita a přidaná hodnota. V oblasti rozvoje venkova musí být přijata jakákoli možná taktika, která zajistí větší finanční pružnost a účinnost.
<P>
Domnívám, se, že pro Komisi je důležité, aby se zavázala pomoci členským státům při přijímání vnitrostátních strategií a programů rozvoje venkova zaměřených na podporu zaměstnanosti. Musím však říct, že podle pravidel fondu pro rozvoj venkova jsou prováděcí projekty týkající se širokopásmového připojení spravovány především orgány veřejné správy - provinciemi, obcemi a horskými oblastmi - které ale nemohou zahrnout DPH do svého účetnictví. Tak tomu není u jiných programů, u ostatních nařízení, která jsou základem pro strukturální fondy, v jejichž případě je takový výdaj považován za způsobilý.
<P>
Hospodářská krize jednoduše zdůraznila potíže, kterým již tyto místní orgány čelily, a dopad DPH na rozpočty v souvislosti s uplatňováním různých činností je tedy tak velký, že je zde riziko, že veřejné orgány selžou při investování a nevyčerpané prostředky budou navráceny do rozpočtu Společenství. Na závěr, co se týče rozdělení prostředků, domnívám se, že se musíme zaměřit na využití historického kritéria, jak navrhla Komise.
<SPEAKER ID="022" NAME="Guntars Krasts" LANGUAGE="LV">
Děkuji, paní předsedající, domnívám se, že dohoda, které bylo dosaženo, co se týče podpory energetické politiky Evropské unie v dlouhodobém horizontu, která v krátkodobém horizontu zajistí pobídky pro zotavení hospodářství, dosáhne obou cílů. Jedinou výjimkou, která nemůže v krátkodobém horizontu dosáhnout hospodářské návratnosti, je financování projektů na zachycování a ukládání uhlíku. Nepochybně to však splňuje dlouhodobé výzvy energetické politiky tím, že je zvyšována konkurenceschopnost technologií podniků EU na světových trzích, kde v dohledné budoucnosti alternativní formy energie nebudou moci nahradit spalování uhlí. Velmi vítám zaměření většiny finančních prostředků na projekty na propojení evropských energetických soustav. Těší mě, že značná část prostředků byla vyčleněna na integraci pobaltských států, které jsou nejizolovanějším regionem EU, do evropských elektrizačních soustav. Ačkoli nemají tyto investice za následek plnou integraci trhů tří pobaltských států do evropských soustav, je to nicméně významným posilujícím faktorem, který podpoří zabezpečení dodávek energie. Doufám, že tento krok poslouží jako pobídka pro to, aby pobaltské státy pokračovaly ve strukturálních reformách svých energetických systémů a ve vytváření tržních podmínek, jež zlepší situaci spotřebitelů energie v daném regionu. Děkuji.
<SPEAKER ID="023" NAME="Claude Turmes">
jménem skupiny Verts/ALE. - Paní předsedající, pro důvěryhodnost Evropské unie je toto smutný den. Balíček týkající se hospodářského zotavení, o kterém budeme hlasovat, je ve skutečnosti plánem na nezotavení, který nepovede k téměř žádnému okamžitému hospodářskému stimulu. Zažili jsme měsíce někdy intenzivního vyjednávání s Radou EU. Bohužel než abychom se postavili vládám, jako je Německo, Nizozemsko a Spojené království, které přijaly krátkozraký přístup "chci své peníze zpět", většina v tomto Parlamentu a Komise jednoduše ustoupila jejich požadavkům.
<P>
Tento výsledek je velmi špatný a mohli jsme se mu vyhnout. Mohli jsme sestavit skutečný nástroj pro solidaritu, kde by velká většina finančních prostředků připadla těm hospodářstvím, která je nejvíce potřebují: našim přátelům ve východní Evropě. Využitím inovativních finančních nástrojů, jako jsou fondy úvěrových záruk a veřejné banky, nebo využitím služeb Evropské investiční banky jsme mohli posílit hospodářskou efektivitu tohoto balíčku. To by přeměnilo 5 miliard EUR na 50-80 miliard EUR v investicích, které v této chvíli pro evropské hospodářství potřebujeme. Naše investice jsme mohli zaměřit na oblasti, ve kterých dochází k okamžitému vytváření pracovních míst, jako jsou evropská města, jež investují do renovací budov a veřejné dopravy, nebo nezávislé energetické společnosti, jež investují do obnovitelných zdrojů energie, nebo naše evropská průmyslová odvětví, jež investují do ekologických technologií. Místo toho jste rozhodli, že bude převážná část těchto 5 miliard EUR zaměřena na zastaralou státní podporu určenou těm, kteří peněžní prostředky nejméně potřebují: energetickým oligopolům ve Spojeném království, Německu a Francii.
<P>
Namísto abychom vyslali silný signál, vysíláme signál nedostatečné politické odvahy: slabošské evropské orgány ustoupily rozmarům národně zaslepených vlád.
<P>
Bohužel nemáme nijak odvážného a vizionářského předsedu Komise. Liberálové a socialisté v tomto Parlamentu bohužel nebyli připraveni na boj se Zelenými, aby z tohoto balíčku na zotavení hospodářství učinili první skutečný krok k zelenému "New Deal" (novému údělu). Aby mohlo v Evropě dojít ke změně, musíme změnit předsedu Komise. Aby došlo k této změně, musíme změnit většiny v Evropském parlamentu. "Stop Barrosovi - ano zelenému New Deal": toto heslo je pro nadcházející evropské volby více než kdy jindy platné.
<SPEAKER ID="024" NAME="Pedro Guerreiro" LANGUAGE="PT">
Co se týče tzv. 5miliardového balíčku Evropské unie určeného pro Plán evropské hospodářské obnovy, je vhodné připomenout usnesení přijaté tímto Parlamentem týkající se přezkumu finančního rámce 2007-2013 v polovině období. Toto usnesení uvádí, že stropy vlastních zdrojů představují 1,24 % HND EU v platbách a že ve skutečnosti se tyto stropy pohybovaly pod 1 %; že každoročně jsou pod tímto stropem stanoveným ve víceletém finančním rámci ponechávány významné rezervy s více než 29 miliardami EUR v platbách za poslední tři roky; a že obrovské rezervy existují mezi stropem víceletého finančního rámce a stropem vlastních zdrojů EU, v období 2010 až 2013 jde o více než 176 miliard EUR.
<P>
Vzhledem k tomu se musíme zeptat sami sebe: proč, když čelíme zhoršující se hospodářské situaci, nevyužijeme alespoň finanční prostředky stanovené ve víceletém finančním rámci?
<P>
Proč se Evropská unie rozhodla odečíst 2 miliardy EUR z rezervy určené na zemědělství, když tisíce zemědělců čelí větším potížím než kdy jindy?
<P>
Potřebují zemědělci větší podporu, aby se vypořádali se zvyšujícími se náklady na výrobu a snižujícími se cenami na straně výrobců, nebo více potřebují širokopásmové připojení k internetu?
<P>
Aby bylo zajištěno, že je tato úprava neutrální, z jakých jiných rozpočtových okruhů budou odečteny téměř 2 miliardy EUR? Bude tato částka odečtena z politiky soudržnosti?
<P>
Jakým způsobem bude provedeno rozdělení téměř 4 miliard EUR na projekty v oblasti energetiky a téměř 1 miliardy EUR - zřejmě - na podporu širokopásmového připojení ve venkovských oblastech? Jak bude tato nespravedlivá výměna provedena?
<P>
Kde je tedy ta velmi proklamovaná solidarita napříč Evropskou unií? Nebo se nakonec velký problém znovu ukáže být malým problémem?
<SPEAKER ID="025" NAME="Patrick Louis" LANGUAGE="FR">
Paní předsedající, dámy a pánové, chtít sestavit plán hospodářské obnovy je dobrým záměrem. Abychom odpověděli na cyklický hospodářský pokles, je třeba využít keynesiánské oživení, ale tato krize je strukturální. Daný nástroj je tedy nevhodný.
<P>
Znovu nalít finanční prostředky do ničím neomezeného hospodářství je jako vyhazovat peníze z okna. Oživit hospodářství, aniž bychom nejprve obnovili preference Společenství na našich hranicích, je stejné jako snažit se vytopit dům, když musí všechna okna zůstat otevřena. Pak se stane to, že kotel přestane fungovat a účty za vytápění budou obrovsky vysoké.
<P>
Po těchto úvodních připomínkách mám tři poznámky. Zaprvé, trh s energií není relevantní. V této oblasti ve skutečnosti hospodářská soutěž nevede ke snížení cen, protože ceny jsou určovány na základě nákladů na výrobní prostředky. Proto se domníváme, že je zásadní investovat do skutečně účinných zdrojů energie, nenechat se zlákat zdroji energie, které jsou štědře dotovány, jako je například větrná energie, a upřednostnit solární a jadernou energii.
<P>
Zadruhé, jednotný trh s elektrickou energií není efektivní. Při velkých vzdálenostech je ztráta energie úměrná vzdálenosti, na kterou je energie přenášena. Pravděpodobnost poruch a výpadků se zvyšuje s geografickou složitostí sítě. Propojení evropských elekroenergetických sítí by se proto mělo vrátit ke svému základnímu účelu, jímž je sloužit jako vzájemný rezervní zdroj na hranicích a umožnit výměnu elektrické energie, ale pouze okrajově. Tato činnost by měla být naší prioritou.
<P>
Zatřetí, pokud jde o zprávu poslankyně Podimatové, která se týká této zprávy, doporučujeme, abychom nezohledňovali pouze energii potřebnou k fungování určitého produktu, ale také zvážili informace o množství energie potřebné k výrobě tohoto produktu.
<P>
Sdělení takových informací spotřebitelům posílí postavení těch produktů, které mají vysokou přidanou hodnotu a nízké požadavky na spotřebu energie. Využití těchto informací poskytne našim hospodářství, která čelí významné hrozbě nekalé hospodářské soutěže v celosvětovém měřítku, velmi potřebnou konkurenční výhodu.
<SPEAKER ID="026" NAME="Sergej Kozlík" AFFILIATION="NI">
- (SK) Pane předsedo, dámy a pánové, rozhodnutí Evropského parlamentu a Rady přesunout balíček 5 miliard EUR nevyčerpaných prostředků z roku 2008 do roku 2009 a využít ho jako stimulační balíček na zmírnění důsledků finanční krize zároveň s částkou 4 miliard EUR na řešení některých potíží v evropské energetické soustavě považuji za rozhodnutí výjimečné, ale účinné. Na druhé straně rovněž projev pana Turmese byl v mnoha ohledech pravdivý, a to zejména, pokud jde o správu fondu.
<P>
Považuji za důležité, aby vlády členských států pružně reagovaly, a pokud je to možné, aby všechny prostředky vyčleněné na roky 2009-2010 čerpaly skutečně a efektivně. Krizová situace v dodávkách plynu, ke které došlo na začátku roku po sporu mezi Ruskem a Ukrajinou, ukázala, jak je v kritických situacích zranitelná značná část Evropy. Opatření uplatněná a financovaná z tohoto balíčku by proto měla napomoci zabránit, aby se taková krize opakovala.
<SPEAKER ID="027" NAME="Agnes Schierhuber" AFFILIATION="PPE-DE">
(DE) Paní předsedající, paní komisařko, pane komisaři, dámy a pánové, nejprve bych ráda poděkovala paní Stavrevové za její vynikající zprávu. Je naprosto zásadní, aby tento hospodářský program, který jsme dnes přijali jako celek, mohl být uplatňován také ve venkovských oblastech. Širokopásmové připojení představuje nepostradatelný komunikační prostředek pro venkovské oblasti, zejména v Rakousku, nabízí nová a moderní pracovní místa a rychlé doručení informací. Nemělo by být přehlíženo, že více než 50 % obyvatelstva Evropské unie žije ve venkovských oblastech.
<P>
Dámy a pánové, blížím se ke konci své politické kariéry. Ráda bych vyjádřila své nejupřímnější poděkování všem mým kolegům, Komisi a všem orgánům Evropské unie, zejména úředníkům a zaměstnancům, za jejich pomoc a podporu. Bylo mi potěšením s vámi všemi pracovat. Na závěr bych ráda poděkovala tlumočníkům, kteří museli tlumočit moji rakouskou němčinu.
<P>
Jsem přesvědčena, že nadále musí být naprosto jasné, že společná zemědělská politika je se svými dvěma pilíři pro společnost Evropské unie zásadní. Zemědělci jsou si přirozeně vědomi své odpovědnosti vůči společnosti. Rovněž ale předpokládám, že společnost Evropské unie si je vědoma své odpovědnosti vůči všem, kteří zabezpečují její zdroje. S touto myšlenkou přeji Evropské unii vše nejlepší do budoucnosti.
<P>
(Potlesk)
<SPEAKER ID="028" NAME="Gábor Harangozó" AFFILIATION="PSE">
(HU) Paní komisařko, dámy a pánové, rád bych začal poděkováním paní Stavrevové za její spolupráci a poblahopřál jí k její vynikající práci, která získala jednomyslnou podporu Výboru pro zemědělství a rozvoj venkova.
<P>
Po rozpravě, která se konala v Radě, disponujeme částkou 1,02 miliardy EUR na to, abychom zmírnili bolestný dopad krize na venkovské oblasti. Úspěšně jsme dosáhli situace, kdy mohou být prostředky ve srovnání s původním návrhem využity mnohem pružnějším způsobem a ve vhodně širokém rámci s cílem rozvíjet ve venkovských oblastech širokopásmový přístup k internetu a vypořádat se s novými výzvami, které byly vymezeny během přezkumu společné zemědělské politiky.
<P>
Plány na rozvoj venkova členských států musí být co nejrychleji přezkoumány tak, aby mohly být co nejdříve uvolněny částky, jež byly nyní stanoveny. To možná představuje pro venkovské obyvatelstvo nejdůležitější aspekt, protože pomůžeme-li tomuto vývoji, bude možné zpřístupnit nová pracovní místa, nové kurzy odborné přípravy a nové trhy, což zároveň vyústí ve snížení nákladů a rozšíření nových inovativních technologií.
<P>
Venkovské obyvatelstvo je nejzranitelnější skupinou, na kterou dopadá hospodářská krize. Podíváme-li se do budoucnosti, je možné říct, že zde rovněž hrozí riziko dalšího územního a hospodářského vyloučení, které přesáhne hospodářskou krizi. Ještě před tím, než krize vypukla, muselo mnoho členských států čelit neustálému poklesu, k němuž docházelo ve venkovských oblastech. Naší odpovědností je co nejdříve sestavit a uplatnit nezbytná opatření zaměřená na ochranu našich venkovských hodnot.
<P>
Vážení kolegové poslanci, vzhledem k tomu, že se nepředpokládá, že moje strana sklidí ve volbách takový úspěch, abych mezi vámi mohl pracovat i příštích pět let, rád bych vám také poděkoval za vynikající spolupráci, které jsem se v tomto Parlamentu těšil. Jako mladý politik mohu pouze každému mladému politikovi přát to štěstí učit se, jak funguje evropská politika, v tak výborné organizaci.
<SPEAKER ID="029" NAME="Lena Ek" AFFILIATION="ALDE">
(SV) Paní předsedající, ve světě a v Evropě nyní panují tři krize: finanční krize, z toho vyplývající krize zaměstnanosti a krize v oblasti klimatu. Balíčky opatření by měly být zaměřeny na hledání řešení na všechny tři krize, pochybuji však, že by to byl případ tohoto balíčku. Marilyn Monroeová jednou řekla: "Neuvádějte mne v pokušení, zvládnu to sama." Zdá se, že takto jednaly vlády členských států, co se týče použití finančních prostředků, které jsme mohli společně uvolnit na tento hospodářský balíček. Lze ho velmi kritizovat, protože se zabývá starým druhem energie, a zejména pak, pokud jde o časový faktor. Opatření obsažená v tomto balíčku jsou tak vzdálenou budoucností, že povedou k vytváření pracovních míst spíše během příští recese, než během té současné. Naším záměrem je pokusit se uplatnit nové technologie a nové myšlenky a také opatření zaměřená na vytváření pracovních míst nyní během této recese, která sužuje Evropu. Proto budeme (doufejme, že budeme znovu zvoleni) nadále sledovat to, co slíbila Komise prostřednictvím komisaře Piebalgse, konkrétně jde o řádný, spolehlivý monitoring uplatňování daných opatření a dohled.
<P>
Paní předsedající, na závěr bych chtěla poděkovat komisařce Fischer Boelové za její mimořádně konstruktivní práci, kterou odvedla, a komisaři Piebalgsovi, který velmi úzce spolupracoval s Výborem pro průmysl, výzkum a energetiku a měl významný osobní podíl na sestavení energetického balíčku a klimatického balíčku a na tom, čeho jsme dosáhli v této oblasti v průběhu minulých pěti let. Ráda bych poděkovala zpravodaji, který odvedl dobrou práci, a mým kolegům poslancům. Opravdu se domnívám, že bychom měli ukončit činnost Evropského parlamentu ve Štrasburku a setkávat se v budoucnu pouze na jednom místě.
<SPEAKER ID="030" NAME="Andrzej Tomasz Zapałowski" AFFILIATION="UEN">
(PL) Paní předsedající, podpora pro venkovské oblasti je velmi důležitou činností bez ohledu na formu, jakou je prováděna. Tím více, když tato podpora přichází ve formě zavádění nových technologií ve venkovských oblastech v masovém měřítku. Pořadí priorit však podle mě vzbuzuje pochybnosti. Co je v této chvíli důležitější pro rozvoj venkovských oblastí - širokopásmové připojení k internetu, další modernizace a rozvoj dopravní infrastruktury, nebo opatření spojená se zvyšováním počtu pracovních míst ve venkovských oblastech zejména v průběhu krize?
<P>
Podle mne je zřejmé, že finanční prostředky potřebné k zavedení širokopásmového připojení k internetu a vypořádání se se změnou klimatu ve venkovských oblastech budou poskytnuty především podnikům a firmám, které se touto činností zabývají, a nikoli zemědělcům nebo obyvatelům venkovských oblastí. Neměly být tyto prostředky možná určeny na snížení nepoměru v dotacích pro středně velké zemědělské podniky, zejména v nových členských státech? Za velké peníze nyní Evropská unie zemědělcům nabízí širokopásmové připojení k internetu namísto toho, aby naplňovala důležitější potřeby, jako je pozdvihnout zemědělské podniky, a nikoli zemědělské koncerny, na vyšší úroveň.
<SPEAKER ID="031" NAME="Konstantinos Droutsas" AFFILIATION="GUE/NGL">
(EL) Paní předsedající, záměrem programu hospodářské obnovy ve výši 5 miliard EUR je využít kapitalistické krize a napomoci kapitalistům, aby dosáhli svých cílů tím, že podpoří kapitalistickou restrukturalizaci strategických odvětví, jako je energetika a elektronické komunikace.
<P>
Širokopásmové připojení k internetu a sítě jsou nezbytné pro rozvoj venkovských oblastí, ale nejsou prioritou. Když se příjem vlastníků malých a středních zemědělských podniků snižuje a tito vlastníci čelí hrozbě vystěhování z jejich půdy a nezaměstnanosti, když je hospodářství celých oblastí v krizi kvůli společné zemědělské politice a příkazům ze strany Světové obchodní organizace (WTO), není to rozvoj sítí, co přispěje k rozvoji venkova; toto je výsměch na úkor nebohých zemědělců. Na rozvoj společností elektronických komunikací, a nikoli na rozvoj zemědělství a venkova, bylo vyčleněno 1,5 miliardy EUR.
<P>
Přesně totéž platí i v případě 3,5 miliardy EUR vyčleněných na dokončení integrované elektroenergetické sítě a dokončení jednotného trhu s elektrickou energií, což usnadní privatizaci, fúze a převzetí společností podporované třetím liberalizačním balíčkem a politikou zachycování a ukládání uhlíku; jde o vydřidušsky nákladný plán, který není šetrný k životnímu prostředí, je určený na zvýšení zisků produkčních jednotek a na to, aby umožnil další jimi způsobené znečišťování.
<P>
Pracovníci a zemědělci usuzují, že tato opatření jsou přijímána za účelem posílení kapitalistů a monopolů, proto je odmítají a bojují proti nim a požadují, aby byly zásadní změny učiněny tak, aby se z nich nestali tahouni břemena této krize.
<SPEAKER ID="032" NAME="Helga Trüpel" AFFILIATION="Verts/ALE">
(DE) Paní předsedající, dámy a pánové, je pravda, že Evropská unie se k překonání této velké finanční a hospodářské krize snaží přispět vlastním podílem. Rovněž je pravda, že co se týče podpory širokopásmového připojení ve venkovských oblastech, měla by být oprávněna skutečně přispět k zajištění toho, aby byla překonána digitální segregace společnosti a aby mělo více lidí příležitost tohoto připojení využít a posílit vnitřní soudržnost Evropské unie.
<P>
Jako politička z rozpočtové oblasti bych však ráda zdůraznila, že i přes to, že bude mít vyhlášení tohoto programu veřejný dopad, není zřejmé, odkud budou finanční prostředky ve skutečnosti pocházet. Do určité míry je to nejisté. Nemohu to potvrdit, a pokud Rada takové rozhodnutí přijme a pokud Komise prostřednictvím pana Barrosa přijde s něčím takovým, je nutné vážně zajistit, že je zřejmé, odkud prostředky pocházejí. To je jediná skutečně přesvědčivá forma politiky, kterou můžeme prezentovat našim občanům. V této chvíli dané prostředky bohužel nemáme. Členské státy musí znovu zaujmout takový postoj, abychom skutečně objasnili, že je naše činnost příspěvkem k lepší strukturální politice a větší solidaritě v Evropě. Poté musíme vyvinout společné úsilí, aby se to opravdu mohlo stát skutečností.
<SPEAKER ID="033" NAME="Andreas Mölzer" AFFILIATION="NI">
(DE) Paní předsedající, ačkoli Evropská unie zavedla dotace pro rozvoj venkova, docházelo ve stejné době k vylidňování venkova zapříčiněnému podmínkami, jež stanovila Maastrichtská smlouva, což podpořilo nespoutané nadšení pro liberalizaci a s tím související rozpad venkovských infrastruktur.
<P>
Po krachu společnosti Chrysler a uzavření policejních stanic a škol budou brzy kvůli deregulaci nařízené Evropskou unií uzavřeny také pošty. Komise zcela jasně dále plánuje upravit otázku eutanazie. Kdyby se měla kritéria způsobilosti podprůměrné hospodářské síly a vylidňování venkova přestat uplatňovat od roku 2014, pro mnoho znevýhodněných oblastí by to mohl být polibek smrti. Podle mého názoru je to útok na venkovské oblasti, který bychom neměli připustit. Ve městech, velkoměstech a celé zemi musíme mít rovné životní podmínky. Jinak nebudou v Evropě opuštěny pouze jednotlivé oblasti, ale také celá údolí.
<P>
Pokud si přejeme zachovat vitální venkovské oblasti a nižší struktury střední třídy, snižování dotací je nepochybně špatným přístupem. Venkovské oblasti však nemohou být udržovány při životě pouze prostřednictvím zemědělských dotací. Úpadek zemědělství, ke kterému docházelo v posledních letech, to ukazuje jasně více než kdy jindy. Dotace pro znevýhodněné oblasti nesmí být sníženy, ale navýšeny. Malé, střední a ekologické zemědělské podniky musí přežít a soběstačnost v zásobování potravinami by měla být zachována. Pokud brzy nebude možné odradit EU od prosazování zejména intenzivních chovů a velkých vlastníků půdy - jako je například britská královna - pak nastal nejvyšší čas, aby bylo zemědělství znovu znárodněno nebo aby to bylo provedeno alespoň částečně.
<SPEAKER ID="034" NAME="Neil Parish" AFFILIATION="PPE-DE">
Paní předsedající, chtěl bych velmi poděkovat komisaři za to, že nám tuto otázku dnes dopoledne představil, a chtěl bych velmi poděkovat paní Stavrevové za její zprávu.
<P>
Je velmi důležité, abychom se tímto "pětimiliardovým" balíčkem zabývali. Dost nepokrytě bych rád řekl Komisi, že až se bude v budoucnosti angažovat v záležitostech týkajících se pětimiliardového balíčku, měla by pravděpodobně disponovat jasnějším souhlasem ze strany Rady před tím, než v této otázce pokročíme. Chápu, že není vždy jednoduché přesvědčit Radu, aby souhlasila s výdaji finančních prostředků, ale opravdu musíme vědět, zda tyto prostředky nakonec budou k dispozici. Věřím, že tomu tak pravděpodobně bude, a domnívám se, že budou moci být skutečně využity za velmi dobrým účelem.
<P>
Je nepochybné, že zemědělství je velmi důležité pro venkov, ale je tam také mnoho dalších podniků. Co se týče zejména malých zemědělských podniků, potřebujete další příjem. Širokopásmové připojení znamená zejména to, že ve venkovských oblastech se mohou vyvíjet spousty malých podniků. Pokud je širokopásmové připojení dostupné, mohou být spojení v některých nejodlehlejších venkovských oblastech, které v Evropské unii máme, velmi dobrá. Širokopásmové připojení může být rovněž zásadní pro to, aby pomohlo podnikům pokročit v oblasti zemědělství, cestovního ruchu a všem podnikům, jejichž činnost souvisí s využíváním internetu.
<P>
V této době skutečné recese v Evropské unii je to stimulační balíček, který - pokud dokážeme získat prostředky na správné oblasti a pokud je dokážeme získat včas - bude mít skutečný význam, protože je třeba podpořit podnikání. Zemědělství je důležité, ale ostatní druhy podnikání jsou pro venkovské oblasti rovněž důležité a tento balíček může být prospěšný.
<P>
Komisi tedy přeji úspěch v celém projektu. Doufám, že získáte dané prostředky, ale - jak jsem řekl - domnívám se, že v budoucnosti k tomu pravděpodobně musíme přistupovat mnohem jednotnějším způsobem.
<SPEAKER ID="035" NAME="Catherine Guy-Quint" AFFILIATION="PSE">
(FR) Paní předsedající, v listopadu 2008 předložila Komise plán hospodářské obnovy, který nebyl pro svůj účel dostatečný ani svým objemem, ani obsahem. O šest měsíců později je třeba uznat, že o uplatňování plánu hospodářské obnovy nelze téměř hovořit a ráda bych zjistila, co se s těmito 30 miliardami EUR určenými na hospodářskou obnovu děje.
<P>
Co se stalo s 15 miliardami EUR oznámenými prostřednictvím nových akcí a svěřenými Evropské investiční bance (EIB)? Jak lze uvést do souladu stimul ve výši 7 miliard EUR oznámený prostřednictvím strukturálních fondů a Fondu soudržnosti s oznámením o nedočerpání 10 miliard EUR ze strukturálních výdajů v roce 2009?
<P>
Co se týče 5 miliard EUR, o kterých dnes diskutujeme, ráda bych učinila čtyři poznámky. Navzdory tlaku ze strany Evropského parlamentu nebyla Rada ve složení ministrů financí schopna uvolnit na rok 2009 těchto 5 miliard EUR, ale pouze 2,6 miliardy EUR.
<P>
V žádném případě tedy nemáme jistotu, že Rada dokáže nalézt chybějící 2,4 miliardy EUR na rok 2010. Parlament je připraven nalézt prostřednictvím regulačních prostředků všechna možná řešení. Ostatní politické priority však nesmí být za žádných okolností zpochybněny. To Parlament nedovolí. Nesmíme připustit další přerozdělení; to je červená čára, kterou nepřekročíme.
<P>
Nalézt tyto 2,4 miliardy EUR bude složité, protože na základě prezentace předběžného návrhu rozpočtu Komise víme, že bude k dispozici maximálně 1,7 miliardy EUR. Rada navíc ještě musí odsouhlasit uvolnění těchto rezerv. V každém případě je tedy důležité, aby v zájmu krátkodobé rozpočtové ortodoxie a právního přístupu k úpravě rozpočtu již velký počet členských států nemohl zastavit celý tento plán hospodářské obnovy.
<P>
Pro budoucnost Unie musí být zachován silný rozpočet a můžeme pozorovat - a to je moje čtvrtá poznámka - že objem posledního finančního výhledu a způsob, jakým byl vyjednán a přijat, značně znevýhodňuje budoucnost Evropy.
<SPEAKER ID="036" NAME="Jan Mulder" AFFILIATION="ALDE">
(NL) Paní předsedající, když poslouchám tuto rozpravu, získávám pocit, že většina z nás je spokojena, ale já mám nicméně silný dojem, že tento balíček je nuzný. Domnívám se, že hlavní obavou zde bylo zachránit dobré jméno předsedy Barrosa a Komise. Navržená opatření budou jistě užitečná, ale financování je stále nejisté.
<P>
Ačkoli musí rozpočet vyčleněný na zemědělství zohledňovat nepředvídatelné situace i v případě přebytku, mám několik námitek k tomu, aby byl neustále používán jako "zlatý důl", který slouží na úhradu nepředvídatelných událostí. Jsem toho názoru, že Komise a Evropská unie se z případů vypuknutí nakažlivých chorob zvířat, ke kterým došlo v minulosti, nedokázaly příliš poučit. Kdyby k nim mělo dojít znovu, museli bychom je financovat z rozpočtu na zemědělství.
<P>
Co bych rád věděl, je toto: čemu dáváme přednost? Financování opatření navržených pro boj s chorobami zvířat, nebo financování tohoto balíčku, který ještě musí být upraven? V této otázce přetrvává hlavní nejistota, ale chápu, že zde bude v každém případě vždy dostupná podpora příjmu, a to mě uklidňuje.
<P>
Co se týče aktuálních opatření, ta se v jednotlivých členských státech liší, ale jsou nepochybně užitečná. Jsem rovněž ve prospěch zabezpečení dodávek energie a domnívám se, že vše, co můžeme v tomto ohledu učinit, bude užitečné.
<P>
Na závěr bych rád poblahopřál oběma komisařům k jejich práci, kterou vykonali, a zejména paní Fischer Boelové, se kterou jsem měl tu příležitost velmi úzce spolupracovat v posledních pěti letech.
<SPEAKER ID="037" NAME="Inese Vaidere" AFFILIATION="UEN">
(LV) Dámy a pánové, iniciativa v celkové výši 5 miliard EUR je dobrým základem jak pro další rozvoj společné energetické politiky Evropské unie, tak pro rozvoj venkova v dlouhodobém horizontu. Posílení interních soustav je stejně významné jako zavedení propojení soustav tvořených jednotlivými soustavami. Podle mého názoru by měl být kladen větší důraz na energetickou účinnost a diverzifikaci, mělo by to být učiněno prostřednictvím vytvoření skutečných pobídek pro využívání větrné energie na moři, geotermální energie a dalších obnovitelných zdrojů energie. Plány členských států včetně plánů velkých států, jako je Německo, Francie a Spojené království, musí být sestaveny v souladu se společnou energetickou politikou Evropské unie. Pro ty státy, které jsou obzvláště vážně zasaženy hospodářskou krizí, by měly být stanoveny 50% stropy pro spolufinancování. Místní a regionální iniciativy, jejichž cílem je představit energii z obnovitelných zdrojů a podporovat využití této energie, musí být skutečně podporovány. Co se týče rozvoje venkova, větší pozornost musí být věnována skutečné situaci spíše než historickým ukazatelům. Neprobíhá pouze diskuse o zavedení širokopásmového připojení, ale také například o rozvoji silnic na venkově. Zdroje z Evropského zemědělského fondu pro rozvoj venkova by měly být zpřístupněny zejména pro hospodářsky slabší členské státy. Děkuji.
<SPEAKER ID="038" NAME="Friedrich-Wilhelm Graefe zu Baringdorf" AFFILIATION="Verts/ALE">
(DE) Paní předsedající, paní komisařko, pane komisaři, tento plán hospodářské obnovy není žádným mistrovským dílem. Pro venkovské oblasti v něm toho především mnoho nezbylo. Dále vyžaduje převod finančních prostředků z rozpočtu zemědělství do oblasti rozvoje venkova. Paní komisařko, nevede to k nezávislému rozvoji venkovských oblastí, ale znovu to sleduje logiku, jejímž cílem je kompenzace.
<P>
Úsudek vytvořit kompenzační programy je pak zejména ponechán na členských státech. V Německu to má vliv na mléčný fond. Ztráta 15 centů na kile mléka znamená pouze pro samotné německé zemědělce produkující mléko schodek ve výši 4,2 miliardy EUR. Nyní by mělo dojít ke kompenzaci prostřednictvím 100 milionů EUR. Paní komisařko, dovolte mi říci to jasně. Toto je pouhý pakatel, nikoli plán hospodářské obnovy!
<SPEAKER ID="039" NAME="Maria Petre" AFFILIATION="PPE-DE">
(RO) Nejprve bych ráda poblahopřála paní Stavrevové za kvalitní zprávu, kterou nám dnes předložila.
<P>
Podporuji pozměňovací návrhy předložené zpravodajkou, jako je například uvolnění 250 milionů EUR na činnosti spojené s vypořádáním se s novými výzvami, ačkoli jak řekla samotná komisařka, budeme to muset zrevidovat. Vzhledem k tomu, že je třeba na současnou hospodářskou krizi reagovat rychle, bylo by prospěšné, a toho jsme si všichni dobře vědomi, aby byly provedeny platby, které jsou uskutečnitelné již v průběhu rozpočtového roku 2009. Tento přístup v podstatě odráží závěry, kterých bylo dosaženo předsednictvím Evropské rady dne 12. prosince 2008.
<P>
Jedním významným aspektem současné hospodářské krize je snížení v dostupných obecných zdrojích a v půjčkách společně s přísnějšími podmínkami stanovenými pro získání úvěrů od bank. V důsledku toho podporuji návrh zpravodajky, aby členské státy mohly uvolněné prostředky využívat na půjčky a úvěrové záruky, které by venkovským subjektům umožnily v tomto obtížném období investovat.
<P>
Vzhledem k tomu, jak široce je populace rozptýlena a vzhledem k vysokým nákladům v některých venkovských oblastech by ne všichni občané mohli získat soukromý přístup k infrastruktuře širokopásmového připojení. Podle mého názoru by tedy měly mít členské státy kromě navrhovaných operací spojených s infrastrukturou možnost podporovat přístupová místa, která by lidem žijícím ve venkovských oblastech umožnila přístup k internetu, např. ve veřejných knihovnách či na obecních úřadech.
<P>
V důsledku toho souhlasím s tím, že široká veřejnost a místní orgány odpovědné za provádění těchto nových opatření by měly mít k dispozici specifické informace. Aby mohly být dostupné zdroje využity co nejúčinněji a aby došlo k zásadnímu pokroku v rozvoji širokopásmového připojení k internetu ve venkovských oblastech, domnívám se, že při přidělování prostředků je třeba vycházet z rozdílů ve stávajícím širokopásmovém pokrytí v jednotlivých členských státech.
<SPEAKER ID="040" NAME="Jutta Haug" AFFILIATION="PSE">
(DE) Paní předsedající, dámy a pánové, není to ani dvě hodiny, co bylo přijato konečné rozhodnutí ohledně Plánu evropské hospodářské obnovy. Trvalo nám to pět měsíců - je zbytečné říkat, že to bylo způsobeno chytračením v Radě - pět měsíců, než jsme dospěli k rozhodnutí o balíčku, který nyní leží před námi.
<P>
Kdybychom brali název tohoto balíčku opravdu vážně, museli bychom být mnohem rychlejší. Samotný balíček je v pořádku; to nelze zpochybňovat. Avšak mám velké pochybnosti o tom, zda může vést v současné krizi k hospodářské obnově Evropy. Mohou určené finanční prostředky plynout na určené projekty v určeném čase?
<P>
Je správné, že členové Výboru pro průmysl, výzkum a energetiku měli rovněž pochybnosti a vyjednali si prohlášení Komise, že přebytky nebudou převedeny do oblasti energetické účinnosti. Je zde tedy možnost, že 2,6 miliardy EUR, o kterých se má rozhodnout, bude využito přijatelným způsobem. Ale dokážeme se také na podzim shodnout na schodku 2,4 miliardy EUR 5miliardového plánu hospodářské obnovy s Radou?
<P>
Částka 5 miliard EUR na dva roky je výrazem evropské solidarity. To všechno je v pořádku. Avšak účinnější pomoc pro celé evropské hospodářství přichází ze společného rámce regionální a strukturální politiky: 38 miliard EUR - pouze na tento rok! Tyto zdroje jsou hnací silou, která se skrývá za evropským hospodářstvím.
<SPEAKER ID="041" NAME="Roberts Zīle" AFFILIATION="UEN">
(LV) Paní předsedající, paní komisařko, pane komisaři, kompromis o tom, že 5 miliard EUR nebude navráceno dárcovským státům, ale že budou využity na rozvojové projekty v oblasti energetiky a širokopásmového připojení, nese následující významné politické poselství. Ukazuje to, že i v době krize se evropská solidarita úplně nevytratila. Rozumím tomu, co řeklo několik mých kolegů poslanců, téměř většina finančních prostředků se jednoduše vrátila do těchto států a byla přidělena na jejich projekty z oblasti energetiky, ale domnívám se, že v tomto návrhu je zásada solidarity zřejmá. Rovněž se domnívám, že zahájení dlouhodobého projektu v oblasti energetiky, jako je napojení pobaltských států na severské elektrizační soustavy, je rovněž správným signálem, protože vyřešení otázek spojených s překonáním krátkodobé krize závisí spíše na samotných členských státech, jelikož mohou zohlednit své specifické situace. Dalším bodem, v jehož případě musíme být podle mého názoru velmi opatrní, je to, že tyto krátké lhůty pro zahájení projektu mohou vést k velkému rozhořčení, pokud nebudou projekty obsažené v tomto návrhu dokončeny. V tomto bodě musíme postupovat všichni společně a velmi odpovědným způsobem. Děkuji.
<SPEAKER ID="042" NAME="Esther de Lange" AFFILIATION="PPE-DE">
(NL) Paní předsedající, toto je třetí rok našeho finančního výhledu a je to rovněž třetí rok, kdy jsme se zde sešli, abychom projednali jeho střednědobou úpravu. V roce 2007 jsme zde měli projekt Galileo, který se vysvětloval velmi jednoduše. V roce 2008 jsme zde měli potravinový nástroj ve výši 1 miliardy EUR, v jehož případě jsme museli využít vše, co bylo v našich silách, abychom zajistili jeho financování, protože musel být financován v rámci existujících kategorií, třebaže byl pro jeho úpravu ponechán malý prostor. Nyní hovoříme o balíčku pro stimulaci hospodářství, což je v této oblasti jistě vítaný příspěvek k úsilí vyvinutému na vnitrostátní úrovni, a doufejme, že to bude stimulem pro projekty v oblasti energetiky a širokopásmového připojení v severní části mojí země.
<P>
Avšak domnívám se, že v tomto ohledu musím zopakovat dvě výhrady. Těší mě, že dodržujeme pravidla a skutečně upravujeme finanční výhled, ale znovu jsme se museli uchýlit k nečestnému jednání, abychom získali prostředky pro rozpočet na rok 2010, případně na rok 2011. Samozřejmě je dobré vědět, že to neovlivní programy související se spolurozhodováním, ale co zemědělství, které, jak víme, stále nespadá do spolurozhodování? Co se stane, když propukne další choroba zvířat, jak již bylo zmíněno, nebo když zažijeme vážnou tržní krizi a tyto prostředky pro zemědělství budeme stále potřebovat? Může nás Komise ujistit, že se těmto povinnostem nevyhne?
<P>
Moje druhá výhrada je taková, že musíme být schopni sledovat výdaje, na kterých jsme se jako celek shodli. Před dvěma týdny moje delegace odmítla udělit absolutorium rozpočtu za rok 2007 kvůli problémům týkajícím se dohledu a finanční odpovědnosti. V co tento balíček nesmí v žádném případě vyústit, je zhoršení odpovědnosti a dohledu. Jak by řekli Britové "pudink posoudíme jedině tím, že ho sníme" (the proof of the pudding is in the eating) a já se domnívám, že tento plán bude úspěšný pouze, pokud splníme všechny podmínky.
<P>
Vím, že moje doba pro vystoupení vypršela, ale ráda bych ještě využila tři vteřiny, abych poděkovala komisařce za to, že zde s námi strávila mnoho pozdních večerů, diskutovala s námi dané otázky poté, co skončily rozpravy o zemědělství. Takže vám děkuji, paní komisařko, za vaši dostupnost a spolupráci.
<SPEAKER ID="043" NAME="Costas Botopoulos" AFFILIATION="PSE">
(EL) Paní předsedající, zpráva a obecně iniciativa, o které dnes diskutujeme, je nezbytná, ale obávám se, že její účinnost je pochybná. Je to spíše jako pouhá jedna injekce nežli celá léčba. Evropa musela něco dělat, protože tato krize je vážná a bylo nutné s tím něco dělat, ale domnívám se, že toto není vůči dané výzvě dostatečné. Zaprvé, vzhledem ke krizi, jíž procházíme, to není dostatek prostředků, a není zaručeno, že tyto prostředky se dostanou k těm, kteří je nejvíce potřebují. Jak odvětví energetiky, tak širokopásmového připojení k internetu jsou významná, nemůžeme si však být jisti, že jsou těmi nejvíce prioritními odvětvími, a co je důležitější, že jsou odvětvími, která budou vytvářet dodatečná pracovní místa a hospodářský růst, jež potřebujeme.
<P>
Zadruhé, jak uvedli všichni moji kolegové poslanci, stále ještě nevíme, zda, kdy a odkud bude pocházet velká část, téměř polovina, prostředků, tedy přibližně 2,4 miliardy EUR. Nedávno jsme v Rozpočtovém výboru hovořili s komisařem Kallasem, který není v současnosti schopný nám odpovědět, odkud budou prostředky pocházet.
<P>
Zatřetí, a to je možná nejdůležitější, stanovili jsme řešení, která nám nepomohou reagovat na problémy v dlouhodobém horizontu. Stále si brát prostředky, které zbyly ze zemědělské politiky, není řešením; tajně přesouvat zůstatky mezi zemědělskou a regionální politikou a ostatními potřebami Unie není řešením. Evropa potřebuje globální plán, aby se mohla postavit krizi, a nezdá se, že by takový plán v současnosti měla. Obávám se, že Evropská unie tuto příležitost ztratila, a obávám se, že ji ztratila zejména samotná Komise.
<SPEAKER ID="044" NAME="Salvador Garriga Polledo" AFFILIATION="PPE-DE">
(ES) Paní předsedající, paní komisařko, pane komisaři, pane úřadující předsedo Rady (ať je kdekoli, protože tady není), slova vyřčená v tomto Parlamentu jsou důležitá: nazývat 5 miliard EUR "Plánem Evropské hospodářské obnovy" je humorným kouskem ze strany Evropské komise, ale nemá nic společného se skutečností; je to pouhá změna v rozpočtu, která je skromná, má omezený rozsah a omezené účinky.
<P>
Měli bychom ho však uvítat, nikoli kvůli vyčlenění finančních prostředků, ale kvůli tomu, co znamená v politickém a rozpočtovém ohledu: zaprvé, znamená uznání, že stávající finanční rámec, který jsme přijali na období 2007-2013, nedisponuje přiměřenými nástroji, díky nimž bychom se mohli vypořádat se situací hospodářské krize. Abychom nalezli 5 miliard EUR, bylo nezbytné, jak řekl Reimer Böge, prodrat se rozpočtovou procedurou, usilovat o interinstitucionální dohodu, a tři orgány EU musely vynaložit úsilí na šest měsíců práce; a to vše jen proto, jak bylo mnohokrát řečeno, aby byla polovina finančních prostředků ponechána riziku dalšího dohodovacího řízení.
<P>
Je to rovněž divný způsob ochrany zemědělství Společenství. Nedělejme žádné chyby: ukazuje se, že mimořádné finanční prostředky ze společné zemědělské politiky představují financování nevhodných položek z jiných kategorií výdajů. To je přímým důsledkem chyb učiněných při vyjednávání finančního rámce. Uvidíme, jaké budou výsledky, až budeme muset vyjednávat další dohodu o zemědělství v roce 2013.
<P>
Vítám tedy cíle tohoto balíčku, doufám však, že v budoucnosti nebudeme nuceni litovat prostředků, které jsme použili.
<SPEAKER ID="045" NAME="Glenis Willmott" AFFILIATION="PSE">
Pane předsedající, naši občané od nás očekávají, že jim v těchto nepokojných časech poskytneme opravdovou pomoc. Opatření na evropskou hospodářskou obnovu, které nám bylo předloženo, představuje významný balíček, a já schvaluji, že je kladen silný důraz na pracovní příležitosti v odvětví ochrany životního prostředí a ekologicky šetrné technologie, které napomohou ke snížení našich emisí uhlíku a podpoří zabezpečení dodávek energie.
<P>
Rovněž jsem přirozeně velmi potěšena, že moje země získá až 500 milionů EUR financí na podporu projektů v oblasti větrné energie na moři a zachycování a ukládání uhlíku. Je však jasné, že jak objem, tak ambice navrhovaného balíčku jako celku jsou nedostatečné. Upřednostnila bych, kdyby byl kladen větší důraz na nezaměstnanost mladých lidí. Mladší generaci musíme dát naději do budoucnosti. Nicméně to, co nám dnes bylo předloženo, je bezpochyby lepší, než nedělat nic. Poslanci Evropského parlamentu, kteří jsou představiteli Labour Party, proto tato opatření podpoří, ačkoli jsme si jisti, že je třeba sestavit nový plán hospodářské obnovy.
<P>
Doufám, že přítomní konzervativní poslanci Evropského parlamentu budou rovněž hlasovat ve prospěch těchto opatření, která nabízí skutečnou pomoc těm nejvíce zasaženým, a to navzdory přístupu "nicnedělání", jenž prosazuje jejich izolacionistický vedoucí představitel, David Cameron, který důsledně oponuje opatřením Labour Party ve Spojeném království.
<SPEAKER ID="046" NAME="Oldřich Vlasák" AFFILIATION="PPE-DE">
- (CS) Vážená paní předsedající, dámy a pánové, evropské státy přijímají miliardové záchranné balíčky pro své finanční instituce i průmyslová odvětví. Také Evropská unie jako celek usiluje o investice do evropské ekonomiky. Diskutovaný návrh na podporu hospodářského oživení prostřednictvím finanční pomoci Společenství pro projekty v oblasti energetiky je součástí plánu evropské hospodářské obnovy, který předpokládá přidělení celkové částky 30 miliard EUR. Tento plán na veřejné investice ve výši 5 miliard EUR předpokládá směřování především do energetické infrastruktury, vysokorychlostního připojení k internetu, restrukturalizace zemědělství. Je potřeba si uvědomit, že evropští diplomaté se o konkrétní podobě balíčku přeli několik posledních týdnů. Předsednictví pod vedením České republiky i Komise se odpovědně snažily prostřednictvím tohoto balíčku mimo jiné reagovat na plynovou krizi a v tomto směru řešit některá bolavá místa především v oblasti střední a východní Evropy. Ano, je pravda, že některé věci stále nejsou vyřešeny. Některé státy, které jsou pomalejší při čerpání fondů Evropské unie, mohou doplatit na to, že nestačí do příštího roku všechny projekty připravit. Pochyby panují také ohledně financování tohoto balíčku. Tyto skutečnosti nás však podle mého názoru neopravňují k tomu, abychom odmítli těžce vyjednaný kompromis. Jeho odmítnutím totiž v konečném důsledku můžeme způsobit, že nejen že nebudou peníze na úsporné energetické projekty, ale nebudou ani peníze na zajištění bezpečných dodávek plynu do našich domovů. A to by nám při příští plynové krizi voliči pěkně spočítali.
<SPEAKER ID="047" NAME="Margaritis Schinas" AFFILIATION="PPE-DE">
(EL) Paní předsedající, dnešní rozprava se vyznačuje dvěma významnými charakteristikami. Zaprvé jde o nespornou potřebu, abychom se v Evropě více zasadili o propojení elektrizačních soustav a o širokopásmové připojení k internetu. Zadruhé dnešní rozprava nepřímo vede k velmi důležité otázce týkající se současných a budoucích výdajů na zemědělství v rámci rozpočtu Společenství.
<P>
Pozitivní zprávou je samozřejmě to, že Evropa využívá rozpočet Společenství jako nástroj proti krizi. To je pozitivní a toho se musíme držet. Částka pěti miliard není mnoho, ale naše systémová metoda využívání rozpočtu Společenství jakožto nástroje pro boj s novými problémy je správnou metodou a přesně to byl důvod, proč hlavy států a vlád tuto částku schválily na nedávné vrcholné schůzce, kde tento přístup podpořily. Musíme však být opatrní. Pokud nás tato systémová metoda vede k příliš zjednodušujícímu deduktivnímu úsudku, že zemědělství bude vždy disponovat nevyužitými prostředky, které bude možné využít na úhradu nových požadavků, a na základě toho dospějeme na začátku významných rozprav o budoucnosti zemědělství po roce 2013 k závěru, že zemědělství má již více, než potřebuje, byla by to pro Evropu obrovská strategická chyba. Jinými slovy bychom se neměli domnívat, že bychom měli snižovat prostředky určené na zemědělství, protože rozpočet potvrdil, že až do roku 2013 disponujeme prostředky, které můžeme čerpat z projektu Galileo, jež lze využít na financování projektů v oblasti energetiky a širokopásmového připojení k internetu.
<P>
Zemědělství potřebuje zdroje a bude je potřebovat i po roce 2013. Zároveň musíme v Evropské unii objasnit něco, co je samozřejmé: nové priority budou vždy vyžadovat nové zdroje.
<SPEAKER ID="048" NAME="Lutz Goepel" AFFILIATION="PPE-DE">
- (DE) Paní předsedající, pane Graefe zu Baringdorfe, ten "pakatel" znamenal, že v mojí malé vesnici s 450 obyvateli jsme mohli plnou parou vpřed zahájit práce na přemostění mezery v širokopásmovém připojení. Věřím, že nejpozději za tři až čtyři měsíce to bude hotové.
<P>
Paní Stavrevová, velice vám děkuji za vaši zprávu. Je velmi dobrá.
<P>
Dámy a pánové, 15 let jsem dokázal pracovat v tomto vznosném Parlamentu na otázkách rozvoje zemědělství, pomáhal jsem dávat tomuto rozvoji podobu bez ohledu na velikost zemědělského podniku a právní formu. Nyní nastal čas, abych dělal něco jiného. Rád bych poděkoval všem mým kolegům poslancům, úředníkům, panu Piebalgsovi a zejména vám, paní Fischerová Boelová.
<SPEAKER ID="049" NAME="Atanas Paparizov" AFFILIATION="PSE">
(BG) Nejprve bych rád poděkoval zpravodaji, panu Maldeikisovi, a zdůraznil významnost projektů souvisejících se zabezpečením dodávek energie. Tyto projekty budou vytvářet řádné podmínky pro větší solidaritu mezi členskými státy prostřednictvím diverzifikace zdrojů dodávek plynu a současných dodavatelů.
<P>
Rád bych zmínil, že moje země, která byla energetickou krizí na začátku roku nejvíce zasažena, získala po jednáních určité zdroje a byla provedena napojení na řecké a turecké systémy. Zdroje vyčleněné na projekt Nabucco a tzv. zpětné toky dodávek plynu rovněž přispějí k zabezpečení dodávek v jihovýchodní Evropě.
<P>
Domnívám se, že tato opatření učiněná Komisí a tyto návrhy jsou správným začátkem, jak plánovat politiku zabezpečení dodávek energie. Očekávám, že bude sestavena strategie určená ke zdokonalení směrnice o bezpečnosti dodávek zemního plynu a že bude ve velmi blízké budoucnosti předložen návrh společné energetické politiky.
<SPEAKER ID="050" NAME="Margarita Starkevičiūt" AFFILIATION="ALDE">
(LT) Ráda bych hovořila o makroekonomickém dopadu tohoto balíčku. Často říkáme, že musíme řešit bankovní problémy a poskytnout bankám větší likviditu, více finančních prostředků. Tento balíček je důležitý, protože posiluje likviditu našeho společného trhu. Vzhledem k tomu, že kapitál cirkuluje mezi jednotlivými zeměmi, krize způsobila, že - a to je v hospodářském vývoji přirozeným procesem - společnosti v mnoha zemích zastavily svůj provoz kvůli nedostatku finančních prostředků.
<P>
Takový balíček je potřebný nikoli jako určitý druh podpory nebo pomoci. Je potřebný, aby udržel náš jednotný evropský trh, naši integraci, které jsme po mnoho let budovali.
<SPEAKER ID="051" NAME="Paul Rübig" AFFILIATION="PPE-DE">
- (DE) Paní předsedající, dámy a pánové, nejprve bych rád poděkoval paní komisařce Fischerové Boelové a panu komisaři Piebalgsovi. Toto je dobré znamení: zemědělství a energetika bok po boku, jejich spolupráce. To samé platí o panu Schierhuberovi a panu Karasovi, poslancích Parlamentu, kteří tak říkajíc riskovali ve prospěch malých a středních zemědělských podniků. To je dobrým znamením. Tato rozprava o balíčku 5 miliard EUR ukazuje, že jsme si zvolili správnou agendu a že musíme posílit kupní sílu ve venkovských oblastech. Zejména v době hospodářské a finanční krize je naším prioritním úkolem nikoli posílat finanční prostředky, které potřebujeme pro oblast energetiky, ruským oligarchiím a ropným magnátům, ale nechat si je v Evropě a posílit zde venkovské oblasti.
<P>
Rád bych vyjádřil svá blahopřání k této iniciativě a zejména mě těší, že je dnes můžeme přijmout.
<SPEAKER ID="052" NAME="Silvia-Adriana Ţicău" AFFILIATION="PSE">
(RO) Rovněž já bych chtěla poblahopřát našim zpravodajům. Tento dokument je důležitý, protože propojení energetické infrastruktury musí být prioritou.
<P>
Domnívám se však, že do modernizace infrastruktury na výrobu a přenos elektrické energie musí být investováno více. To říkám, přičemž mám na paměti výpadek proudu, k němuž došlo před několika lety a který zasáhl mnoho evropských států. Skutečně si však myslím, že na projekt Nabucco musí být vyčleněno větší množství prostředků. Nicméně je správné, že významnost tohoto projektu je uznávána i prostřednictvím tohoto dokumentu.
<P>
Co se týče energetické účinnosti budov, ve srovnání se sdělením Komise z října, v němž bylo 5 miliard EUR vyčleněno na tuto oblast, v tomto dokumentu nenacházíme nic o zdrojích. Toto opatření máme spojeno s inteligentními městy, ale tyto zdroje budou moci být použity, pokud zbudou nevyčerpané zdroje. Domnívám se, že tato situace je nepřijatelná, protože je třeba vytvářet pracovní místa a toto odvětví má obrovský potenciál.
<SPEAKER ID="053" NAME="Andris Piebalgs">
člen Komise. - Paní předsedající, ve prospěch našeho návrhu zde vidím širokou podporu a domnívám se, že je velmi důležité vzpomenout si, kde jsme byli na začátku působení tohoto Parlamentu.
<P>
Máme přibližně 27 vnitrostátních energetických politik a 27 trhů v různém stavu liberalizace. Spolupráce mezi členskými státy v otázkách energetiky je poněkud složitá. Zabezpečili jsme ty nejdůležitější společné hnací síly, konkrétně balíček o energetice a změně klimatu a posílení evropského rozměru evropského vnitřního trhu s energií. Avšak otázka, odkud pocházejí finanční prostředky, zde stále přetrvávala a až doposud jsme skutečně na oblast energetiky nevyhradili podstatné částky. Kvůli finanční krizi samozřejmě čelíme problému zpoždění v mnoha energetických - a kapitálově náročných - projektech. Plynová krize na začátku roku nám navíc znovu připomněla, jak je Evropa zranitelná, co se týče jejích dodávek energie, a jak špatně jsme propojeni, což ztěžuje využití rozsahu a působnosti Evropské unie. Velký podíl tohoto balíčku je ve skutečnosti určen na tato tolik potřebná propojení.
<P>
Pan Paparizov zmínil Bulharsko. Kdyby Bulharsko disponovalo dalšími třemi propojeními soustav, bylo by méně sužováno, a nestojí to mnoho peněz. Otázkou je, proč nebyla propojení vybudována. Je zde mnoho faktorů. Propojení není vybudováno pouze jedním členským státem: potřebujete k tomu nejméně dva. Rovněž potřebujeme společnosti, které se tím zabývají. Tento balíček také v podstatě zabezpečuje hnací sílu na politické úrovni. Pobaltské státy hodně mluvily o spolupráci a propojeních se severským trhem, ale do té doby, než byl sestaven tento balíček, se skutečný vývoj pobaltských propojení jaksi náhle zastavil. Nedávná schůzka předsedů vlád pobaltských států a rozhodnutí, která byla v jejím průběhu přijata, jsou tak velmi důležitá, že pobaltské země již nadále nebudou energetickým ostrovem.
<P>
Domnívám se, že tento balíček nabízí přesně to, co Parlament hledá, aby dosáhl tří cílů: zabezpečení dodávek energie, udržitelnosti a konkurenceschopnosti EU. Rád bych tedy požádal poslance tohoto Parlamentu, aby tento návrh podpořili, protože je opravdu významnou změnou v evropské energetické politice.
<SPEAKER ID="054" NAME="Mariann Fischer Boel">
členka Komise. - Paní předsedající, pozorně jsem zde dnes při této rozpravě naslouchala mnoha pozitivním a konstruktivním poznámkám.
<P>
Jak někteří z vás uvedli, nejprve se musíme dobře ujistit, že nebudeme čelit situaci, kdy nebude rozpočet zemědělství disponovat naprosto žádnou rezervou. Máme přebytek, protože jsme neměli mimořádné výdaje - měli jsme velmi nízké náklady na intervenční opatření a velmi nízké náklady na vývozní náhrady - a proto můžeme tuto zvláštní situaci zvládnout. Neuchýlíme se ale k situaci, kdy nebudeme mít v rozpočtu žádnou rezervu, a to kvůli důvodům zmíněným panem Mulderem. Pokud se setkáme se situací chorob zvířat, mohu zde dnes zaručit, že nebudeme čelit situaci, kdy nebudeme disponovat žádnými finančními prostředky nebo jejich nedostatkem, abychom tyto situace vyřešili.
<P>
Rovněž je důležité zdůraznit solidaritu v rozdělení finančních prostředků. Podíváte-li se na rozvoj venkova, je zřejmé, že byly tyto prostředky přerozděleny podle prostředků dostupných v rozpočtu určeném na rozvoj venkova pro různé členské státy, což ve skutečnosti zvýhodňuje nové členské státy.
<P>
Je také důležité chápat tuto finanční podporu jako jednorázovou záležitost. V rozvoji venkova to jednoduše pokryje mezeru, které čelíme v roce 2009, protože kontrola stavu společné zemědělské politiky vstoupí v platnost až dne 1. ledna 2010, a proto jsme se ocitli v situaci, kdy nemáme žádné finanční prostředky, abychom čelili novým výzvám. Tyto výzvy jsou naprosto ve shodě s myšlenkami mého váženého kolegy pana Piebalgse, které se týkají zdrojů obnovitelné energie ve venkovských oblastech, využití nových technologií, využití odpadu z odvětví zemědělství k tomu, aby se přispělo ke snížení emisí skleníkových plynů, změny klimatu, vody, biologické rozmanitosti a výzev, kterým nyní v Evropě čelíme v odvětví mléka a mléčných výrobků.
<P>
Na závěr naprosto souhlasím s tím, že širokopásmové připojení je výhodou nejen pro odvětví zemědělství, ale pro každého. Je však velmi důležité, abychom zajistili napojení na síť širokopásmového připojení ve venkovských oblastech s cílem podpořit malé a střední společnosti a usnadnit obyvatelům, aby tyto oblasti opustili, a přitom mohli používat své počítače, možná jeden nebo dva dny v týdnu, aby se věnovali zaměstnání, které by mohli mít ve městě. Širokopásmové připojení je tedy jednou z otázek budoucnosti.
<P>
Obecně a závěrem se domnívám, že jsme zde dosáhli široké podpory, a doufám, že investice, kterou věnujeme na tuto jednorázovou platbu, se ukáže jako dobře vynaložená.
<SPEAKER ID="055" NAME="Petya Stavreva">
zpravodajka. - (BG) Ráda bych vám poděkovala za váš pozitivní přístup a také za doporučení a názory, které jste vyjádřili. Rovněž děkuji paní komisařce Boelové za její pozitivní přístup a za podporu, kterou neustále věnuje zemědělcům a obyvatelům venkova. Zvláštní poděkování patří předsedovi pro zemědělství a rozvoj venkova, panu Parishovi a našemu koordinátorovi, panu Goepelovi, za jejich podporu a důvěru.
<P>
Dnes, kdy diskutujeme o budoucnosti společné zemědělské politiky a možnosti odpovídající podpory, je pro nás velmi důležité říct, že stovky milionů evropských občanů žijí ve venkovských oblastech, jež pokývají velkou část území Společenství. Je třeba, aby jim byla prostřednictvím naší solidarity poskytnuta podpora.
<P>
Velmi mě těší, že všechny zprávy, o kterých jsme zde v Evropském parlamentu ve Štrasburku v posledních měsících jednali a jejichž hlavním předmětem byla společná zemědělská politika, jsou navrženy ve stejném duchu a mají stejný obecný cíl: že musíme zohlednit a uznat potřeby a příležitosti zemědělců a obyvatel venkova ze všech členských států.
<P>
Jako zástupkyně Bulharska, jednoho z posledních členských států, které přistoupily k EU, se domnívám, že je pro evropské orgány, a zejména Evropský parlament, prvořadé, aby dnes obyvatelům Společenství vyslaly jasnou zprávu o tom, že je podpoří, aby ukázaly, že jsme zde pro to, abychom jim pomáhali v těžkých časech hospodářské krize. Těsně před evropskými volbami je pro evropské orgány důležité, aby ukázaly, že jsou občanům nablízku a že jim chtějí během těžkých časů, které v současnosti zažíváme, pomoci.
<SPEAKER ID="056" NAME="Eugenijus Maldeikis">
zpravodaj. - (LT) Rád bych poděkoval všem mým kolegům za jejich podporu. Tato rozprava ukázala, že daný balíček je velmi důležitý a jednoduše nemůžeme zapomenout, jak bylo pro Komisi složité ho připravit a zajistit, aby byla tato dohoda přijata. Domnívám se, že musíme ocenit skutečnost, že členské státy dokázaly ve velmi krátké době dospět k dohodě a že je tento dokument nyní předložen Parlamentu a bude se o něm hlasovat.
<P>
Myslím, že bylo velmi složité nalézt geografickou rovnováhu pro financování těchto projektů a posoudit opatření na podporu hospodářské obnovy (čímž myslím, jak velký budou mít dopad na makroekonomické procesy a jednotlivá odvětví) a využít k financování různé projekty z energetického pododvětví. Proto se domnívám, že dokument, který zde nyní máme, musí přinést výsledek, a dnes jsem byl velmi potěšen, že komisař Piebalgs zmínil, že před koncem května by měla být vyhlášena nabídková řízení. To ukazuje, že reagujeme dostatečně strategicky a chápeme citlivost celé této otázky.
<P>
Domnívám se, že tento balíček je rovněž velmi důležitý v tom smyslu, že investiční procesy v Evropské unii se vzhledem k hospodářské krizi značně zpomalují, a tento balíček bude velmi dobrým podnětem a signálem jak pro členské státy, tak pro energetické společnosti, aby pokračovaly ve svých investičních činnostech, a našich strategických cílů v oblasti energetiky v rámci Evropské unie by tak mohlo být dosaženo.
<P>
Ještě jednou všem děkuji za jejich podporu a vyzývám vás, abyste hlasovali ve prospěch tohoto balíčku.
<SPEAKER ID="057" NAME="Předsedající">
Společná rozprava je ukončena.
<P>
Hlasování se bude konat dnes.
<P>

<SPEAKER ID="058" NAME="Friedrich-Wilhelm Graefe zu Baringdorf" AFFILIATION="Verts/ALE">
(DE) Paní předsedající, během postupu "catch the eye" jste mě přehlédla. Je to samozřejmě vaše privilegium, ale rád bych nyní učinil osobní prohlášení v souladu s jednacím řádem.
<SPEAKER ID="059" NAME="Předsedající">
To není možné, pane Graefe zu Baringdorfe, rozprava je ukončena. Velmi dobře víte, že na postup "catch the eye" je volných pět minut, a poslanci, kteří nehovořili během rozpravy, mají přednost. Nyní vám tedy nemohu povolit mluvit, rozprava je ukončena. Je mi líto.
<P>

<P>
Písemná prohlášení (článek 142 jednacího řádu)
<SPEAKER ID="060" NAME="Adam Gierek  " LANGUAGE="PL">
Nařízení zavádí program na podporu hospodářství EU během krize. Přidělení této podpory na projekty v oblasti energetiky povede k hospodářskému oživení, lepšímu zabezpečení dodávek energie a snížení emisí skleníkových plynů. Přinejmenším se předpokládá, že k tomu dojde.
<P>
Byla na to vyčleněna částka 3,5 miliardy EUR.
<P>
Přispěje tento program k tomu, aby byla krize překonána? Pochybuji o tom. S těmito finančními prostředky nebude okamžitě vytvořeno mnoho pracovních míst. Na přípravu každého z projektů je potřeba čas, takže tyto projekty zlepší hospodářskou situaci až s opožděním. Důležitost projektů se různí. Nejdůležitější jsou ty, které se týkají propojení energetických soustav. To posílí soudržnost v rámci EU.
<P>
Podle mého názoru by však projekty měly zahrnovat propojení energetických soustav mezi Polskem a Německem.
<P>
V oblasti technologie zachycování a ukládání uhlíku jsou kritéria způsobilosti příliš vysoká a je zde předpoklad, že tato technologie již byla na dané úrovni vyvinuta, ačkoli ve skutečnosti tomu tak není.
<P>
Udivuje mě lhostejný způsob, jakým Komise plýtvá penězi Společenství, a myslím, že je to výsledkem jak špatného úsudku, tak využití doktríny, která se skrývá za jejich přístupem. Peníze vyhozené z okna, tím samozřejmě myslím peníze vydané na zařízení pro zachycování a ukládání uhlíku, by k vyřešení krize přispěly více, kdyby byly využity na rozsáhlou renovaci a izolaci budov nebo na výstavbu stovek bioplynových stanic. Těžilo by z toho i životní prostředí.
<SPEAKER ID="061" NAME="Zbigniew Krzysztof Kuźmiuk  " LANGUAGE="PL">
V rozpravě týkající se zprávy o rozpočtové kázni a řádném finančním řízení, pokud jde o víceletý finanční rámec (2007-2013), bych rád upozornil na tři záležitosti.
<P>
1. Měli bychom podpořit vyčlenění 5 miliard EUR na financování projektů z oblasti energetiky v roce 2009 a 2010 a na financování rozvoje infrastruktury připojení k internetu ve venkovských oblastech. Měli bychom vyčlenit 3,5 miliardy EUR na energetickou síť a 1,5 miliardy EUR na infrastrukturu připojení k internetu ve venkovských oblastech.
<P>
2. Poté, co jsem vyslovil svou podporu, bych rád vyjádřil obavu, že zdroj těchto dodatečných prostředků se nachází v okruhu 2, což znamená ve společné zemědělské politice, kde budou roční stropy předpokládané pro finanční výhled na období 2007 až 2013 sníženy o 3,5 miliardy EUR v roce 2009 a 2,5 miliardy EUR v roce 2010. Toto je obzvláště pobuřující, když je ohroženo zajišťování potravin pro Evropskou unii.
<P>
3. Rovněž musím vyjádřit moji obavu týkající se skutečnosti, že tento druh zásadní změny ve finančním výhledu na období 2007 až 2013 je proveden dva měsíce před skončením stávajícího volebního období Parlamentu ve velkém spěchu a bez možnosti objektivní rozpravy na dané téma.
<SPEAKER ID="062" NAME="James Nicholson  " AFFILIATION="PPE-DE">
písemně. - Jako součást Plánu evropské hospodářské obnovy byla vyčleněna dodatečná 1 miliarda EUR na rozvoj infrastruktur širokopásmového připojení k internetu ve venkovských oblastech prostřednictvím Evropského zemědělského fondu pro rozvoj venkova.
<P>
Jako někdo, kdo se zaměřuje na otázky týkající se zemědělství a venkova, srdečně vítám tuto iniciativu. V mnoha členských státech, včetně toho mého, se zemědělci a obyvatelé venkova netěší téže úrovni širokopásmového připojení, což jim přináší zjevnou nevýhodu ve srovnání s lidmi, kteří žijí ve městech.
<P>
Měli bychom si pamatovat, že je tato iniciativa součástí balíčku, jehož cílem je stimulovat upadající evropská hospodářství. V této souvislosti doufám, že zlepšený širokopásmový přístup napomůže ke stimulaci malých a středních podniků ve venkovských oblastech.
<SPEAKER ID="063" NAME="Sirpa Pietikäinen  " AFFILIATION="PPE-DE">
písemně. - (FI) Je vynikající, že pětimiliardový balíček, který Komise přislíbila, když začala hospodářská krize, byl nakonec schválen. Peněžní prostředky byly naléhavě potřebné a domnívám se, že Komisí zvolené priority, které zahrnují podporu energetiky a venkova, což znamená zejména rozvoj sítí širokopásmového připojení, jsou užitečné. Částka 100 milionů udělená na projekt týkající se podmořského kabelu Estlink-2 bude mít zvláštní dopad na Finsko. Je výborné, že projekt Estlink zůstal na seznamu a jeho částka zůstala nezměněna od samotné chvíle, kdy Komise předložila svůj návrh.
<P>
Priority balíčku hospodářského zotavení prostřednictvím energetického odvětví jsou však skutečně velmi provokující - skutečnost, že původní myšlenka Komise podpořit pouze a jednoduše projekty zaměřené na elektrizační soustavy, zachycování a ukládání uhlíku a větrnou energii na moři nebyla změněna. Elektrizační soustavy a větrná energie na moři si samozřejmě zaslouží více prostředků. Bezdůvodný důraz na zachycování a ukládání uhlíku je však nepochopitelný zejména vzhledem k tomu, že tato oblast získá značný objem financí z výnosů z obchodování s emisemi.
<P>
Kromě projektů týkajících se větrné energie by určitě měly mít rovné příležitosti získat další finanční prostředky určené na hospodářské zotavení také jiné projekty týkající se energie z obnovitelných zdrojů. Namísto investování do technologie zachycování a ukládání uhlíku, což je nejistým hazardem, by měl být kladen důraz na obnovitelné zdroje energie. Finance by si zasloužily zejména různé projekty týkající se solární energie.
<P>
Společně s balíčkem přišlo prohlášení, které navrhovalo, aby mohly být nevyčerpané prostředky převedeny na projekty na podporu energetické účinnosti a obnovitelných zdrojů energie. Podle původních plánů Komise měly být finanční prostředky na energetickou účinnost zvláště vyčleněny spíše, než aby byly využity "drobky", které na to zbyly. Je velmi nešťastné, že původně plánovaná součást balíčku na oživení hospodářství týkající se "inteligentních měst" byla nakonec vypuštěna.
<SPEAKER ID="064" NAME="Czesław Adam Siekierski  " LANGUAGE="PL">
Paní předsedající, balíček evropské hospodářské obnovy známý také jako 5miliardový balíček je spojen s rozvojem venkovských oblastí v EU. Na zlepšení přístupu k internetu ve venkovských oblastech a na nové výzvy, které jsou upřesněny v revizi společné zemědělské politiky, vyčleníme dodatečnou částku ve výši více než 1 miliardy EUR. Je škoda, že dostupné finanční prostředky byly poněkud sníženy, ale nyní je nejvýznamnější věcí dokončit co nejrychleji celý legislativní proces. Tento postup nám umožní snížit nepoměr, který panuje mezi venkovskými a městskými oblastmi v otázce rozvoje infrastruktur širokopásmového připojení k internetu a otázce služeb souvisejících s novými technologiemi. Internet není pouze zvláštním druhem "okna do světa", nástrojem pro výměnu názorů a pro získávání vědomostí, ale je také prostředkem na usnadnění mnoha administrativních záležitostí.
<P>
Přijetím tohoto balíčku vyšle EU pozitivní signál naší venkovské společnosti. Ve venkovských oblastech hraje významnou roli zemědělství, ale nachází se tam také mnoho druhů malých podniků, jako jsou obchody, dílny a sklady. Domnívám se, že rozvoj internetu přispěje v těchto oblastech k rozvoji vzdělání a malých společností, včetně služeb turistického ruchu. Rovněž to může napomoci k získání dodatečného příjmu, zejména pro malá rodinná hospodářství.
<SPEAKER ID="065" NAME="Vladimir Urutchev  " AFFILIATION="PPE-DE">
písemně. - (BG) Dámy a pánové, načasování evropského programu na podporu hospodářského oživení, včetně investice ve výši téměř 4 miliard EUR do energetických projektů, je ideální a bude mít přinejmenším dvojnásobně pozitivní účinek: podpoří oživení významných hospodářských odvětví a vyřeší zásadní energetické problémy.
<P>
Nedávná plynová krize velmi jasně ukázala, že zabezpečení dodávek energie je přímo závislé na propojení energetické infrastruktury mezi členskými státy, bez nichž nemůže být postiženým zemím poskytnuta pomoc. Bez zavedení dobrých napojení mezi systémy příslušných zemí není možné vytvořit ani jednotný trh s energií, ani uplatňovat zásadu solidarity v rámci EU.
<P>
Hospodářská krize vyžaduje rychlá řešení. Proto podporuji program, který je navrhován, ačkoli jsem si jasně vědom, že způsob, jakým jsou vybírány projekty a jakým jsou přidělovány zdroje, není tím nejlepším.
<P>
Zvláště bych rád zdůraznil podporu určenou na plynovod Nabucco, protože pro EU nastal nejvyšší čas, aby v otázce tohoto projektu vyvinula větší úsilí, nechceme-li ztratit příležitosti využívat plyn z Kaspického moře, abychom diverzifikovali naše zdroje. Vyzývám Komisi, aby se touto otázkou zabývala mnohem aktivnějším způsobem, abychom dosáhli skutečných výsledků a v projektu Nabucco co nejrychleji pokročili.
<P>
Děkuji vám za pozornost.
