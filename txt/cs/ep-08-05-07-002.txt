<CHAPTER ID="002">
Prohlášení předsednictví
<SPEAKER ID="006" NAME="Předseda">
Dámy a pánové, všichni víme, že Barmu/Myanmar minulou sobotu zpustošil hrozivý tropický cyklon Nargis. Při této tragédii přišly o život desetitisíce lidí, stovky tisíc ztratily domovy a ve většině hustě obydlených oblastí byla zničena infrastruktura. Jde o největší pohromu, jaká kdy tuto zemi postihla, a dosud není znám celkový počet obětí a rozsah škod.
<P>
Vojenská junta, která v zemi vládne, se zjevně nedokázala se situací náležitě vyrovnat. Nebyla přijata žádná preventivní opatření a obyvatelstvu nebyla poskytnuta odpovídající podpora.
<P>
Ačkoli vítáme zprávu, že bylo referendum o ústavě v regionech, jež byly cyklonem postiženy nejhůře (tedy v Rangúnu a v oblastech ústí řeky Iravádí), odloženo na 24. května, je třeba toto odložení rozšířit na celou zemi, má-li se zájem vlády o vlastní občany projevit důrazem na naléhavou humanitární pomoc a okamžitou akci.
<P>
Orgány daly najevo, že by uvítaly mezinárodní podporu. To bychom měli považovat za pozitivní znamení a očekáváme, že vláda usnadní provádění opatření mezinárodní pomoci.
<P>
Evropská unie již zahájila opatření pro mimořádnou pomoc. Na dalším plenárním zasedání ve Štrasburku si vyslechneme zprávu Evropské komise o poskytnuté humanitární pomoci a podmínkách poskytování pomoci v Barmě.
<P>
Lidé v Barmě/Myanmaru si zasluhují upřímnou solidaritu. Proto bych rád dal tuto solidaritu jménem Evropského parlamentu najevo a se vší upřímností chci dodat, že rovněž vzpomínáme na vítězku Sacharovovy ceny, Aung San Suu Kyi. Solidárně stojíme při ní a požadujeme, aby byla propuštěna a mohla znovu usilovat o svobodu svých spoluobčanů a o demokracii ve své zemi.
